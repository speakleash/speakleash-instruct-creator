{"meta_description": "Firma BZK-Alco wypuściła serię eleganckich likierów pod marką Senator Komorowski, pod którą wcześniej debiutowała czysta wódka. Swojego nazwiska udzielił linii właściciel marki, senator Zbigniew Komorowski, zestawiane są na naturalnych składnikach: owocowych, ziołowych i korzennych. Senator Komorowski Kordiał Śliwkowy (37,5%) Oprócz śliwek w recepturze wykorzystano cynamon. Przyjemnie słodki, likierowy, aromat śliwki…", "title": "Kordiały Senator Komorowski", "content": "Firma BZK-Alco wypuściła serię eleganckich likierów pod marką Senator Komorowski, pod którą wcześniej debiutowała czysta wódka. Swojego nazwiska udzielił linii właściciel marki, senator Zbigniew Komorowski, zestawiane są na naturalnych składnikach: owocowych, ziołowych i korzennych. Senator Komorowski Kordiał Śliwkowy (37,5%)  Oprócz śliwek w recepturze wykorzystano cynamon. Przyjemnie słodki, likierowy, aromat śliwki i marcepanu, delikatna nuta korzenna – cynamon, ale też gałka muszkatołowa. W smaku wyraźnie śliwka – węgierka i renkloda – bardziej kompot niż powidła. Finisz bardzo słodki – czekolada ze śliwką. 3/5   18/23/19/6=66 Senator Komorowski Kordiał Pigwowy (37,5%)  Tu w recepturze poza pigwą znajdziemy skórki gorzkiej pomarańczy i trawę cytrynową. Bardzo przyjemny aromat miodu, pigwy, gruszki, jabłka. Rześko. W smaku jest cierpka i słodka nuta, bardziej pigwowca niż pigwy, dają o sobie znać pomarańcze. Finisz korzenny i kwiatowy – goździki, wciąż wyraźnie pigwa. 3/5   22,5/20/20/6=68,5 Senator Komorowski Kordiał Żurawinowy (37,5%)  Oprócz żurawiny w recepturze znalazł się tymianek. Słodki i ziołowy aromat, nieco leśny, przywodzi na myśl włoskie amaro. Do tego jagody, igliwie. Smak cierpko-gorzko-słodki, taniczny, wciąż dużo nut leśnych, przyjemna gęstość. Jałowiec, tuja, igliwie, wrzosy w finiszu. 4/5   25,5/26/26/7=84,5 Senator Komorowski Kordiał Wiśniowy (37,5%)  Receptura to nalew na wiśnie i kardamon. W aromacie mało pestki, sporo soku wiśni, lekka nuta octowa i bardziej przyjemna leśna. W smaku pestki nieco więcej, do tego: tymianek, majeranek, rozmaryn. W finiszu wiśnia i marcepan, przyjemna nuta rozgrzewająca. 3.5/5   25/24/19,5/6=74,5 Podsumowując – świetna moc alkoholu, dobre proporcje cukru do owocu. Smak jest kwestią indywidualną. To są alkohole do postawienia na półce z likierami, nie wódkami smakowymi. Wpisują się w dawną tradycję polskich kordiałów.", "url": "https://spirits.com.pl/kordialy-senator-komorowski/", "category": "lubelskie", "sub_category": "Napoje (alkoholowe i bezalkoholowe)", "phrase": "Kordiał żurawinowy kraśnicki"}