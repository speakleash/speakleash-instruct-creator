{"meta_description": "Dobre nalewki to efekt pasji. Dlatego w pewnych kręgach cieszą się zasłużoną renomą. Ale wymagają intensywnej promocji", "title": "Zarabiają krocie na alkoholu! Zobacz jak!", "content": "Kordiał żurawinowy kraśnicki to mocny szlachetny trunek, a także lek wzmacniający serce i odporność psychiczną, dodający wigoru. Nazwa pochodzi od łacińskiego słowa cordialis – serce. Kordiał to pierwotna nazwa nalewek. Do Polski dotarły one prawdopodobnie z Henrykiem Walezym. Zaczęto je wyrabiać w bogatych domach z wódki zwanej okowitą. To właśnie w dworach szlacheckich powstawały receptury, które przetrwały do dziś. – Układając menu przyjęcia, proponowano kieliszek piołunówki na apetyt, wiśniówki do dziczyzny, nalewkę z czarnej porzeczki do pieczeni z kaczki – czytamy na stronie internetowej Ministerstwa Rolnictwa i Rozwoju Wsi przy opisie wspomnianego produktu regionalnego kordiału żurawinowanego kraśnickiego). Tradycja w narodzie nie ginie. Do tej pory na nalewkach zna się każdy Polak. Na medycynie, piłce nożnej, polityce i właśnie na nalewkach. Czy może być bowiem – teoretycznie – coś prostszego pod słońcem niż produkcja takiego trunku? Kupujemy latem owoce, cukier, trochę syropu i zalewamy spirytusem (ewentualnie wódką). Po tygodniu rodzina jest zachwycona i nie może się nachwalić. Jesienią wszystko już wypite. A sława autora promienieje na całą wieś czy miasto. – To skrzywiony obraz – twierdzi Karol Majewski, współwłaściciel firmy Nalewki Staropolskie. – Nalewka to napój spirytusowy uzyskany po zalaniu naturalnych surowców (owoców, ziół lub kwiatów) alkoholem. Powstaje on wyłącznie w wyniku procesu fizycznego (maceracji), czyli bez fermentacji. I w zgodzie z cyklem naturalnym, a więc zaraz po zbiorach, czyli np. nalewkę wiśniową nastawia się od połowy lipca do połowy sierpnia. Nie wykorzystuje się owoców mrożonych. Nie powinno się też dodawać żadnych syropów, a tym bardziej związków syntetycznych. Dzięki temu wydobywa się i utrwala smak oraz aromat zawarty we wsadzie (maceracie). Zawartość alkoholu waha się zwykle w granicach 20–30 proc. Tyle definicja. A tak naprawdę producent wkłada jeszcze swoje serce i duszę. Dobra nalewka powstaje jako efekt pasji. Karol Majewski znajduje wiele analogii do wina. Na marginesie, trudno zrozumieć, dlaczego regulacje dotyczące nalewek (czyli napoju spirytusowego) znalazły się w ustawie winiarskiej. Karol Majewski jest producentem w czwartym pokoleniu, a przy tym pierwszym mężczyzną. W staropolskiej tradycji leży bowiem, że receptury i wszelkie inne tajniki były przekazywane po kądzieli, a nie po mieczu. To znaczy przez kobiety, a nie mężczyzn. – Na szczęście moje córki są członkami zarządu i będą kiedyś rozwijały naszą rodzinną firmę – śmieje się dumny tata. – Bo mężczyźni zawsze robią to, co im najlepiej wychodzi, czyli próbują. A kobiety dbają o porządek. Tak czy inaczej, nalewka w postaci produktu rzemieślniczego tym odróżnia się od domowego, że jest w miarę możliwości powtarzalna. Przede wszystkim zrobiona z takich samych owoców, w tym samym czasie zebranych. Tymczasem domowe różnią się znacznie, bowiem przeważnie są wytwarzane na wyczucie. A jeśli nawet według receptury, to nie mamy pewności co do surowców. Weźmy np. wiśnię – jeden z najbardziej popularnych owoców używanych do produkcji nalewek. W naszym kraju zarejestrowanych jest ok. 30 odmian wiśni. Zdaniem Karola Majewskiego na nalewki nadaje się w zasadzie jedna: nadwiślanka odrostówka. Tymczasem do produkcji nalewek domowych kupuje się po prostu wiśnie. To właśnie tak jak z winem. Rocznik rocznikowi nierówny. Ale dobry rok dla winogron pozwala przewidzieć (choć oczywiście bez gwarancji) dobre wina. Z nalewkami jest podobnie. Niezwykle istotne jest również leżakowanie. Nalewka powinna leżakować co najmniej do czasu, gdy pojawią się następne owoce (czyli minimum rok). A jeszcze lepiej – kilka lat, a nawet kilkanaście. Napój alkoholowy w tym czasie szlachetnieje. Ale jest to oczywiście bardzo kosztowne i wpływa na cenę produktu końcowego. Zwłaszcza gdy w przypadku zestawów upominkowych nalewki rozlewa się do pięknych butelek produkowanych na zamówienie. Niejednokrotnie są one porównywalne z ekskluzywnymi opakowaniami na perfumy. Nic więc dziwnego, że za butelkę nalewki o pojemności 200 ml trzeba zapłacić ok. 40 zł, 350 ml – 60 zł, a zestaw upominkowy może kosztować nawet 350 zł. Dla wielu Polaków to ceny szokujące, natomiast dla obcokrajowców – śmiesznie niskie.  W tej branży generalnie mówi się o rzemiośle, czyli produkcji ręcznej i stosunkowo niewielkiej. Ministerstwo Rolnictwa i Rozwoju Wsi wydaje zwykle zezwolenie na produkcję ekwiwalentu 10 tys. l stuprocentowego spirytusu. Przy 30-procentowych nalewkach byłoby to ponad 30 tys. l. W zależności od rocznika (dobry zbiór owoców i tak dalej) firma Nalewki Staropolskie wytwarza od 6 do 15 tys. l rocznie. Ten biznes jest dochodowy, ale wiele wysiłku i pieniędzy trzeba włożyć w promocję. Karol Majewski ma już renomę. Zaopatruje m.in. Kancelarię Prezydenta, Kancelarię Prezesa Rady Ministrów, Kancelarię Sejmu i Senatu, nie mówiąc o największych korporacjach.", "url": "https://www.fakt.pl/pieniadze/za-miastem/jak-wyprodukowac-dobra-nalewke/drdzg8k", "category": "lubelskie", "sub_category": "Napoje (alkoholowe i bezalkoholowe)", "phrase": "Kordiał żurawinowy kraśnicki"}