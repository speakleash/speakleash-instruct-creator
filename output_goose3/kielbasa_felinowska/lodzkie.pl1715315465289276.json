{"meta_description": "Kilka godzin pieszczenia zmysłów: wzroku, węchu, ale przede wszystkim smaku. Potem burzliwe obrady i w końcu werdykt. Znamy laureatów Wojewódzkiego Ko...", "title": "EDYCJA 2022 - lodzkie.pl", "content": "Kilka godzin pieszczenia zmysłów: wzroku, węchu, ale przede wszystkim smaku. Potem burzliwe obrady i w końcu werdykt. Znamy laureatów Wojewódzkiego Konkursu Produktów Tradycyjnych „Tygiel Smaków 2022”! Główną nagrodę konkursu, czyli tytuł i statuetkę „Tygiel Smaków”, zdobył baleron sezonowany z Zaborowa przygotowany przez Zakład Przetwórstwa Mięsnego Daniela Czapnika z powiatu tomaszowskiego. - To produkt dojrzewający, czyli przygotowany według najstarszej metody konserwacji polegającej wyłącznie na zasoleniu mięsa. Żeby był dobry, wystarcza mu około dwunastu tygodni, ale potem z każdym dniem nabiera smaku i jakości. Ten, który prezentowaliśmy dziś, dojrzewał sześć i pół miesiąca - zdradził Daniel Czapnik. Dla jego firmy to już drugi „Tygiel Smaków”. W roku 2013 statuetkę zdobyła jego wędzonka. Z kolei w roku 2011 „Tygielkiem Smaków” została nagrodzona szynka cygańska wędzona na gorąco. To jeden z dowodów na to, że producenci tradycyjnej żywności z naszego województwa nieustannie się rozwijają - podnoszą jakość produktów i poszerzają ofertę. Konkurs „Tygiel Smaków” po raz trzynasty zorganizował Urząd Marszałkowski Województwa Łódzkiego. W tym roku o prestiżowy tytuł rywalizowało 28 producentów tradycyjnej żywności, którzy zgłosili 39 produktów w 7 kategoriach. Produkty oceniała komisja konkursowa. Jurorzy brali oczywiście pod uwagę walory smakowe, ale punkty przyznawali także za pierwsze wrażenie, czyli wygląd, sposób prezentacji, opakowanie. Premiowany był opis produktu, zwłaszcza to, czy jest nazwą historyczną, ludową lub regionalną. Jury analizowało również skład – tu liczyło się, czy produkt wytwarzany jest z wykorzystaniem lokalnych surowców i czy można zidentyfikować pochodzenie poszczególnych składników od momentu powstania w gospodarstwie rolnym, aż do końcowego produktu. - Konkurencja była bardzo silna i niełatwo było wyłonić zwycięzców. To dowód na to, że wytwarzacie państwo wyśmienite produkty - mówił Andrzej Górczyński podczas wręczania nagród. - Życzę, żeby tę świetną żywność z województwa łódzkiego udało się wypromować i żebyście mieli z tego zysk. - konfitura z ałyczy - Czesława Maszczyka z powiatu piotrkowskiego – kategoria orzechy, nasiona, zboża, warzywa i owoce - chleb żytni z kozieradką - PPHU Agnieszka Gajda-Sokołowska z powiatu pabianickiego – kategoria wyroby piekarnicze i cukiernicze - pierogi z kaszą gryczaną i grzybami - firmy Kowal Aleksandry Kowalskiej z powiatu zgierskiego – kategoria gotowe dania i przyprawy - kwas chlebowy z żurawiną - firmy EKO-NATURA Agnieszki Dadusz i Pawła Oleszczaka z powiatu łaskiego – kategoria napoje - twaróg - firmy Rarytasy od Zawiasy z powiatu sieradzkiego – kategoria sery i inne produkty mleczne - miód koniczynowo-lipowy Pasieki Boży Dar Adama Wiklaka z Łodzi – kategoria inne produkty, w tym: oleje i tłuszcze, miody, produkty rybołówstwa, ryby itp. Celem konkursu „Tygiel Smaków” jest promocja produktów regionalnych z Łódzkiego, wytwarzanych tradycyjnymi metodami, często z pokolenia na pokolenie. Chodzi w nim także o propagowanie wiedzy o żywności wysokiej jakości z województwa łódzkiego i wyszukiwanie lokalnych przysmaków, które mogłyby stać się kulinarną wizytówką województwa. Efektem konkursu jest wzmocnienie pozycji rynkowej produktów tradycyjnych i zainteresowanie nimi konsumentów, a w rezultacie doprowadzenie do powstania rynku produktów wysokiej jakości. O randze i poziomie konkursu świadczy to, że w przeszłości nagradzane wyroby i potrawy trafiały później na Listę Produktów Tradycyjnych Województwa Łódzkiego prowadzoną przez Ministerstwo Rolnictwa i Rozwoju Wsi. Tak było chociażby z sokiem pomidorowym z Kałęczewa firmy Wiatrowy Sad Grażyny Wiatr nagrodzonym „Tyglem Smaków” w roku 2015. Ale bywało też, że produkty zgłoszone do konkursu były na tej liście już wcześniej, jak na przykład kiełbasa felinowska firmy Przetwórstwo Mięsno-Wędliniarskie Jacek Podgórniak nagrodzona w roku 2017 „Tygielkiem Smaków” w kategorii produktów mięsnych. Przypomnijmy, że Lista Produktów Tradycyjnych Województwa Łódzkiego liczy już ponad 150 pozycji. Konkurs „Tygiel Smaków” był częścią XV Międzynarodowych Targów Żywności Ekologicznej i Naturalnej NATURA FOOD oraz XI Targów Ekologicznego Stylu Życia beECO. Patronat honorowy nad targami objął Grzegorz Schreiber, Marszałek Województwa Łódzkiego.", "url": "https://www.lodzkie.pl/zywnosc-tradycyjna/targi-imprezy-wystawy/tygiel-smakow/edycja-2022", "category": "łódzkie", "sub_category": "Mięso świeże oraz produkty mięsne", "phrase": "Kiełbasa felinowska"}