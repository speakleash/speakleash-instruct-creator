{"meta_description": "Witamy na stronie SAO Radomka", "title": "Witamy na stronie SAO Radomka", "content": "Dzięki efektywnej współpracy Piekarnia WACYN i LGD Razem dla Radomki w dniu 7 marca 2024 r. „Chleb Wacyński” został wpisany na Listę Produktów Tradycyjnych Ministerstwa Rolnictwa i Rozwoju Wsi , w kategorii: wyroby piekarnicze i cukiernicze. Do wytwarzania chleba wacyńskiego używane są, tak jak dawniej, tylko naturalne surowce: mąka żytnia, woda i sól. Do pieczywa nie stosuje się polepszaczy. Chleb wacyński jest delikatny dzięki naturalnej fermentacji ciasta żytniego, która bardzo dobrze wpływa na jego jakość. Do pieczywa nie trzeba dodawać drożdży, ponieważ drożdże kwasowe wytwarzają się spontanicznie. W czasie takiej fermentacji namnażają się bakterie z grupy mlekowych. Podczas dożynek wojewódzkich lub powiatowych chleb wacyński jest elementem daru ołtarza. Chleb wacyński prezentowany jest m.in. na Święcie Chleba w Radomiu, które odbywa się od 25 lat i przyciąga tłumy radomian oraz mieszkańców województwa mazowieckiego.", "url": "http://saoradomka.pl/", "category": "mazowieckie", "sub_category": "Wyroby piekarnicze i cukiernicze", "phrase": "Chleb wacyński"}