{"meta_description": "Ewa Brzezińska i Andrzej Karczewski, współwłaściciele Piekarni WACYN, laureaci Ogólnopolskiego Konkursu Agroprzedsiębiorca RP 2022-2023.", "title": "Wacyńskie pieczywo z naturalnych fermentacji", "content": "Kiedy w 1990 roku otworzyliśmy Piekarnię WACYN, niemal wszystkie czynności w procesie pieczenia trzeba było wykonywać ręcznie. Przez minione lata udało nam się dopracować własnych technologii oraz wielu tajników produkcji, które sprawiły, że nasze pieczywo cieszy się dobrą renomą wśród konsumentów. Jako właściciele oraz nasza załoga, włożyliśmy, i wkładamy, dużo serca w rozwój firmy, która zyskuje coraz ładniejszy wygląd i – co najważniejsze – coraz silniejszą pozycję na rynku regionalnym. Obecnie proponujemy naszym konsumentom szeroki wybór pieczywa żytniego, pszenno-żytniego, pszennego oraz słodkiego. Pieczywo żytnie 100%, to przede wszystkim chleb Wacyński bez drożdży oraz chleby z dodatkami ziaren: z żurawiną, z siemieniem lnianym, z gryką, ze słonecznikiem oraz chleb żytni z ziołami wypiekany na trzonie, który otrzymał w 2019 roku nagrodę główną Marszałka Województwa Mazowieckiego. Zastosowana u nas naturalna i długa fermentacja ciasta żytniego jest trudna do prowadzenia, ale bardzo dobrze wpływa na jakość pieczywa. Jest ono delikatne, dobrze poprowadzone nie jest za kwaśne, a przede wszystkim korzystnie wpływa na zdrowie. Nie musimy tu dodawać drożdży ( wytwarzają się one spontanicznie), albo dodajemy ich minimalne ilości. W czasie takiej fermentacji namnażają się bakterie z grupy mlekowych. Są one probiotykami dla ludzkiego przewodu pokarmowego, powodują bowiem, że pieczywo jest lekkostrawne, nie powoduje wzdęć ani odbijania. Mamy w tym względzie bardzo pozytywne reakcje od klientów, że nasze pieczywo żytnie szczególnie korzystne jest dla cukrzyków, bo daje stabilny indeks glikemiczny oraz od alergików, którzy nie mają żadnych odczynów po spożyciu naszego chleba. Pieczywo pszenno-żytnie, to chleby: Firmowy (65% mąka pszenna + 35% mąka żytnia), Staropolski (50% mąka pszenna + 50% mąka żytnia), Rarytas (50% mąka pszenna + 50% mąka żytnia) plus dodatki (śliwka, rodzynki, miód, olej rzepakowy). Chleby te produkowane są na naturalnych zakwasach i rozczynach szczepionych bakteriami mlekowymi jak jogurty. Szczepione dlatego, że fermentacja mąki pszennej nie powoduje namnażania się bakterii mlekowych. Wytwarza się tu jedynie CO2 i alkohol. Wytwarzanie ciasta z zakwasów i takich rozczynów daje delikatny naturalny smak pieczywa korzystnie wpływającego na nasz przewód pokarmowy. Pieczywo pszenne w naszym wydaniu, to bułki: kajzerka, bułka południowa, bułka śniadaniowa oraz rogale i paluchy. Produkowane one są na naturalnych rozczynach szczepionych bakteriami mlekowymi, a niektóre ciasta poddawane są fermentacji nawet do 6 -8 godzin. Wszystkie są również delikatne w smaku i nie są puste w środku. Bułki pszenne wyrabiane są też z różnymi nadzieniami, np. z kapustą, szpinakiem, masłem roślinnym czy czosnkowym (pyszne na ciepło). Z tego ciasta produkowane są także pizzerki oraz różne bułki z ziarnami. Pieczywo słodkie w naszej ofercie to różnego rodzaju bułki słodkie czyste i z nadzieniem, pączki, a także ciasta biszkoptowe, pierniki oraz babki piaskowe. Wśród ciast hitem jest drożdżowiec luksusowy, który jest poddawany 8-godzinnej fermentacji na świeżych jajach. Nasz drożdżowiec luksusowy jest delikatny i wyjątkowo smaczny. Po prostu super! Podsumowując walory naszych wyrobów piekarniczych i przybliżając wypracowaną w Piekarni WACYN naturalną technologię ich wytwarzania, niniejszym możemy zaświadczyć, że nasze chleby utrzymują długo świeżość, nie kruszą się na drugi dzień, zaś bułki, zwłaszcza kajzerki, które są specjalnością naszej firmy, posiadają swoisty, niepowtarzalny smak. Mimo, że na rynku spożywczym Radomia i okolicznych miast oraz mniejszych miejscowości jesteśmy od 1990 roku, to wielu naszych Klientów wciąż pyta, gdzie można nabyć nasze pieczywo. To nas cieszy i zarazem prowadzi do jednoznacznego wniosku, że nie można spocząć na laurach. Przeciwnie – trzeba nasz potencjał piekarniczo-ofertowy ciągle rozwijać, by sprostać potrzebom rynkowym. I tak też robimy z naszą wypróbowaną i wykwalifikowaną załogą, której raz jeszcze dziękujemy za wielkie serce i zaangażowanie w rozwój naszej wspólnej Piekarni WACYN. Ewa Brzezińska i Andrzej Karczewski, rodzeństwo, prowadzą z powodzeniem od 1990 r. Piekarnię WACYN w miejscowości Wacyn k. Radomia, powstałą z inicjatywy ich brata ciotecznego Jerzego Borkiewicza. Piekarnia została wyposażona w nowoczesny park maszynowy, który pozwala wdrażać nowe własne technologie oraz ułatwia pracę pracownikom, aby stawała się ona lżejszą i bardziej bezpieczną. Obecnie znajduje w niej zatrudnienie blisko 50 pracowników. Pracujący tu piekarze to prawie sami wychowankowie firmy, wyszkoleni przez Ewę Brzezińską, która posiada tytuł mistrza piekarstwa i która odpowiada w firmie za produkcję pieczywa. Andrzej Karczewski zajmuje się natomiast sprawami technicznymi w zakładzie. Piekarnia stawia na jakość wyrobów i na jakość warunków pracy. Zarówno jej właściciele, jak i pracownicy, wkładają dużo serca w pracę na rzecz firmy, dlatego piekarnia WACYN zyskuje coraz większy prestiż marki na rynku regionalnym. Aktualnie w ofercie firmowej znajduje się szeroki asortyment smacznego i zdrowego pieczywa: żytniego, pszenno-żytniego, pszennego oraz słodkiego, wytwarzanego wyłącznie w oparciu o naturalne fermentacje. Jest ono dostępne we własnej sieci 12 sklepów firmowych w Radomiu, kilkudziesięciu sklepach partnerskich w Radomiu i okolicznych miejscowościach oraz na kilku miejskich bazarach i targach. Wszystkie wyroby rodem z Piekarni WACYN z uwagi na swój smak i wartości prozdrowotne cieszą się na rynku dużym uznaniem konsumentów oraz branżowych komisji konkursowych (dowodem liczne nagrody i wyróżnienia). Od kilkunastu lat mogą je także skosztować uczestnicy ogólnopolskich Dożynek Prezydenckich, tradycyjnej Gali AgroLiga w Pałacu Prezydenckim oraz Gali Agroprzedsiębiorca RP.", "url": "https://www.pprol.pl/wacynskie-pieczywo-z-naturalnych-fermentacji/", "category": "mazowieckie", "sub_category": "Wyroby piekarnicze i cukiernicze", "phrase": "Chleb wacyński"}