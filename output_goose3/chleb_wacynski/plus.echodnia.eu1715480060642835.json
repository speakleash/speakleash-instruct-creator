{"meta_description": "Ewa Brzezińska, współwłaścicielka Piekarni WACYN: - Stawiamy na zdrowie naszych klientów, dlatego nasze pieczywo jest zawsze świeże i lekkostrawne. Mamy wielu klientów, którzy cierpią na różne schorzenia. Nasze chleby żytnie nie są kwaśne a pieczywo z drożdżami nie ma charakterystycznego posmaku drożdży. Alergicy, wrzodowcy i diabetycy nie", "title": "Piekarnia WACYN Radom", "content": "Ewa Brzezińska, współwłaścicielka Piekarni WACYN: - Stawiamy na zdrowie naszych klientów, dlatego nasze pieczywo jest zawsze świeże i lekkostrawne. Mamy wielu klientów, którzy cierpią na różne schorzenia. Nasze chleby żytnie nie są kwaśne a pieczywo z drożdżami nie ma charakterystycznego posmaku drożdży. Alergicy, wrzodowcy i diabetycy nie zawiedli się na nas od lat. Pieczywo żytnie dobrze się sprzedaje, zwiększa się świadomość konsumentów dotycząca zdrowia. Od kilku lat procent sprzedaży chleba żytniego wzrasta w stosunku do pieczywa pszennego. Najlepszy sposób na sukces? Ten najprostszy. Pieczywo bez polepszaczy, przyspieszaczy, po prostu zdrowe i naturalne. Piekarnia Wacyn stawia na rodzinną tradycję i jest wierna starym i sprawdzonym recepturom. To dzięki temu od blisko 30 lat klienci znajdują w piekarni smaczne i zdrowe pieczywo. Piekarnia Wacyn to firma rodzinna. Prowadzi ją rodzeństwo Ewa Brzezińska i Andrzej Karczewski. Choć na rynku istnieje dopiero od 1990 roku to posiada już własne tradycje. Właściciele i pracownicy kładą duży nacisk na rozwój firmy i tradycję, przez co pieczywo z „Wacyna” cieszy się dobrą renomą. Piekarnia dysponuje bogatym parkiem maszynowym z linią do produkcji chleba, bułek i pieczywa słodkiego. Obecnie firma jest w trakcie rozbudowy. Z unijnych dotacji rozbudowane będą m.in. biura. Powstała również chłodnia powolnego rozrostu. Dzięki temu pieczywo będzie robione nawet kilkanaście godzin wcześniej i będzie rosło w chłodni. Jak zaznaczają właściciele, w tym przypadku - powoli znaczy tu lepiej, bo chłodnia wydłuża proces rozrostu, dzięki temu pieczywo ma inny, bardziej bogaty, smak. - To naturalny proces spowalniania, ale nie można tego mylić z mrożeniem, tego absolutnie u nas nie stosujemy, jesteśmy przeciwnikami takiej metody, nasze pieczywo jest zawsze świeże – wyjaśnia Andrzej Karczewski, współwłaściciel piekarni. W piekarni „Wacyn” do wyrobu pieczywa pszennego używa się drożdży namnożonych samodzielnie w drożdżowniku. Dzięki temu pieczywo jest delikatniejsze, nie ma charakterystycznego posmaku i jest zdrowsze. Co ważne, mąka od lat kupowana jest u jednego dostawcy. Sprawdzona i bez polepszaczy. W piekarni znajduje się także pszennik i żurownik do produkcji i przechowywania biologicznie aktywnych luźnych zakwasów chlebowych. Bo właśnie z pieczywa żytniego słynie piekarnia „Wacyn”. Produkcja opiera się tu głównie na naturalnych fermentacjach mąki żytniej. W mące wytwarzają się bakterie probiotyczne, które są bardzo zdrowe i przydatne dla ludzkiego organizmu, ułatwiają trawienie i perystaltykę jelit. Co ważne – chleby żytnie z piekarni „Wacyn” nie są kwaśne. To zasługa pięciofazowej fermentacji. Klienci, którzy obawiają się problemów żołądkowych, mogą je jeść bez obaw. - Żeby upiec dobry chleb żytni potrzeba 72 godzin, my się nie spieszymy. Czekamy tyle ile trzeba. Piekarnia pracuje 24 godziny na dobę. Trzeba mieć po prostu cierpliwość przy tworzeniu kwasu i przerabianiu go – wyjaśnia Andrzej Karczewski. Piekarnia ma na swoim koncie wiele nagród i wyróżnień. Została uhonorowana między innymi przez Marszałka Województwa Mazowieckiego medalem Pro Mazovia „Za wybitne zasługi oraz całokształt działalności na rzecz województwa Mazowieckiego”. Firma była też wielokrotnie nagradzana w lokalnych i ogólnopolskich konkursach związanych z przedsiębiorczością oraz jakością produkcji. Gościła także na wyjątkowych wydarzeniach, również tych organizowanych na najwyższych szczeblach. Każdego roku ich stoisko można odwiedzić na „Święcie Chleba”. W swojej ofercie „Wacyn” ma pieczywo pszenne, żytnie, pszenno-żytnie, mieszane i żytnie i słodkie piekarskie. Między innymi czysto żytni chleb ENER VIT ze zmieszanymi sześcioma ziarnami oraz FIT ZIARNO ze sklejonych naturalnym miodem ziaren. Produkcja tych chlebów wstrzymana jest na miesiące letnie ze względu na trudne warunki przechowywania go. Koneserzy smaku doceniają chleb mieszany z ziołami: z czarnuszką i kozieradką. Nasiona są oczywiście BIO. Za ten chleb piekarnia otrzymała nagrodę. W ofercie jest też chleb razowy, graham, staropolski, orkiszowy czy słynny chleb wacyński bez drożdży. Czysto żytnie chleby są w kilku wersjach – ze słonecznikiem, z dynią z siemieniem, z żurawiną. W zależności od upodobań klientów. Co jakiś czas w ofercie pojawia się też chleb z gryką czy charakterystyczny chleb z ziemniaków pieczonych i zmielonych w mundurkach według receptury praprababci. Z ciast piekarnia oferuje: piernik, babkę i makowca i ciasto drożdżowe.", "url": "https://plus.echodnia.eu/radomskie/piekarnia-wacyn-radom/ar/c3-14487301", "category": "mazowieckie", "sub_category": "Wyroby piekarnicze i cukiernicze", "phrase": "Chleb wacyński"}