{"meta_description": "Produkt wpisany na listę produktów tradycyjnych w dniu 2016-02-12 w kategorii Wyroby piekarnicze i cukiernicze w woj. lubuskim.", "title": "Pączki lubuskie - - Portal Gov.pl", "content": "Kule z ciasta drożdżowego z konfiturą z wiśni, śliwki lub róży. Charakterystyczne dla ciasta drożdżowego z nadzieniem z wiśni, śliwki lub róży. Lubiechnia Wielka to wieś typowo rolnicza położona w gminie Rzepin w pasie środkowym województwa lubuskiego. Dawniej głównym źródłem utrzymania mieszkańców była uprawa zbóż, a co za tym idzie produkcja dobrej jakości mąki. Mąkę mieszkańcy przeznaczali przede wszystkim na wypiek różnego rodzaju pieczywa, na co dzień, a od święta była podstawą tradycyjnych świątecznych wypieków takich jak np. faworki czy pączki. Tradycja wypieku pączków w Polsce sięga XIX wieku, a na terenie gminy Rzepin przygotowywane były od 1947 roku. Przepis i umiejętności w przygotowywaniu pączków lubuskich gospodynie zdobywały podczas licznych warsztatów i kursów organizowanych przez koła gospodyń wiejskich. W tradycji przetrwał zwyczaj smażenia i spożywania pączków w ostatni czwartek karnawału, tzw. „tłusty czwartek”. Pączki zawsze musiały posiadać nadzienie z własnoręcznie przygotowanych przez gospodynie konfitur z wiśni, śliwki lub róży. Dzięki niezwykłemu smakowi, aromatowi oraz perfekcji w wykonaniu, pączki lubuskie cieszą się dużą popularnością nie tylko podczas „tłustego czwartku”, ale także podczas różnych festynów, dożynek czy odpustów.", "url": "https://www.gov.pl/web/rolnictwo/paczki-lubuskie", "category": "lubuskie", "sub_category": "Wyroby piekarnicze i cukiernicze", "phrase": "Pączki lubuskie"}