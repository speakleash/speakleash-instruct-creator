{"meta_description": "Przepis na znane i lubiane kluski z makiem, jedno z tradycyjnych dań wigilijnych.", "title": "Kluski z makiem", "content": "Znane i lubiane kluski z makiem, jedno z tradycyjnych dań wigilijnych. W moim domu nie było tradycji „kluskowej”, poznałam je w rodzinie męża, gdzie podawano je w postaci łazanek z makiem. Od tej pory, kiedy na święta przygotowuję domowy makaron zawsze trochę odkładam na kluski. Bardzo polecam ten świąteczny deser, tuż obok ulubionego makowca :). Składniki umieścić w misie miksera, dokładnie wyrobić. Jeśli ciasto jest zbyt suche można dodać odrobinę oliwy lub wody. Wyjąć z misy miksera i ręcznie zagniatać przez 2 minuty. Ciasto przykryć folią i dać mu odpocząć przez 20 minut. Ciasto podzielić na części. Pracując z jedną częścią ciasta (reszta pozostaje pod folią), rozwałkować je, minimalnie podsypując mąką, na grubość około 1 mm (lub grubszy, jeśli lubicie), pokroić w paski. Można robić to ręcznie, można również specjalną maszynką do makaronu, która najpierw wałkuje ciasto, potem je kroi. Wrzucić na osolony wrzątek i gotować około 8 – 10 minut (jeśli makaron cieniutki, wtedy krócej). Odcedzić, przelać zimną wodą. Mak zalać wrzącą wodą (do jego przykrycia), odstawić do wystudzenia, a następnie odsączyć z nadmiaru wody i dwukrotnie zemleć w maszynce do mięsa z drobnym sitkiem do maku (mak można też zalać wrzątkiem do przykrycia i gotować przez 20 minut, odcisnąć z nadmiaru wody i wystudzić, a następnie dwukrotnie zemleć w maszynce do mięsa z drobnym sitkiem do maku). Do przygotowania masy makowej można również użyć często dostępnego w sklepach maku zmielonego. Jest to spore uproszczenie, ponieważ maku nie trzeba już mielić. Wystarczy zalać wrzątkiem do przykrycia i wystudzić, a następnie dokładnie odcisnąć z nadmiaru wody, np. w lnianym ręczniczku kuchennym.", "url": "https://mojewypieki.com/przepis/kluski-z-makiem", "category": "kujawsko-pomorskie", "sub_category": "Gotowe dania i potrawy", "phrase": "Kluski z makiem"}