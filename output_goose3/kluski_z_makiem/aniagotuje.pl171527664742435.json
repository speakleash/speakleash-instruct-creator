{"meta_description": "Kluski z makiem to jedno z tradycyjnych dań, jakie szykuje się na Święta. Makaron z makiem a raczej z masą makową, to przepis na słodko i traktowany jest bardziej jako deser. Polecam kluski z makiem na wigilię.", "title": "Kluski z makiem", "content": "Kluski z makiem to bardzo popularny deser, który podajemy na Wigilię. Przepis jest bardzo prosty a domowe kluseczki wychodzą mięciutkie i pyszne. Do tego masa makowa i gotowe. Szklanka ma u mnie pojemność 250 ml. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć inną ilość kalorii niż te, których użyłam ja. W kaloriach nie uwzględniłam dodatków w postaci bakalii, którymi udekorowałam gotowy deser. Przed szykowaniem klusek z makiem zapraszam do przeczytania najpierw całego wpisu, by odpowiednio wcześniej przygotować się do kolejnych kroków szykowania tych pyszności. Z podanej ilości składników otrzymasz łącznie około 1000 gramów klusek z makiem. Do kluseczek z makiem szykuję wyłącznie domowy makaron. To przepis, który mocno różni się od klasycznego makaronu na żółtkach, który wyrabia się z dość twardego ciasta. Te kluseczki są mięciutkie i delikatne a do tego znacznie szybsze i prostsze w przygotowaniu. W jednej misce umieść wszystkie składniki na ciasto: dwie szklanki mąki pszennej np. tortowej, czyli około 320 gramów mąki; niecałe pół szklanki gorącej wody, czyli około 115 ml wody; jedna łyżka oleju roślinnego; jedno mniejsze jajko oraz szczypta soli. Całość zamieszaj a po chwili zacznij też wyrabiać ciasto, najlepiej ręcznie. Powinno być miękkie, plastyczne i elastyczne (jeśli wydaje Ci się za luźne, to dodaj troszkę więcej mąki). Ciasto zawiń w folię i odłóż na 20 minut (gdzieś z boku na blacie kuchennym). Ciasto po leżakowaniu będzie bardziej jednolite. Dodatkowo ciasto mniej kurczy się podczas wałkowania. Po tym czasie wyłóż je na obsypany mąką blat lub stolnicę i jeszcze obsyp mąką od góry.Ciasto możesz sobie podzielić np. na trzy mniejsze kawałki i każdy rozwałkować na podłużny pasek o grubości około 2 mm. Nożykiem krój dowolnej szerokości kluseczki. Moje miały szerokość około 6 mm. Posypuj je mąką, by się nie sklejały.Wszystkie kluski umieść razem w dużym garnku z osoloną, gotującą się wodą. Kluski zamieszaj. Wyławiaj je przy pomocy cedzaka po około 3-4 minutach od ich wypłynięcia na powierzchnię.Porada: Jeśli nie chcesz gotować klusek samodzielnie, możesz śmiało użyć makaronu ze sklepu. Najpopularniejszy jest makaron łazanki. Gotujesz wówczas dwie szklanki suchego makaronu łazanki (waga makaronu to około 240 gramów przed ugotowaniem).Jeszcze gorące kluski możesz od razu wymieszać z masą makową. Ulżyłam 300 gramów masy makowej, ale możesz też dać jej więcej lub mniej, tak jak lubisz. Można sięgnąć po masę makową z puszki, jednak najlepsza będzie domowa masa makowa z mojego przepisu. Kluski z makiem można podać jeszcze lekko ciepłe lub też na zimno.Porada: Przed dodaniem masy makowej do klusek można ją najpierw podgrzać z dodatkiem około 1/3 szklanki śmietanki kremówki.Już na talerzu polecam dodać do deseru ulubione siekane suszone owoce oraz orzechy. Jeśli lubisz bardzo słodkie kluski z makiem, to polej je też odrobiną płynnego miodu.Jakie są Twoje ulubione słodkości na Święta?Smacznego!", "url": "https://aniagotuje.pl/przepis/kluski-z-makiem", "category": "kujawsko-pomorskie", "sub_category": "Gotowe dania i potrawy", "phrase": "Kluski z makiem"}