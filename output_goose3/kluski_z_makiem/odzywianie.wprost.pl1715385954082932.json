{"meta_description": "Kluski z makiem to jedno z tych dań, którego nie może zabraknąć na moim wigilijnym stole. Przepis na tę potrawę jest w mojej rodzinie od pokoleń. Choć teraz funkcjonuje w nieco uwspółcześnionej wersji, to nadal podbija serca domowników zarówno starszych, jak i młodszych.", "title": "Najlepsze kluski z makiem. Ten przepis jest w mojej rodzinie od pokoleń", "content": "Kluski z makiem można przygotować na dwa sposoby – ekspresowy i nieco bardziej czasochłonny. W pierwszym przypadku wystarczy wymieszać ugotowany i odcedzony makaron z podgrzaną masą makową wyciągniętą z puszki. Jeśli natomiast wybierzecie opcję drugą, będziecie się musieli trochę napracować, ale gra jest warta świeczki. Kluski z makiem przygotowane w domu smakują obłędnie i nie mają sobie równych, zwłaszcza te z rodzinnego przepisu. Moje prababcie robiły masę makową z tego, co było pod ręką. Suszone morele zastępowały suszonymi jabłkami lub wiśniami. Kolejne pokolenia unowocześniły nieco oryginalny przepis. Na czym polega ta innowacja? Dodajemy do masy to, co każdy lubi najbardziej. Orzechy włoskie zamieniamy na pistacje lub orzechy pekan. Nie żałujemy kandyzowanej skórki pomarańczowej ani migdałów. I to jest właśnie największa zaleta rodzinnej receptury. Można ją modyfikować i zmieniać, zgodnie z potrzebami, a dzięki temu łączyć kolejne pokolenia we wspólnej tradycji. Przepis na makaron domowej roboty jest prosty i nie wymaga żadnych specjalnych umiejętności kulinarnych. Czego będziecie potrzebować? Przygotujcie 1,5 szklanki mąki pszennej, pół szklanki gorącej wody, małe jajko, szczyptę soli i łyżkę oleju roślinnego. Wrzućcie wszystkie składniki do miski i połączcie je ze sobą, Następnie zacznijcie wyrabiać ciasto w dłoniach do momentu, aż będzie miękkie i elastyczne. Jeśli jego konsystencja jest zbyt zwarta, dolejcie trochę wody. Jeżeli natomiast wydaje się wam „za luźna”, dodajcie więcej mąki. Wyrobione ciasto odłóżcie na około 20 minut, by „odpoczęło” (nie chowajcie go do lodówki). Po tym czasie możecie przystąpić do wałkowania. Wysypcie na blat roboczy trochę mąki i obsypcie nią wałek. Dzięki temu ciasto nie przyklei się do żadnej powierzchni. Podzielcie masę na mniejsze części i każdą rozwałkujcie na podłużny pasek o grubości około 2 milimetrów, a na koniec pokrójcie go na kawałki. Podsypujcie makaron mąką, by się nie sklejał. Wyrobione kluski wrzućcie do garnka z osoloną wodą i gotujcie do momentu, aż wypłyną na wierzch (przez około 3-4 minuty). Wyławiajcie je za pomocą łyżki cedzakowej. Warto od razu wymieszać je z masą makową. Czy kluski z makiem są zdrowe? Kluski z makiem to pyszna, ale wysokokaloryczna potrawa. Jedna porcja może mieć nawet około 600 kcal. Dlatego nie należy przesadzać z ilością tego przysmaku. Jedzony z umiarem nie powinien jednak zaszkodzić (wyjątek stanowią osoby uczulone na składniki wykorzystane do przygotowania dania). Warto jednocześnie zauważyć, że mak oraz bakalie są źródłem wielu witamin i minerałów. Dostarczają między innymi fosfor, wapń czy żelazo. Zawierają też sporo błonnika i białka, które poprawiają perystaltykę (ruchy) jelit i zapewniają uczucie sytości na dłużej. Czytaj też: Nie musisz przytyć w święta. Zobacz, po jakie potrawy sięgać, a których unikaćCzytaj też: Rozpustne naleśniki z makiem i wiśniami. To najlepsze naleśniki, jakie jadłam", "url": "https://odzywianie.wprost.pl/przepisy/11518447/najlepsze-kluski-z-makiem-ten-przepis-jest-w-mojej-rodzinie-od-pokolen.html", "category": "kujawsko-pomorskie", "sub_category": "Gotowe dania i potrawy", "phrase": "Kluski z makiem"}