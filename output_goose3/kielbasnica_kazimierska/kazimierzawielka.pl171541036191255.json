{"meta_description": "", "title": "Wybieramy produkt lokalny - Rok 2010 - Urząd Miasta i Gminy Kazimierza Wielka", "content": "Kiełbaśnica kazimierska, nalewka na miodzie, ponczo wykonane na drutach, Przegląd Twórczości Jacka Kaczmarskiego – to tylko wybrane przykłady produktów pretendujących do miana produktu lokalnego w konkursie pn.: „Odtwarzanie wartości produktów lokalnych od Wisły po Spisz jako zasobów rozwoju dziedzictwa kulturowego”. Organizatorem konkursu jest Stowarzyszenie Nadwiślańska Grupa Działania „E.O. Cenoma” (którego członkiem jest min. Kazimierza Wielka) oraz Stowarzyszenie Rozwoju Spisza i Okolicy. Gospodarzem tego ogromnego przedsięwzięcia jest Kazimierza Wielka. W dniu 26 października 2010 roku w tym mieście odbyła się część konkursowa, w której eksperci z różnych dziedzin dokonywali analizy wszystkich zgłoszonych pomysłów na produkt lokalny. Odbywało się to na podstawie formularzy zgłoszenia i dołączonych do nich opisów, fotografii oraz innych materiałów. Obrady odbywały się przy drzwiach zamkniętych ale – sądząc po czasie poświęconym naradom – były niezwykle szczegółowe i rzetelne. Jurorzy opuścili salę konferencyjną gościnnego Kazimierskiego Ośrodka Sportowego z tajemniczymi minami. Nagabywani udzielali zdawkowych odpowiedzi wskazujących, że właśnie dokonała się preselekcja zgłoszonych produktów. Domyślamy się, że obrady Jury będą kontynuowane podczas finałowej gali, która odbędzie się w Kazimierzy Wielkiej 17 listopada 2010 roku, i podczas której zaprezentowane będą wszystkie produkty będące pomysłem na produkt lokalny. Już teraz możemy zdradzić, że impreza będzie miała dwie odsłony: pierwszą z nich będziemy mieli okazję oglądać w Kazimierskim Ośrodku Sportowym, zaś drugą – w Kazimierskim Ośrodku Kultury. Przypominamy, że produkty zgłaszano w czterech kategoriach: 1. Produkty spożywcze, 2. Usługi, 3. Inne wytwory, 4. Przedsięwzięcia kulturalno-edukacyjne. W związku z tym możemy spodziewać się, że produktem lokalnym zostanie produkt spożywczy lub inny wytwór taki jak np. pamiątki, rękodzieło artystyczne. Może nim także zostać inicjatywa kulturalno-edukacyjna, szlak literacki, imprezy organizowane cyklicznie lub usługa np. agroturystyczna. Decyzję Jurorów, na których spoczywa duża – wręcz historyczna odpowiedzialność – poznamy 17 listopada 2010 roku podczas finału konkursu odkrywającego wartości produktów lokalnych będących zasobem dziedzictwa kulturowego.", "url": "http://www.kazimierzawielka.pl/asp/wybieramy-produkt-lokalny,163,artykul,1,800", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbaśnica kazimierska"}