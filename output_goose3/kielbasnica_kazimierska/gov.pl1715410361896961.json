{"meta_description": "Produkt wpisany na listę produktów tradycyjnych w dniu 2016-12-21 w kategorii Produkty mięsne w woj. świętokrzyskim.", "title": "Kiełbaśnica kazimierska - - Portal Gov.pl", "content": "Farsz mięsny przygotowany z mięsa wieprzowego (łopatki, boczku, karczku, słoniny) z dodatkiem przypraw naturalnych oraz rosołu umieszczony w słoju. W zależności od naczynia, w którym się znajduje, np. słoje. W zależności od naczynia, w którym się znajduje, np. słoje o różnej pojemności. Barwa różowo-beżowo-szara, z lekkim połyskiem. Na wierzchu widoczna biała warstwa tłuszczu, na spodzie beżowa galareta. Charakterystyczny dla kiełbas wieprzowych, z wyczuwalnym zapachem i aromatem przypraw takich jak czosnek, pieprz, sól. Kiełbaśnica kazimierska to potrawa przygotowywana we wsi Krzyszkowice, położonej w południowo-zachodniej części województwa świętokrzyskiego, w powiecie kazimierskim. Jest to produkt wywodzący się z lat 50.-70. XX w., kiedy dużą popularnością cieszyły się produkty mięsne zakonserwowane w słoikach tzw. wekach. „Od lat 80. XX w. zaczęliśmy gotować kiełbaśnicę. Wcześniej było trochę pieczone i gotowane (część tu, część tu). Mięso kiełbaśnicy ma aromat i smak, pieczone – jest kruchsze, suchsze. Gotowane – bardziej smarowne” (Wywiad przeprowadzony z mieszkańcami powiatu kazimierskiego). Ten sposób konserwacji był pracochłonny w przygotowaniu, ale za to pozwalał na zachowanie świeżości potrawy przez bardzo długi okres. Do wykonania kiełbaśnicy kazimierskiej wykorzystywane jest mięso wieprzowe tj. szynki, łopatka, karkówka wraz z tłuszczem. Ponadto do farszu dodawany jest wcześniej przygotowany rosół gotowany na golonce z dodatkiem warzyw i przypraw. Rozdrobnione mięso ze wszystkimi dodatkami jest starannie wyrabiane, wkładane do zakręcanych słojów szklanych i parzone lub gotowane. Cykl pasteryzacji jest powtarzany 2 lub 3-krotnie, aby produkt dłużej zachował swoją świeżość i trwałość. Kiełbaśnica może być podawana na zimno do chleba, jak również na gorąco, jako składnik sosów do ziemniaków czy makaronu. „Można było zrobić z tego gulasz do ziemniaków, przyprawić liściem laurowym” (Wywiad przeprowadzony z mieszkańcami powiatu kazimierskiego).", "url": "https://www.gov.pl/web/rolnictwo/kielbasnica-kazimierska", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbaśnica kazimierska"}