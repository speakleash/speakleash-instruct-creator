{"meta_description": "Znacie krzonówkę i święcelinę? Wiecie co to strząska? To dania wielkanocne przygotowywane w niektórych rejonach Małopolski. O nietypowych daniach wielkanocnych z Małopolski opowiada Aleksander Zachuta, Małopolski Ambasador Smaku.", "title": "Święcelina, krzonówka i strząska, czyli wielkanocne dania z Małopolski [CIEKAWOSTKI]", "content": "Znacie krzonówkę i święcelinę? Wiecie co to strząska? To dania wielkanocne przygotowywane w niektórych rejonach Małopolski. O nietypowych daniach wielkanocnych z Małopolski opowiada Aleksander Zachuta, Małopolski Ambasador Smaku. Strząska, krzonówka, święcelina… Niejeden wprawiony w kulinarnych bojach kucharz miałby niemały kłopot z rozszyfrowaniem potraw, kryjących się za tymi egzotycznymi nazwami. Okazuje się, że w Małopolsce na Wielkanoc przygotowuje się wiele różnorodnych dań. Poznajcie część z nich! - Krzonówka (chrzanówka) jest tradycyjną potrawą wielkanocną przyrządzaną głównie w Małopolsce. To gęsta zupa z chrzanem, z dodatkiem wędlin i jajek – tłumaczy Aleksander Zachuta. Ci ciekawe, sułkowicka krzonówka jest wpisana na Listę Produktów Tradycyjnych. - Jej nazwa pochodzi od głównego składnika zupy, jakim jest chrzan (w pobliżu Sułkowic dawniej mówiło się „krzan” albo „krzon”). Według tradycji do powstania zupy wykorzystywano pozostałości po śniadaniu wielkanocnym z poświęconych potraw – opowiada Małopolski Ambasador Smaku. Strząska to danie wielkanocne goszczące na terenach Małopolski (Siedliszowice, gmina Żabno). - Nazwa potrawy wynika wprost ze sposobu jej przyrządzania - tj. dokładnego wymieszania (wstrząśnienia) wszystkich składników. Podstawę dania stanowią pokrojone wędliny, jaja z dodatkiem utartego chrzanu oraz przypraw - głównymi składnikami dania są produkty znajdujące się w wielkanocnej święconce. Wszystkie składniki zalewa się rozczynem wodno-octowym – zdradza Aleksander Zachuta. Z kolei wędrując na Podhale, zjemy następną wersję wielkanocnej zupy chrzanowej – sodrę, zwaną także chrzonicą, krzonowiną lub święceliną. - To tradycyjna jednogarnkowa potrawa góralska, podawana na obiad w Wielką Niedzielę. Zagęszczana kwaśnym mlekiem i śmietaną, zwyczajowo wzbogacana jest jajkiem, ścinkami świątecznych wędlin i białą kiełbasą. Podhale słynie ponadto ze wspaniałej jagnięciny – stąd na wielkanocnym stole liczne potrawy z jej udziałem – mówi Małopolski Ambasador Smaku. Dołącz do nas na Facebooku! Publikujemy najciekawsze artykuły, wydarzenia i konkursy. Jesteśmy tam gdzie nasi czytelnicy! Polub nas na Facebooku!", "url": "https://gazetakrakowska.pl/swiecelina-krzonowka-i-strzaska-czyli-wielkanocne-dania-z-malopolski-ciekawostki/ar/c17-14906641", "category": "małopolskie", "sub_category": "Gotowe dania i potrawy", "phrase": "Krzun wielkanocny "}