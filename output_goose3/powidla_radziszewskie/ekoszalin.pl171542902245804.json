{"meta_description": "Produktów lokalnych, tradycyjnych i regionalnych nie zabraknie podczas tegorocznego Festiwalu Słowian i Wikingów (3-5 sierpnia). W specjalnej alei, w tematycznych domkach, zachodniopomorscy producenci będą zachwalać swoje smakołyki – domowe sery, pasztety, wędliny bez konserwantów, śledzie oraz oczywiście miody.", "title": "Wolin: Aleja Smaków - Festiwal Wikingów", "content": "Produktów lokalnych, tradycyjnych i regionalnych nie zabraknie podczas tegorocznego Festiwalu Słowian i Wikingów (3-5 sierpnia). W specjalnej alei, w tematycznych domkach, zachodniopomorscy producenci będą zachwalać swoje smakołyki – domowe sery, pasztety, wędliny bez konserwantów, śledzie oraz oczywiście miody. –Festiwal Słowian i Wikingów w Wolinie jest jedną z najpopularniejszych imprez na Pomorzu Zachodnim, dlatego chcemy wykorzystać tę okazję do promocji zachodniopomorskich smaków. Warto wspierać regionalne dobra. Mamy się czym pochwalić. Nasze przysmaki doceniane są podczas międzynarodowych konkursów, producenci zdobywają kolejne rynki – mówi Wicemarszałek Województwa Zachodniopomorskiego Jarosław Rzepa. W „Alei Zachodniopomorskie Smaki – produkty tradycyjne Pomorza Zachodniego” będzie można rozsmakować się w produktach z róży, dyni, sokach i dżemach z Gospodarstwa Ekologicznego „Sedina”. Tradycyjnie już nie zabraknie miodów pochodzących z gospodarstw pasiecznych Jana Olszańskiego, „Buckfast” Tomasza Sadowskiego czy pasieki „Medus” Miody Puszczy Barlineckiej Marii Kołosowskiej. Ekologiczne Gospodarstwo Rolno-Pasieczne w Dębicach do Wolina oprócz miodów przywiezie także ogórki kiszone, dżemy i soki. Wędliny, kiełbasy, kaszanka, smalec produkowane tradycyjnymi recepturami bez dodatku konserwantów to już propozycja z Ekologicznego Gospodarstwa Rolnego Alicji i Jana Springerów. „Ryby z Wyspy Wolin” będą promować swoje produkty paprykarzem z dorsza, a Gospodarstwo Ekologiczne „Frykas” pochwali się swoimi krowimi i kozimi serami. W zachodniopomorskiej alei nie zabraknie też słodkości z Gospodarstwa Rolnego Leszka Jagera, który promować się będzie m.in. rogalikami Radziszewskimi, ciastami czy lemoniadą pokrzywową. Poznamy też smak soków, dżemu i lemoniady z Malinowego Ogrodu Teresy Ambroziak. • None Gospodarstwo Ekologiczne „Frykas” Edyta i Cezary Szczupak (sery krowie i kozie od zwierząt hodowanych ekologicznie)", "url": "https://ekoszalin.pl/artykul/18212-Wolin-Aleja-Smakow-Festiwal-Wikingow", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła radziszewskie"}