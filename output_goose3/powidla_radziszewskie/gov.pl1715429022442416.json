{"meta_description": "W dniu 27 sierpnia 2018 roku na Listę Produktów Tradycyjnych zostały wpisane w kategorii: Orzechy, nasiona, zboża, warzywa i owoce (przetworzone i nie) „Powidła radziszewskie)” (woj. zachodniopomorskie).", "title": "Powidła radziszewskie - - Portal Gov.pl", "content": "Przyjmuje kształt naczynia, w którym się znajduje. Najczęściej słoiki o pojemności ok. 300 ml. Konfekcjonowane również w innych naczyniach, np. glinianych kamionkach, w zależności od potrzeby. Już w okresie przedwojennym wioski graniczące ze Szczecinem stanowiły zaplecze warzywno-owocowe dla mieszkańców tego miasta. Okoliczni rolnicy zapewniali nie tylko swoim rodzinom i najbliższym sąsiadom różne owoce do codziennego spożycia i na przetwory, ale dostarczali również na szczeciński rynek. Tradycje sadownicze i wytwarzanie przetworów owocowych, w tym śliwek węgierek, przez polskich mieszkańców ziem na terenie gminy Gryfino kontynuowane było również po roku 1945. W okresie powojennym, pod koniec lat 40. XX w., do przygotowywania powideł wykorzystywano śliwki tylko z poniemieckich sadów, które z czasem zaczęto zastępować nowymi, bardziej odpornymi odmianami. Współcześnie, przygotowując powidła radziszewskie bazuje się na śliwkach pochodzących z nowych już nasadzeń, ale częściowo jeszcze z poniemieckich drzew. Do produkcji powideł wykorzystuje się bardzo dojrzałe śliwki węgierki, które po przebraniu, umyciu i wydrylowaniu smaży się na żeliwnej patelni przez kilka dni. Długość smażenia zależy od zawartości wody w śliwkach. Powidła śliwkowe są już gotowe do przełożenia do słoików, w momencie gdy masa płatami schodzi z drewnianej łyżki. Gorące powidła przekłada się drewnianą łyżką do umytych i wyparzonych słoików typu twist. Z walorami smakowymi tego aromatycznego produktu mają okazję zapoznać się głównie turyści odwiedzający Pomorze Zachodnie podczas różnych jarmarków, targów i wystaw odbywających się na terenie województwa zachodniopomorskiego.", "url": "https://www.gov.pl/web/rolnictwo/powidla-radziszewskie", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła radziszewskie"}