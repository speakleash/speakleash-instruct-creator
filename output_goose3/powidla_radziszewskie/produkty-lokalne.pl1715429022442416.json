{"meta_description": "", "title": "Lista produktów tradycyjnych – Powidła Radziszewskie", "content": "W 2018 roku na Listę Produktów Tradycyjnych zostały wpisane powidła radziszewskie. Mają charakterystyczny słodki smak z wyczuwalnym aromatem śliwek. Z walorami smakowymi tego aromatycznego produktu mają okazję zapoznać się głównie turyści odwiedzający Pomorze Zachodnie podczas różnych jarmarków, targów i wystaw odbywających się na terenie województwa zachodniopomorskiego. Już w okresie przedwojennym wioski graniczące ze Szczecinem stanowiły zaplecze warzywno-owocowe dla mieszkańców tego miasta. Okoliczni rolnicy zapewniali nie tylko swoim rodzinom i najbliższym sąsiadom różne owoce do codziennego spożycia i na przetwory, ale dostarczali również na szczeciński rynek. Tradycje sadownicze i wytwarzanie przetworów owocowych, w tym śliwek węgierek, przez polskich mieszkańców ziem na terenie gminy Gryfino kontynuowane było również po roku 1945. W okresie powojennym, pod koniec lat 40. XX w., do przygotowywania powideł wykorzystywano śliwki tylko z poniemieckich sadów, które z czasem zaczęto zastępować nowymi, bardziej odpornymi odmianami. Współcześnie, przygotowując powidła radziszewskie bazuje się na śliwkach pochodzących z nowych już nasadzeń, ale częściowo jeszcze z poniemieckich drzew. Do produkcji powideł wykorzystuje się bardzo dojrzałe śliwki węgierki, które po przebraniu, umyciu i wydrylowaniu smaży się na żeliwnej patelni przez kilka dni. Długość smażenia zależy od zawartości wody w śliwkach. Powidła śliwkowe są już gotowe do przełożenia do słoików, w momencie gdy masa płatami schodzi z drewnianej łyżki. Gorące powidła przekłada się drewnianą łyżką do umytych i wyparzonych słoików typu twist.", "url": "https://produkty-lokalne.pl/lista-produktow-tradycyjnych-powidla-radziszewskie,887", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła radziszewskie"}