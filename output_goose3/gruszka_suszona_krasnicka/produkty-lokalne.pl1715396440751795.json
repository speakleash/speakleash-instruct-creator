{"meta_description": "", "title": "Gruszka suszona kraśnicka", "content": "Korzenny, lekko słodki smak z miodowo-korzennym zapachem z pewnością jest doskonałym argumentem, żeby sięgnąć po bogaty zapas witamin – szczególnie zimową porą, kiedy brakuje świeżych owoców. Wpisana w 2008 roku na listę produktów tradycyjnych gruszka suszona kraśnicka wytwarzana jest w województwie lubelskim, w pobliżu miejscowości Kraśnik, gdzie w przeszłości przewożono owoce z pobliskich sadów i suszono w piecach cegielnianych, by następnie z powodzeniem sprzedawać je na pobliskich targach. Uprawiane w większości regionów strefy umiarkowanej grusze, rodząc charakterystyczne owoce, doskonale nadają się nie tylko do spożywania na surowo, ale także do przetwórstwa. Zawierają mniej kwasu niż, nieco chyba jednak popularniejsze i tańsze jabłka, więc znakomicie nadają się na składnik diety leczniczej. Kraśnickie gruszki suszone pochodzą od starej odmiany „Dobra Szara”, która posiada właściwości ułatwiające suszenie. Mieszkańcy Kraśnika doskonale znają metodę suszenia, którą wykorzystuje się w tym regionie od wielu lat. Tradycyjnie gruszki suszone były na sitach na słońcu, w piecach chlebowych lub w specjalnie wznoszonych suszarniach, plecionych z żerdzi. Owoce krojono w ćwiartki lub ósemki, a do palenia najczęściej używano olchy – pilnując, aby nie wygasł ogień. Każda gospodyni domowa doskonale potrafi wykorzystać suszone owoce gruszy. Smaczna przekąska, dodatek do ciast, wigilijny kompot czy produkcja nalewek „dla zdrowotności” – to tylko kilka przykładów zastosowania dla suszonej gruszki. Być może ta z Kraśnika ma bardziej wyjątkowy smak i aromat – próbowali Państwo?", "url": "https://produkty-lokalne.pl/gruszka-suszona-krasnicka,230", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Gruszka suszona kraśnicka"}