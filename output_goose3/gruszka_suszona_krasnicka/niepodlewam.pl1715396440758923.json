{"meta_description": "Jest odporna na mróz i choroby oraz niewybredna co do gleby. Grusza Dobra Szara to stara, smaczna odmiana, prawdopodobnie z klasztoru kartuzów.", "title": "Grusza Dobra Szara – uprawa, odporność, zapylacze", "content": "Jest odporna na mróz i choroby oraz niewybredna co do gleby. Grusza Dobra Szara to stara, smaczna odmiana, prawdopodobnie z klasztoru kartuzów. Owoce: średniej wielkości (długość 6-7 cm); skórka gruba, rdzawa w odcieniu szarości, czasem z lekkim rumieńcem od słońca; miąższ biały, masłowy, bardzo smaczny, delikatny, słodki Gruszki Dobra Szara nie są zbyt ładne z wyglądu, ale pyszne. Smakują dobrze zarówno ze skórką, jak i obrane. Nie należy opóźniać zbioru owoców. Gdy są przejrzałe, stają się wodniste i tracą smak. Nie nadają się do przechowywania w postaci świeżej, ale są świetne jako suszone i w przetworach. Przeznaczenie: do jedzenia na surowo oraz do ciast, suszenia i na marynaty Z gruszek Dobra Szara przygotowuje specjały w okolicach Lublina, które zostały wpisane na polską „Listę Produktów Tradycyjnych”. To „Gruszka suszona kraśnicka” (suszona w całości albo połówkach i ćwiartkach) oraz „Szarytka w marynacie” (w słodkiej zalewie zakwaszonej pigwą). Grusza Dobra Szara dobrze rośnie nawet na słabej, piaszczystej ziemi. Jednak wtedy jej owoce są bardziej drobne. Grusze Dobra Szara osiągają bardzo duże rozmiary, większe niż inne odmiany. Zaczynają owocować po 8-10 latach. Plonują co drugi rok. Są długowieczne. To jedna z najbardziej odpornych grusz na mróz i choroby. Grusza Dobra Szara nie wymaga zabezpieczania przed mrozem ani chemicznych oprysków. • Grusza Dobra Szara prawdopodobnie została wyhodowana przez kartuzów – to zakon o bardzo surowej regule. Było to w XVII wieku albo wcześniej we Francji.  Zakon kartuzów zasłynął też z wyhodowania innych odmian grusz: oraz . Podobnie jak grusza Dobra Szara ich owoce nie są zbyt ładne z wyglądu, ale świetne w smaku. Grusza Bera Bosca jest uważana za jedną z najsmaczniejszych gruszek świata. • Gruszki Dobra Szara były i są lubiane zwłaszcza w okolicach Lublina. Jej suszone owoce, jako słodką przekąskę, dawano kiedyś dzieciom do szkoły. • Grusza Dobra Szara była polecana do uprawy przez IV Zjazd Owocoznawców, który odbył się w 1909 roku w Częstochowie. O innych starych odmianach grusz CZYTAJ TUTAJ Źródło:  *wiedza własna  *”Dwupostaciowość gruszek”, Edward Janczewski, 1899 rok  *„Ogród szkolny”, Franciszek Langauer i Eustachy Wołoszczak, 1889 rok  *”Deutsche Pomologie”, Wilchelm Lauche, 1882-1883 rok  Rysunek gruszki Dobra Szara z XIX wieku został opublikowany za zgodą biblioteki Wageningen UR w Holandii", "url": "https://niepodlewam.pl/grusza-dobra-szara-uprawa-odpornosc-zapylacze/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Gruszka suszona kraśnicka"}