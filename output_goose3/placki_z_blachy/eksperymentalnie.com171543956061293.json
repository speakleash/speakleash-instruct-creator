{"meta_description": "Znacie placki zrobione z samej mąki i wody? Pieczone lub smażone na suchej patelni? Zobaczcie jak można eksperymentować z mąkami i dodatkami.", "title": "Placki z blachy - eksperymenty z mąkami", "content": "Justyna: Kurczak! Jakie mąki są najlepsze i najzdrowsze?  Kurczak: żadne ;)  I tak się zaczęło. Od słowa do słowa dowiedziałam się, że moja blogowa siostra zaczęła eksperymentować w kuchni. Nie mogłam przejść obok tego obojętnym krokiem, nie zatrzymać się i podpytać o co chodzi. A jak już się dowiedziałam to zapragnęłam pokazać Wam jak można eksperymentować i dobrze się bawić w kuchni.  Justyna “ma ostatnio fazę na macę, a raczej takie placki co się piecze na suchej patelni, z mąki, wody i przypraw”.  Szuka tych idealnych więc kombinuje z mąkami, miesza i eksperymentuje. Skoro moja blogowa siostra zaczyna eksperymentować w kuchni to musi znaleźć się miejsce dla jej kulinrnych eksperymentów na eksperymentalnie.com rzecz jasna! Sama Justyna natomiast rządzi sobie na With love i Bookeriadzie . Ja już zamilknę i oddaje głos mojej ulubionej eksperymentatorce (oczywiście ulubionej zaraz za tą co w lustrze widuję ;)) W kuchni mojej babci stał kaflowy piec z „blachą”, pod którą trzeba było zapalić drewnem, by ugotować obiad.  Kiedy babcia robiła pierogi i zostawały jej jakieś skrawki ciasta, robiła z niego okrągłe placki, posypywała grubo solą i piekła na rozgrzanej „blasze”, pod którą wesoło trzaskał ogień.  Smak tych placków to jeden z tych, z którymi najbardziej kojarzy mi się dzieciństwo. Parzyły w palce, ale właśnie takie, jeszcze gorące, smakowały najlepiej. Jakiś czas temu wybrałam się na kilka dni w Gorce. Jednego z wieczorów do ogniska podeszła dziewczyna i na rozstawionej nad ogiem kratce z grilla rozłożyła ciasto na placki – identyczne, jak te u babci!  Zaświeciły mi się oczy. Zapytałam, czy mogę jej jednego porwać. Zgodziła się. Były przepyszne.  Wróciłam do domu i postanowiłam zrobić je sobie sama.  I teraz jem je niemal codziennie, eksperymentując z mąkami i dodatkami (tymi, jakie akurat mam w kuchennej szafce). Jak to się robi?  Bardzo prosto. Do mąki dolewamy letnią wodę, wyrabiamy ciasto, robimy płaski placek, posypujemy solą i wrzucamy na rozgrzaną, suchą patelnię. Przypiekamy przez parę minut z jednej i parę minut z drugiej strony i voilà, gotowe.  Czy jednak jest to zdrowe?  Kurczak, ratuj! Jakie mąki są najlepsze? Jak można podrasować placki, by były jeszcze lepsze? Do czego można je wykorzystać? No to Kurczak poratuje.  Podobno ostatnio w modzie jest trend na dietę Paleo, która nie toleruje żadnych zbóż, bo są „niezdrowe” – nie mi to oceniać. Ja za trendami nie podążam, co prawda jestem na diecie bezglutenowej, ale tylko dlatego, że lepiej się wówczas czuję. Z tego powodu polecę Ci mąki bezglutenowe- owsianą, gryczaną lub ryżową. Najlepiej ich mix, fajny smak może wyjść!  A może mąki orzechowe? Na przykład mąka migdałowa? Ona w sumie może być za tłusta sama w sobie, ale skoro na suchą patelnię wrzucasz? Ja uwielbiam orzechowe smaki, więc takie placki na pewno by mi posmakowały. Takie migdałowe placki posmarowane Pesto bazyliowym albo serkiem wiejskim (serek wiejski+ prażone migdały- super miks!).  Umocz te placki z blachy (bo każdy lubi czasem zamoczyć ;) )- w jogurcie, dżemie, pesto. Możliwości jest ocean (nawet nie morze ;)).   Dodaj stewii i zjedz na słodko. Posyp mieloną papryką i jedz jak chipsy. A może z indyjskimi przyprawami?   A może przyjedziesz do Kurnika i razem poeksperymentujemy? :)", "url": "https://www.eksperymentalnie.com/justyna-eksperymentuje-czyli-placki-z-blachy/", "category": "małopolskie", "sub_category": "Wyroby piekarnicze i cukiernicze", "phrase": "Placki z blachy"}