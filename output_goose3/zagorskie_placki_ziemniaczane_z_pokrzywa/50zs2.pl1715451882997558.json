{"meta_description": "", "title": "3.1.10. Technik żywienia i usług gastronomicznych – Zespół Szkół nr 2 im. Przyjaźni Polsko-Norweskiej", "content": "Opracowała Iwona Barczyńska Kierunek TECHNIK ŻYWIENIA i USŁUG GASTRONOMICZNYCH w ZS Nr 2w latach 2012 – 2022 „Gotowanie to sztuka, ale cała sztuka wymaga wiedzy o technikach i materiałach” Technik żywienia i usług gastronomicznych zajmuje się przygotowywaniem pełnych posiłków, zarówno codziennych jak i okolicznościowych. Do jego zadań zawodowych należą również czynności związane z organizacją i kompleksową obsługą przyjęć organizowanych w zakładach gastronomicznych Dba o właściwe bezpieczeństwo zdrowotne sporządzanych potraw i napojów, stosując procedury obowiązujące w gastronomii. Układa jadłospisy i diety, przestrzegając zasad racjonalnego żywienia. Stale aktualizuje swoją wiedzę i doskonali umiejętności zawodowe, szczególnie w zakresie nowych technologii i towaroznawstwa żywności. Obsługuje programy komputerowe do planowania i rozliczania działalności zakładu. Sporządza potrawy dietetyczne oraz regionalne i z kuchni różnych narodów. Technik żywienia i usług gastronomicznych przygotowuje do pracy na wielu stanowiskach – kucharz, szef kuchni, doradca żywieniowy, kelner i menadżer restauracji. W czasie nauki młodzież zdobywa umiejętności, które umożliwiają samodzielne prowadzenie działalności gastronomicznej. Technik żywienia i usług gastronomicznych to nowy i atrakcyjny zawód na rynku pracy. Obserwowany jest systematyczny wzrost punktów i lokali gastronomicznych, a korzystanie z nich przez społeczeństwo staje się coraz popularniejsze, w związku z tym wzrasta zapotrzebowanie na specjalistów z zakresu usług żywieniowych. POCZĄTEK Kierunek technik żywienia i usług gastronomicznych został wprowadzony do ZS2 w wyniku połączenia szkół w 2012 roku. Wcześniej przez wiele lat funkcjonował w Zespole Szkół Nr 3. Został uruchomiony dzięki inicjatywie i staraniom dyrektora Witolda Jakubczyka i Ewy Śniegockiej – pierwszej nauczycielki przedmiotów zawodowych tego kierunku. Pracownia gastronomiczna w budynku przy ul. Zamkowej W 2007 roku pracownia przeszła generalny remont, którego inicjatorem była Ewa Śniegocka i Ewa Nosowska – nauczycielki przedmiotów zawodowych w Zespole Szkół Nr 3. Pomieszczenie i wyposażenie pracowni było zgodne z przepisami prawa w zakresie wymagań: budowlanych, bezpieczeństwa i higieny pracy, ochrony przeciwpożarowej oraz sanitarno-epidemiologicznych. Przyjęto, że w pracowni prowadzony jest proces kształcenia z podziałem na 3 grupy. Stanowiska robocze zostały dostosowane do zasad ergonomii i zapewniały uczniom swobodę ruchu, dostęp do nowoczesnych sprzętów, urządzeń i wyposażenia, a także do stanowiska komputerowego z szerokopasmowym łączem internetowym. Nowoczesna pracownia gastronomiczna w budynku przy ul. Krańcowej W 2017 roku jedno z pomieszczeń w budynku warsztatów zostało zaadaptowanie w celu utworzenia kuchni z zapleczem magazynowym i zmywalnią naczyń. Stworzenie pracowni to jeden z elementów projektu „Zawodowcy na 6-stkę”, który współfinansowany był przez Unię Europejską ze środków Europejskiego Funduszu Społecznego. Koordynatorem tego projektu była Iwona Barczyńska. Pracownia składa się z trzech części: kuchni właściwej, zmywalni naczyń i części magazynowej. Do dyspozycji uczniów są trzy w pełni wyposażone stanowiska robocze ze stali nierdzewnej, na każdym z nich może pracować 4-5 uczniów. Stanowiska wyposażone są w stoły robocze, kuchnie elektryczne z piekarnikiem, profesjonalne sprzęty do obróbki surowców (roboty wieloczynnościowe, blendery, miksery, szatkownice, maszynki do mielenia mięsa), a także komplety garnków, patelni, sprzętów drobnych, zastawy stołowej i sztućców. Młodzież może korzystać również z pieca konwekcyjno – parowego, zmywarki gastronomicznej, szafy chłodniczej oraz naświetlacza do jaj. Działania projektowe pozwoliły na stworzenie w pracowni warunków, jakie panują w zakładach gastronomicznych działających na bardzo wysokim poziomie, aby po zakończeniu nauki absolwenci byli w pełni przygotowani do pracy w wymarzonym zawodzie. Ponadto pracownia została doposażona w ramach projektu „Praktyka czyni mistrza” w 5 stanowisk komputerowych, 5 licencji programu DIETA 6, 2 stoły ze stali nierdzewnej. Nowoczesna pracownia obsługi gości w budynku przy ul. Zamkowej W 2017 r. oddano do użytku drugą pracownię w ramach projektu „Zawodowcy na 6 stkę!”. Pracownia obsługi gości składa się z sali konsumenckiej oraz w pełni wyposażonego stanowiska barowego. Do dyspozycji uczniów jest profesjonalny wysokociśnieniowy ekspres do kawy, kruszarka do lodu, lodówka i zmywarka barowa. Stanowisko wyposażone jest w różnego rodzaju szklanki i kieliszki, zestaw przyborów barmańskich, shakery i tace kelnerskie. Młodzież korzystać może również z pełnej zastawy stołowej, sztućców klasycznych, specjalnych i serwisowych oraz bielizny stołowej. Program komputerowy PC Gastronom zainstalowany w pracowni umożliwia młodzieży prowadzenie gospodarki magazynowej, tworzenie receptur, kalkulację cen potraw, przyjmowanie zamówień i rozliczanie sprzedaży. Projekt „Tradycyjne Produkty – Nowoczesna Kuchnia Polska” Organizatorem projektu współfinansowanego ze środków Unii Europejskiej była Unia Producentów i Pracodawców Przemysłu Mięsnego. W dniach 2-3 października 2012r. uczniowie naszej szkoły: Dariusz Wiorek i Piotr Jędrzejewski wraz z opiekunem Iwoną Barczyńską wzięli udział w Warsztatach Kulinarnych „Tradycyjne Produkty – Nowoczesna Kuchnia Polska”, które odbyły się w Ośrodku Wczasowym „Leśny Dwór” w Pogorzelicy. Był to pierwszy etap projektu „Żywność Wysokiej Jakości to krótsza droga od producenta do konsumenta”. Warsztaty poprowadził Andrzej Szylar – szef kuchni szczecińskiej restauracji oraz Eugeniusz Mientkiewicz – pasjonat i znawca produktów regionalnych. W pierwszym dniu zmagań zadaniem uczestników było sporządzenie potraw na podstawie autorskich przepisów szefów kuchni. Nasi uczniowie przyrządzali faworki śledziowe, których smak, konsystencja i sposób podania zyskał wysokie noty. Drugi dzień – to było już większe wyzwanie. Zadanie polegało na opracowaniu przez uczniów przepisu na dowolną potrawę z wykorzystaniem produktów regionalnych. Nasi uczniowie wykonali pierogi pieczone z nadzieniem z dorsza, borowików i kaszy gryczanej z sosem pietruszkowym. Danie to zachwyciło zarówno kucharzy prowadzących warsztaty, jak i pozostałych uczestników. Projekt „Nauczyciel Gastronomii na Drodze Rozwoju” Projekt – „Nauczyciel Gastronomii na Drodze Rozwoju” współfinansowany ze środków Unii Europejskiej – Europejski Fundusz Społeczny, realizowano w ramach Programu Operacyjnego Kapitał Ludzki. Adresowany był do nauczycieli przedmiotów zawodowych oraz instruktorów praktycznej nauki zawodu: technik technologii żywności, dietetyk, technik żywienia i gospodarstwa domowego, technik organizacji usług gastronomicznych, kucharz, kucharz małej gastronomii, operator maszyn i urządzeń przemysłu spożywczego. W projekcie wzięła udział Iwona Barczyńska, która w dniach 4-13 lutego 2014r. odbyła 10-dniowe praktyki w 4-gwiazdkowym hotelu WESTIN w Warszawie. Mogła uczyć się od najlepszych szefów kuchni, poznawać nowoczesne techniki kulinarne, pracować na cennych i niespotykanych surowcach, a także wymienić doświadczenia zawodowe z nauczycielami z całej Polski. Ciekawe materiały i zdjęcia z praktyk oraz zdobyte umiejętności służą do dziś podczas zajęć w pracowni gastronomicznej. Projekt „Kucharz doskonały” Projekt „Kucharz Doskonały” obejmował tematykę dziedzictwa kulinarnego w pracy nauczycieli szkół gastronomicznych. Skierowany był do aktywnych zawodowo nauczycieli kształcenia zawodowego i instruktorów praktycznej nauki zawodu: kucharz, kelner i pokrewnych w szkołach gastronomicznych z terenu całej Polski. W czerwcu 2014 r. w projekcie udział wzięły Ewa Śniegocka i Anna Łukasik. Podczas 10-dniowych praktyk w gospodarstwie agroturystycznym w Elblągu zdobyły dodatkowe umiejętności zawodowe związane ze sztuką kulinarną, poznały sekrety zapomnianych potraw regionalnych. Mogły korzystać z opieki i doświadczenia znakomitych szefów/ mistrzów sztuki kulinarnej. Zdobytą wiedzę i umiejętności wykorzystały podczas pracy z młodzieżą. Projekt „Zawodowcy na 6-stkę!” Projekt „Zawodowcy na 6-stkę!”, którego koordynatorem była Iwona Barczyńska to wspólne przedsięwzięcie Unii Producentów i Pracodawców Przemysłu Mięsnego, Powiatu Ostrzeszowskiego i ZS2 w Ostrzeszowie. Realizowany był od 19 grudnia 2016r. do 19 czerwca 2018r. Wzięło w nim udział 48 uczniów. Uczestniczyli oni nieodpłatnie w licznych kursach, szkoleniach i warsztatach, podnosząc swoje kwalifikacje i zdobywając doświadczenie. Były to między innymi kursy: dietetyczny, balistyczny, barmański, carvingu, florystyczny, sommelierski, cukierniczy, kulinarny, savoir-vivre. Ponadto młodzież uczestniczyła w miesięcznych, płatnych stażach zawodowych w specjalistycznych zakładach branży gastronomicznej, a także w wykładach i ćwiczeniach laboratoryjnych w Uniwersytecie Przyrodniczym we Wrocławiu. Projekt „Zawodowcy na 6-stkę!” rozwinął i zmienił myślenie młodzieży o doskonaleniu umiejętności zawodowych. Dziś czują się bardziej wartościowi i pewni na rynku pracy. Wiedzą, że aby osiągnąć wyznaczone cele, konieczne jest ciągłe doskonalenie. Projekt „Praktyka czyni mistrza” Projekt „Praktyka czyni mistrza” to już drugi projekt realizowany przy współpracy Powiatu Ostrzeszowskiego, ZS2 i UPEMI, którego koordynatorem była Iwona Barczyńska. Wzięło w nim udział 28 uczniów. Pod okiem specjalistów i trenerów doskonalili swoje umiejętności na kursach: kelnerskim, barmańskim, kulinarnym, piekarniczym, balistycznym, kuchni molekularnej, systemów GHP, GMP, HACCP i dietetyki. Uczestniczyli także w płatnych stażach zawodowych u pracodawców. Projekt „Międzynarodowe doświadczenie zawodowe – klucz do sukcesu” Staż „Międzynarodowe doświadczenie zawodowe – klucz do sukcesu” / „From Vine to Wine” został zrealizowany w ramach projektu systemowego „Staże zagraniczne dla uczniów i absolwentów szkół zawodowych oraz mobilność kadry kształcenia zawodowego”, realizowanego przez Fundację Rozwoju Systemu Edukacji, współfinansowanego przez Unię Europejską – środki EFS. W projekcie uczestniczyli nauczyciele przedmiotów gastronomicznych: Ewa Śniegocka, Anna Łukasik, Iwona Barczyńska oraz restauratorzy, z którymi szkoła współpracuje na co dzień. Staż odbywał się w dniach 24-28 kwietnia 2017r. we włoskim miasteczku Forlimpopoli. Celem tego wyjazdu było poszerzenie wiedzy i umiejętności z zakresu włoskiej kuchni oraz winoznawstwa. Zajęcia odbywały się w profesjonalnej szkole gotowania Casa Artusi. Podczas zajęć uczestnicy nauczyli się prawidłowo czytać etykiety na winach, w profesjonalny sposób otwierać butelkę, nalewać wino, przeprowadzać ocenę sensoryczną różnych gatunków win, z uwzględnieniem regionu i szczepu winogron, z których powstały. Ćwiczyli dobieranie win do potraw oraz doradzanie gościom w wyborze odpowiedniego napoju. Zdobyte umiejętności nauczyciele wykorzystali, szczególnie na zajęciach praktycznych z młodzieżą. Projekt „Z ulicy Krańcowej aż po krańce europejskiego świata…” Projekt realizowany był ze środków Europejskiego Funduszu Społecznego, Programu Operacyjnego Wiedza Edukacja Rozwój (PO WER). Wśród wielu nauczycieli naszej szkoły dwukrotnie w projekcie uczestniczyła Anna Łukasik – nauczyciel przedmiotów zawodowych. Dało jej to możliwość doskonalenia umiejętności językowych w Londynie i na Malcie, a także realizowanie współpracy międzynarodowej ze szkołami partnerskimi i udzielanie pomocy uczniom podczas wyjazdów na zagraniczne praktyki zawodowe. Projekt „ECOWASTE4FOOD” Inicjatorami udziału w projekcie byli Wicestarosta Powiatu Ostrzeszowskiego Zofia Witkowska oraz kierownik szkolenia praktycznego Krystyna Trzeciak, które uczestniczyły w konferencji „Plan działań w ramach projektu ECOWASTE4FOOD”, dotyczącej ograniczania marnowania żywności, zorganizowanej przez Urząd Marszałkowski w Poznaniu. W ramach projektu 17 września 2019 r. uczniowie oraz opiekunowie: Iwona Barczyńska i Anna Łukasik wzięli udział w wykładach i ćwiczeniach w Uniwersytecie Przyrodniczym w Poznaniu oraz w warsztatach w znanej poznańskiej restauracji Concordia Taste. Spotkanie rozpoczęło się od wykładu na Wydziale Nauk o Żywności i Żywieniu w Katedrze Technologii Gastronomicznej i Żywności Funkcjonalnej. Druga część projektu odbywała się w restauracji Concordia Taste, która przestrzega zasady „zero waste”. Młodzież pod okiem szefa kuchni Tomasza Olewskiego sporządzała potrawy zgodnie z ideą niemarnowania żywności. Projekt „Młodzieżowe Miniprzedsiębiorstwo” Młodzieżowe miniprzedsiębiorstwo to innowacyjny program edukacyjny, w którym uczniowie szkół średnich organizują i prowadzą w szkole realnie działającą firmę– młodzieżowe miniprzedsiębiorstwo. Celem programu jest przygotowanie uczniów do prowadzenia własnej działalności gospodarczej, pokazanie szans i zagrożeń wynikających z samozatrudnienia oraz kształtowanie niezbędnych postaw i umiejętności w zakresie przedsiębiorczości. Uczniom technikum żywienia i usług gastronomicznych dwukrotnie udało się poprowadzić własną firmę pod opieką nauczycielki przedsiębiorczości Doroty Kusiak. Pierwsze miniprzedsiębiorstwo w 2017r. założyli uczniowie: Roger Słomiany, Sebastian Krawczyk i Paula Paroń, a kolejne w 2021r. uczennice: Dobrochna Wyrwas, Anna Behm, Joanna Szczepaniak i Julia Jaźwiec. Udział w projekcie był dla uczniów możliwością zarobienia pierwszych własnych pieniędzy. Projekt „Światowy Tydzień Przedsiębiorczości” Światowy Tydzień Przedsiębiorczości obchodzony jest jednocześnie w 160 krajach świata. W naszej szkole organizowany jest przez Dorotę Kusiak – nauczycielkę przedsiębiorczości. Założeniem projektu jest bezpośredni kontakt młodzieży z przedsiębiorcami i pracownikami instytucji. Spotkania mogą odbywać się w szkole oraz w siedzibach firm. Dla przedsiębiorców to wspaniała okazja promocji oraz nawiązania nowych kontaktów w środowisku lokalnym, szkoła natomiast otrzymuje możliwość wzbogacenia swojej oferty edukacyjnej o ciekawe zajęcia przygotowujące uczniów do planowania ścieżki edukacyjnej i zawodowej. W latach 2016-2021 koordynatorem działań dla uczniów technikum żywienia i usług gastronomicznych była Iwona Barczyńska, która zorganizowała spotkania z właścicielem restauracji „P jak Pysznie” Pawłem Powroźnikiem oraz z menagerem restauracji „Winiarnia” Andżeliką Czworowską. Ponadto uczniowie odwiedzili następujące firmy: Restauracja „Dworek” w Ostrzeszowie, Restauracja „Zajazd” w Ostrzeszowie, Restauracja „Dwór Stary Chotów” w Chotowie, zakład MicroFood w Ostrzeszowie. Projekt Erasmus+ Od 2015 roku w ZS2 realizowany jest projekt „Organizowanie praktyk zagranicznych dla uczniów technikum” w ramach programu Erasmus +. Koordynatorem projektu jest Ewelina Ulichnowska-Kosik. W programie udział biorą również uczniowie zawodu technik żywienia i usług gastronomicznych. W 2016 i 2018 roku praktyki odbywały się w Anglii, w 2019 i 2022 roku w Hiszpanii, a w 2021 roku we Włoszech. Zagraniczne praktyki cieszą się dużym zainteresowaniem uczniów i dlatego zawsze jest przeprowadzana rekrutacja, aby mogli wyjechać naprawdę najlepsi. Jest to też pewna forma nagrody za osiągane wyniki w nauce. Ogólnopolski Konkurs kulinarny „Tradycyjne Produkty – Nowoczesna Kuchnia Polska”. 16 grudnia 2012 roku młodzi kucharze z Zespołu Szkół Nr 2 w Ostrzeszowie zajęli V miejsce. Do rywalizacji stanęło 10 najlepszych drużyn wybranych z całej Polski. Uczniowie Dariusz Wiorek i Piotr Jędrzejewski przygotowali wyśmienite dania z wykorzystaniem regionalnych produktów. Na przystawkę przygotowali mus z szynki z sosem ogórkowo – miętowym. Daniem głównym były roladki z gruszką i= sosem mokka, a na deser jabłka z twarożkiem w sosie pomarańczowo – żurawinowym. Uczniowie gotowali pod okiem nauczycielki Iwony Barczyńskiej. Nad przebiegiem konkursu kulinarnego czuwało jury w składzie: Hanna Szymanderska – przewodnicząca jury i autorytet kuchni polskiej, Marek Zagórski – prezes EFRWP oraz popularyzatorzy kuchni i kucharze: Bogusław Deptuła, Eugeniusz Mientkiewicz, Dariusz Szymański, Andrzej Szylar, Joanna Jakubiuk oraz Adam Żemojtel. Wszyscy uczestnicy konkursu odebrali nagrody podczas Świątecznego Kiermaszu Produktów Regionalnych w „Fortecy”. Konkurs „Mądre żywienie, zdrowe pokolenie” Konkurs był organizowany i prowadzony w ramach Programu Polskiego Towarzystwa Dietetyki i partnera strategicznego The CocaCola Foundation. Trwał od 9.09. do 20.12.2013 r. Celem konkursu było propagowanie wiedzy o zdrowym żywieniu młodzieży i promowanie zdrowego stylu życia. Pracą konkursową Emilii Rossy, Luizy Szczepaniak i Pauliny Kędzierskiej był projekt pojedynczego wpisu na blogu na temat „Od dziś zaczynamy mądre żywienie”. Wpis mógł być przygotowany w dowolnej formie, np. fotostory, felieton, reportaż, komiks, sonda, videoblog – krótki film. Opiekunem uczniów biorących udział w przedsięwzięciu była Anna Łukasik. Konkurs „Najlepsza Potrawa Regionalna – Wspomnienie Dzieciństwa” 18 września 2016r. w Zespole Szkół Usługowo-Gospodarczych w Pleszewie podczas corocznego Festiwalu Rzemiosła odbył się finał konkursu. Do rywalizacji stanęli uczniowie klasy III – technik żywienia i usług gastronomicznych Kamil Gryz i Krystian Nowak, którzy opracowali autorski przepis na „Delikatny pasztet z gęsiny z sosem na bazie marynowanych borowików”. Lekko ostry smak sosu idealnie skomponował się z delikatnym pasztetem i powstała wspaniała propozycja, która zachwyciła jury konkursowe. Nasza drużyna pokonała rywali ze szkół w Koninie, Kaliszu, Kępnie, Pleszewie i Marszewie – zajęła I miejsce. Poziom konkursu był wysoki, co dodatkowo wzmacnia sukces naszej młodzieży. Ogólnopolski Konkurs Kulinarny pod patronatem Ministerstwa Rolnictwa i Rozwoju Wsi 9 września 2017r. W Centrum Techniki Kulinarnej DORAM odbył się finał konkursu, w którym nasz uczeń Jakub Wala otrzymał specjalne wyróżnienie. Konkurs polegał na przygotowaniu autorskiej potrawy z zastosowaniem produktów zarejestrowanych lub aplikujących o rejestrację jako Chroniona Nazwa Pochodzenia, Chronione Oznaczenie Geograficzne oraz Gwarantowana Tradycyjna Specjalność. Nasz utalentowany uczeń przygotował przepis na „Królicze skoki nadziewane pokrzywą z młodą kapustą, puree z batatów i jabłek łąckich oraz suską sechlońską”. Spośród setek przepisów nadesłanych przez młodych kucharzy ze szkół gastronomicznych z różnych regionów Polski jury konkursowe wybrało 10 najlepszych, wśród których znalazł się także pomysł Jakuba. Autorzy tych niezwykłych przepisów zmierzyli się w finale VI edycji Ogólnopolskiego Konkursu Kulinarnego w Warszawie. Opiekunem ucznia była Iwona Barczyńska. Ogólnopolski Festiwal Pasztetników i Potraw z Gęsi w Ostrzeszowie Festiwal Pasztetników i Potraw z Gęsi to od 2005 roku coroczne wielkie święto wytwórców produktów regionalnych i tradycyjnych, restauracji, gospodarstw agroturystycznych, gospodyń wiejskich, pasjonatów produktu tradycyjnego i szkół gastronomicznych. Jest organizowany przez Ostrzeszowską Lokalną Grupę Działania pod patronatem Ministerstwa Rolnictwa i Rozwoju Wsi, Urzędu Marszałkowskiego Województwa Wielkopolskieg oraz Krajowego Ośrodka Wsparcia Rolnictwa. Zespół Szkół Nr 2 od wielu lat jest współorganizatorem tego przedsięwzięcia. Przygotowywane przez uczniów zawodu technik żywienia i usług gastronomicznych pasztety i potrawy z gęsi każdego roku zachwycały kapitułę smakiem i zajmowały miejsca na podium oraz uzyskiwały wyróżnienia za dekorację i sposób podania. Opiekunami uczniów były nauczycielki przedmiotów zawodowych: Ewa Śniegocka, Ewa Nosowska, Anna Łukasik i Iwona Barczyńska. Festiwal Pasztetników to nie tylko konkurs kulinarny, ale również możliwość zaprezentowania umiejętności kelnerskich podczas obsługi kapituł konkursowych = oraz artystycznych – przygotowanie wystroju stołów i pomieszczeń. Podczas XIII Ogólnopolskiego Festiwalu Pasztetników i Potraw z Gęsi młodzi kucharze wzięli udział w konkursie kulinarnym „SZTUBAK – ŻAK – MISTRZ”, który polegał na wspólnej pracy dzieci, młodzieży i profesjonalnych kucharzy podczas sporządzania potraw z gęsi. Reprezentantka naszej szkoły Daria Kamińska wraz ze swoim zespołem wykonała to zadanie najlepiej i zajęła I miejsce. Komisja najwyżej oceniła przygotowane przez nich roladki z serc gęsich nadziewane śliwką. Podczas XII edycji festiwalu uczniowie szkół gastronomicznych wzięli udział w konkursie na żywo, który polegał na udekorowaniu potrawy z gęsi przy użyciu przygotowanych przez organizatorów surowców. Reprezentantka naszej szkoły – Nikola Grzęda wykonała to zadanie najlepiej i zajęła I miejsce. Oprócz umiejętności kulinarnych doskonale odpowiadała na pytania w quizie „5 sekund”. Olimpiada Wiedzy i Umiejętności Rolniczych Olimpiada Wiedzy i Umiejętności Rolniczych odbywa się od 42 lat na terenie całego kraju. Skierowana jest do młodzieży szkół średnich i odbywa się w 11 blokach tematycznych, między innymi technologia żywności i gastronomia. Olimpiada składa się z trzech etapów: szkolnego, okręgowego i centralnego. Jest to impreza powszechna, wpisana do rejestru olimpiad przedmiotowych MEN. Dzięki niej najzdolniejsza młodzież może otrzymać indeksy uczelni wyższych. Współorganizatorami są uczelnie rolnicze, w których zawsze odbywa się etap centralny konkursu. Opiekunowie: Ewa Śniegocka, Anna Łukasik i Iwona Barczyńska każdego roku przeprowadzają eliminacje szkolne, a wyłonieni spośród uczniów klas III i IV reprezentanci biorą udział w etapie okręgowym. W całej Polsce bierze w nim udział aż 1200 uczniów. Niestety, naszym uczniom nie udało się dotrzeć do etapu centralnego. Co roku jest to jednak dla nich ważna lekcja i możliwość zmierzenia się z bardzo trudnym testem wiedzy i umiejętności. Olimpiada Wiedzy o Żywieniu i Żywności. Patronem Olimpiady Wiedzy o Żywieniu i Żywności jest Ministerstwo Nauki, a główny cel to upowszechnianie szeroko rozumianej wiedzy o żywieniu i żywności, a także rozwijanie zainteresowań uczniów tą tematyką. Program olimpiady obejmuje podstawowe wiadomości z zakresu nauki o żywieniu i żywności oraz zaawansowaną wiedzę dotyczącą biologiczno-chemicznych aspektów żywienia, technologii żywności i technologii gastronomicznej z towaroznawstwem, a także podstawowe umiejętności z zakresu gastronomii, oceny surowców, sporządzania potraw napojów, organizacji żywienia i usług gastronomicznych oraz obsługi konsumenta. Olimpiada nie należy zatem do łatwych. Składa się z trzech etapów: szkolnego, okręgowego i centralnego. Opiekunem uczniów biorących udział w konkursie była Anna Łukasik. „Konkurs na najlepszą babkę wielkanocną” 7 kwietnia 2022r. odbył się powiatowy konkurs na najlepszą babkę wielkanocną organizowany przez Ostrzeszowską Lokalną Grupę Działania i Ostrzeszowskie Centrum Kultury. Uczennice Zespołu Szkół Nr 2 zdobyły aż cztery nagrody: Faustyna Nawrot – I miejsce w kategorii indywidualnej i II miejsce w kategorii szkoła, Julia Doruch – III miejsce w kategorii szkoła, Anna Behm – wyróżnienie w kategorii szkoła. Projekt „ Dzień Zdrowia” Projekt „Dzień Zdrowia” to wspólna inicjatywa uczniów zawodu technik żywienia i usług gastronomicznych oraz liceum o profilu biologiczno – chemicznym z kosmetologią i promocją zdrowia, działających pod opieką nauczycieli: Iwony Barczyńskiej, Anny Łukasik i Ewy Karwackiej. Pierwsza edycja odbyła się 7 czerwca 2017r. i od tego czasu projekt jest realizowany raz w roku, zawsze wiosną, kiedy są najbardziej sprzyjające warunki, aby zmienić styl życia na zdrowszy i bardziej aktywny. Nawiązano współpracę ze specjalistami z branży spożywczej, dietetycznej i kosmetycznej. Gościliśmy kucharza z firmy HORTEX, dietetyczkę Ewelinę Skrobańską oraz kosmetolog Lidię Fularę. Cała społeczność uczniowska może w tym dniu wziąć udział w warsztatach, pokazach, wykładach, pogadankach i konkursach dotyczących zdrowego stylu życia, a także zjeść prawidłowo zbilansowany posiłek lub zdrowe przekąski. Można również skorzystać z masażu rąk oraz odżywczych i regenerujących maseczek na bazie naturalnych składników. Projekt „Full English Breakfast” Pomysł projektu „Full English Breakfast” zrodził się po powrocie 8 uczniów klasy III zawodu technik żywienia i usług gastronomicznych (kl. 3RZS) z praktyk w Anglii, które odbywały się w ramach projektu ERASMUS+. Motywem przewodnim była oczywiście angielska kuchnia. Uczniowie naszej szkoły zaprosili młodzież ze Szkoły Podstawowej Nr 1, aby podzielić się z nimi wrażeniami z praktyk zagranicznych, a przy okazji pokazać, jak spędzają czas w szkole i na czym polegają ich zajęcia zawodowe. Spotkanie odbyło się 9 października 2018r. Młodzież opowiedziała o indywidualnych przeżyciach, pokonywaniu bariery językowej, kuchni angielskiej i zwyczajach żywieniowych. Przygotowała tradycyjne angielskie śniadanie. Opiekunami przedsięwzięcia byli nauczyciele przedmiotów zawodowych – Iwona Barczyńska i Paweł Powroźnik. Projekt „Dzień Regionalizmu” Z inicjatywy Burmistrza Miasta i Gminy Ostrzeszów 4 grudnia 2019r. odbył się w naszej szkole Dzień Regionalisty poświęcony promocji tradycyjnych potraw, przyrządzanych od wieków w wielkopolskich domach. Do udziału w imprezie zaprosiliśmy wszystkich uczniów i nauczycieli, aby pokazać, co w kuchni regionu jest najcenniejsze i najsmaczniejsze. Młodzież kształcąca się w zawodzie technik żywienia i usług gastronomicznych pod opieką nauczycieli – Iwony Barczyńskiej, Anny Łukasik i Pawła Powroźnika, przygotowała tradycyjny wielkopolski bigos, sałatkę ziemniaczaną oraz placek z jabłkami na młodziach. Zainteresowanych spróbowaniem regionalnych potraw nie zabrakło. Podczas degustacji był również czas na rozmowę o tradycjach kulinarnych i wielu innych wyrobach, z których słynie Wielkopolska: pyry z gzikiem, ślepe ryby, polewka, szagówki, szare kluchy, plyndze, kaczka po poznańsku, szneki z glancem, rogale świętomarcińskie, andruty i wiele innych. Była to wspaniała lekcja o znanych, ale zapomnianych smakach Wielkopolski. Konkurs „Magia Świąt Bożego Narodzenia” Konkurs „Magia Świąt Bożego Narodzenia” jest przedsięwzięciem organizowanym cyklicznie, co 2 lata, na przemian z konkursem z okazji Świąt Wielkanocnych. Pierwsza edycja odbyła się 4 grudnia 2014 r. Cel turnieju to przede wszystkim pobudzenie i rozwijanie zainteresowań oraz promocja nowych talentów. Przy ocenie uwzględnia się stopień trudności, atrakcyjność, inwencję twórczą oraz zgodność z tematem konkursu. W zmaganiach każdego roku bierze udział 30-50 uczniów. Konkurs przebiega w trzech kategoriach. Pierwsza to sporządzenie i udekorowanie chatki z piernika według własnego pomysłu z uwzględnieniem tradycji i nowoczesnych trendów. Druga kategoria polega na ozdobieniu piernikowej bombki motywem świątecznym, natomiast trzecia na przygotowaniu dekoracji stołu świątecznego zgodnie z zasadami doboru zastawy stołowej i elementów dekoracyjnych. W jury konkursowym zasiadają przedstawiciele Zarządu Powiatu w Ostrzeszowie, dyrekcja i nauczyciele. Konkurs „Kolorowa Wielkanoc” Zbliżające się Święta Wielkanocne są dla uczniów zawodu technik żywienia i usług gastronomicznych inspiracją do podjęcia rywalizacji w konkursie na najpiękniejszą dekorację stołu wielkanocnego oraz przygotowanie tradycyjnego mazurka. Pierwsza edycja konkursu, który na stałe wpisał się w kalendarz wydarzeń w naszej szkole odbyła się 10 kwietnia 2016 r. Cel turnieju to przede wszystkim zachęcenie młodzieży do kreatywności w zakresie aranżacji stołów i dekoracji mazurków, pobudzenie i rozwijanie zainteresowań kulinarnych i artystycznych oraz promocja nowych talentów. W pierwszej kategorii zadaniem uczestników jest nakrycie stołu dla czterech osób w sposób przez nich wcześniej zaplanowany oraz zgodny z zasadami obsługi gości. W drugiej kategorii uczniowie sporządzają mazurek według własnych receptur, z uwzględnieniem staropolskich tradycji wielkanocnych. Najlepsze prace uczniów są wyróżnione, a ich autorzy otrzymują ciekawe nagrody rzeczowe. • wycieczka do Wielkopolskiej Wytwórni Żywności PROFI w Grabowie nad Prosną – uczniowie wzięli udział w profesjonalnej ocenie sensorycznej surowców i potraw oraz zapoznali się z zasadami funkcjonowania zakładu przemysłu spożywczego (12.2013), wycieczka na targi „Smaki Regionów” w Poznaniu – atrakcją tego wyjazdu było spotkanie ze znanym polskim kucharzem Witoldem Wróblem (październik 2014), absolwentem naszej szkoły, • wycieczka do Browaru Namysłów – młodzież zapoznała się z procesem technologicznym produkcji piwa, pracą laboratorium mikrobiologicznego oraz wymaganiami higieniczno – sanitarnymi obowiązującymi w zakładzie przemysłu spożywczego (kwiecień 2015), • wycieczka na targi Polagra Gastro w Poznaniu – uczniowie poznali innowacyjne techniki kulinarne, nowoczesne urządzenia i wyposażenie, różnorodne surowce i półprodukty oraz najnowsze trendy obowiązujące w gastronomii (wrzesień 2016, październik 2018, październik 2022), • wycieczka na stadion Widzew Łódź – atrakcją tego wyjazdu było spotkanie ze znanym polskim cukiernikiem, trenerem w Szkole Sztuki Kulinarnej Maciejem Rosińskim (kwiecień 2018), • wycieczka na Jarmark Bożonarodzeniowy we Wrocławiu – degustacja lokalnych produktów: pierniki, grzańce korzenne, pieczone kasztany, wędliny, sery, miód i pieczywo (grudzień 2018), • wycieczka do Manufaktury Czekolady w Łodzi – uczniowie poznali składniki i proces technologiczny produkcji czekolady, każdy uczestnik podczas warsztatów sam wykonał tabliczkę czekolady według własnego pomysłu (listopad 2019), • wycieczka na targi EXPO SWEET – młodzież poznała innowacyjne techniki cukiernicze i lodziarskie, nowoczesne urządzenia i wyposażenie, a także wyroby typu: pieczywo, torty, ciasta, desery, lody sporządzone na bazie różnorodnych surowców, sztukę dekorowania wyrobów cukierniczych (luty 2020), • wycieczka do restauracji Górecznik – młodzież obserwowała etapy obróbki wstępnej i cieplnej ryb, uczestniczyła w degustacji potraw z różnych gatunków ryb (czerwiec 2021), • wizyta w zakładzie przemysłu spożywczego MicroFood – uczniowie obserwowali proces produkcji suszonych owoców, ich pakowanie i kontrolę jakości surowców, zapoznała się z wdrożonymi w firmie systemami zarządzania jakością i bezpieczeństwem zdrowotnym żywności oraz poznała rygorystyczne wymagania dotyczące higieny (grudzień 2016, kwiecień 2022). Współpraca z Wyższą Szkołą Hotelarstwa i Gastronomii w Poznaniu Wyższa Szkoła Hotelarstwa i Gastronomii to najstarsza tego typu uczelnia w Polsce. Została powołana przez Ministerstwo Edukacji Narodowej w 1993 roku. Jej założycielem był dr Roman Dawid Tauber. Uczelnia prezentuje wysoki poziom nauczania, wykorzystując nowoczesne i sprawdzone metody kształcenia zarówno w trybie stacjonarnym, jak i niestacjonarnym. Uczelnia dysponuje doskonałą bazą dydaktyczną – nowoczesne sale naukowe oraz pracownie gastronomiczne. W latach 2012 – 2016 młodzież kształcąca się w zawodzie technik żywienia i usług gastronomicznych zapraszana była na wystawę bożonarodzeniową połączoną z pokazami kulinarnymi i barmańskimi. Miała okazję zapoznać się z ofertą kształcenia w WSHiG i, co najważniejsze, obserwować proces studiowania. Wielu uczniów dzięki temu pozbyło się obaw dotyczących kontynuowania nauki na studiach wyższych. Współpraca z Akademią Kelnerską Grzegorza Górnika Akademia Kelnerska Grzegorza Górnika to akredytowana przez Kuratorium Oświaty Niepubliczna Placówka Kształcenia Ustawicznego, organizuje i przeprowadza szkolenia, kursy, pokazy i warsztaty kelnerskie w całej Polsce. Z oferty szkoleniowej mogą korzystać zarówno profesjonaliści, jak i nauczyciele i uczniowie szkół gastronomicznych, kelnerskich i hotelarskich. Dzięki tej współpracy w 2013r. trzech nauczycieli przedmiotów zawodowych – Ewa Śniegocka, Anna Łukasik i Iwona Barczyńska – uczestniczyło w projekcie ,,Profesjonalny Nauczyciel Zawodu” i wzięło udział w warsztatach z obsługi konsumenta. Natomiast w 2015r. Akademia Kelnerska Grzegorza Górnika zawitała w progi naszej szkoły. 27 uczniów wzięło udział w warsztatach „Kuchnia i Serwis”, podczas których poznali zagadnienia związane z nakryciem stolika zastawą stołową, zaproszeniem gości do stolika, zasadami serwowania przekąsek zimnych i gorących, zup i dań zasadniczych. Największym zainteresowaniem cieszyło się szablowanie szampana, czyli otwieranie butelki za pomocą szabli. Szkoła otrzymała Eurocertyfikat Jakości, który nieustannie motywuje nas do zwiększania poziomu nauczania przedmiotów zawodowych. Współpraca z Pracownią Tortów Wyjątkowych Baker Mama Współpraca rozpoczęła się w marcu 2020r., kiedy właścicielka Pracowni Tortów Wyjątkowych Baker Mama – Alicja Styrczewska – była trenerką na kursie cukierniczym realizowanym w ramach projektu „Praktyka czyni mistrza”. Pani Alicja, już od pierwszych minut kursu zjednała sobie uczniów i pomimo wysokich wymagań, jakie stawiała młodzieży, stworzyła doskonałą atmosferę do pracy i nauki. Dwa lata później nauczycielka przedmiotów zawodowych Iwona Barczyńska ponownie zorganizowała takie warsztaty. 14 stycznia 2022r. gościliśmy w naszej pracowni gastronomicznej właścicielkę Pracowni Tortów Wyjątkowych Baker Mama. W warsztatach wzięło udział 13 uczniów, którzy poznawali tajniki nowoczesnej sztuki cukiernicze oraz przygotowali dwa artystycznie udekorowane torty – pistacjowy z białą czekoladą i gruszkowy z kremem czekoladowym. Młodzież z pewnością wykorzysta zdobyte umiejętności. Dla niektórych to początek przygody z profesjonalnym cukiernictwem. Współpraca z Ostrzeszowską Lokalną Grupą Działania Zespół Szkół Nr 2 bierze czynny udział w organizacji Festiwalu Pasztetników i Potraw z Gęsi, współpracując z Ostrzeszowską Lokalną Grupą Działania. Podczas każdej edycji festiwalu młodzież kształcąca się w zawodzie technik żywienia i usług gastronomicznych obsługiwała kapitułę konkursową oraz zaproszonych gości. Przygotowywała także degustację potraw dla mieszkańców Ostrzeszowa i poczęstunek dla uczestników charytatywnego Biegu z Pasztetem. Praca młodzieży została doceniona, usłyszeli mnóstwo pochwał od organizatorów i uczestników imprezy. Współpraca z Muzeum Regionalnym w Ostrzeszowie 26 września 2018r. uczniowie zawodu technik żywienia i usług gastronomicznych wzięli udział w nietypowej lekcji w ostrzeszowskim Muzeum Regionalnym. Zapachniało cynamonem, imbirem, kardamonem, goździkiem i miodem podczas pieczenia pierników według starej toruńskiej receptury i przy użyciu technik opracowanych ponad pięć wieków temu. Uczniowie samodzielnie sporządzali wyroby przy użyciu drewnianych foremek, co w dzisiejszej kuchni jest już niespotykane. Dowiedzieli się, jak powstała pierwsza fabryka piernika w Toruniu i jakie składniki decydują o tym, że polskie pierniki mają niepowtarzalny smak i aromat ceniony na całym świecie. Była to doskonała lekcja o sile tradycji polskiego cukiernictwa. Współpraca z lokalnymi przedsiębiorcami Za nawiązanie współpracy z zakładami odpowiedzialni byli kierownicy szkolenia praktycznego – Ewa Śniegocka, Krystyna Trzeciak i Robert Miguła, a także koordynatorzy projektów unijnych – Iwona Barczyńska i Ewelina Ulichnowska – Kosik. Współpraca z pracodawcami przynosi korzyści zarówno szkole, jak i pracodawcom. Niewątpliwie jednak najwięcej zyskuje uczeń, który nabywa umiejętności praktyczne w rzeczywistym środowisku pracy, a także ma możliwość poznawania na bieżąco nowych rozwiązań i technologii stosowanych w branży gastronomicznej. Organizacja miesięcznych praktyk zawodowych u pracodawców ułatwia absolwentom zdobycie atrakcyjnej pracy po ukończeniu szkoły, a pracodawcy stwarza możliwość zatrudnienia pracownika kompetentnego, dobrze przygotowanego do pracy w swoim zawodzie. W ramach realizacji projektów współfinansowanych ze środków UE poza praktykami, realizowane były dodatkowe formy współpracy, takie jak staże, wycieczki zawodoznawcze, warsztaty, szkolenia, wyjazdy itp. Na rynku lokalnym Technikum Nr 2 – kierunek technik żywienia i usług gastronomicznych podjęło współpracę z następującymi przedsiębiorstwami branży gastronomicznej: Pomoc w przygotowaniu uroczystości szkolnych i pozaszkolnych Wiele przedsięwzięć podejmowanych zarówno w Zespole Szkół Nr 2, jak i w Powiecie Ostrzeszowskim, wymaga przygotowania poczęstunku i obsługi kelnerskiej. Uczniowie pod opieką nauczycieli – Ewy Śniegockiej, Anny Łukasik i Iwony Barczyńskiej przygotowywali przyjęcia, bankiety i poczęstunki podczas następujących uroczystości i przedsięwzięć: Współorganizowanie Dnia Pyra 18 października 2016r. w naszej szkole odbyła się pierwsza edycja Wielkopolskiego Dnia Pyrka i od tego momentu tradycja ta jest powielana każdej jesieni. Główny cel przedsięwzięcia to przywrócenie dawnej świetności ziemniaka poprzez przypomnienie jego historii, możliwości zastosowania w różnych dziedzinach życia, nieocenionej wartości odżywczej i mnogości jego odmian. Służą temu prezentacje, warsztaty, prelekcje i pokazy. Każdego roku dużym zainteresowaniem cieszy się degustacja potraw sporządzonych przez uczniów: zupa ziemniaczana, placki ziemniaczane, pyry z gzikiem, sałatka ziemniaczana. We wspólnym pieczeniu ziemniaków bierze udział cała społeczność szkolna. Przy tej okazji uczniowie prezentują również inne swoje talenty: muzyczne, aktorskie, plastyczne, uświetniając swoimi występami Dzień Pyra. Podczas Wielkopolskiego Dnia Pyra w naszej szkole gościmy Starostę i Wicestarostę Ostrzeszowskiego, przedstawicieli Rady Powiatu, Rady Rodziców i Wielkopolskiej Izby Rolniczej oraz dyrektorów szkół. Udział w Wielkopolskim Śniadaniu Wielkanocnym Tradycją środowisk wiejskich są spotkania przy wielkanocnym stole organizowane przez Wielkopolską Izbę Rolniczą. Każdego roku Wielkopolskie Śniadanie Wielkanocne odbywa się w innym miejscu. W Niedzielę Palmową- 14 kwietnia 2019 roku jajkiem dzielono się w Grabowie nad Prosną. Organizatorami byli Maksymilian Ptak – Burmistrz Grabowa nad Prosną i Andrzej Walkowski – Prezes Wielkopolskiej Izby Rolniczej, a wśród zaproszonych gości był Andrzej Grzyb, poseł do Parlamentu Europejskiego. Idea śniadania to wspólne świętowanie przedstawicieli środowisk wiejskich: Kół Gospodyń Wiejskich, Ochotniczych Straży Pożarnych, sołtysów, producentów rolnych, społeczników i twórców ludowych. Na prośbę Anny Mądrej – Wiceburmistrza Grabowa nad Prosną uczniowie zawodu technik żywienia i usług gastronomicznych obsługiwali tę niezwykle piękną uroczystość. W tak wielkimprzedsięwzięciu jeszcze nigdy nie braliśmy udziału, na śniadaniu zebrało się bowiem 1200 osób. Uczestnicy spotkania bardzo chwalili profesjonalizm młodzieży, ich opanowanie i szybkość obsługi. Pracy było wiele, ale wrażenia niezapomniane. Udział w jubileuszu 25-lecia Wielkopolskiej Izby Rolniczej 20 czerwca na Placu Św. Wojciecha w Gnieźnie odbyły się uroczystości jubileuszowe z okazji 25-lecia działalności Wielkopolskiej Izby Rolniczej. Mimo upału na plac przy katedrze gnieźnieńskiej zjechały tłumy gości. Obchody zainaugurowała Msza św. w intencji wielkopolskich rolników. Świętowanie rozpoczęło się od występów artystycznych, które przyśpiewkami umilały czas gościom. Na placu przy katedrze swoje stoiska zaprezentowały koła gospodyń wiejskich, stowarzyszenia, grupy lokalne ze wszystkich powiatów Wielkopolski. Nasza szkoła także włączyła się w to przedsięwzięcie. Uczennice technikum odpowiedzialne były za wydanie poczęstunku i obsługę gości zgromadzonych na uroczystości. To doskonała okazja do zdobycia doświadczenia zawodowego, nawiązania kontaktu z ludźmi i rozwijania umiejętności kelnerskich. Opiekę nad grupą uczniów sprawowali: Iwona Barczyńska, Anna Łukasik i Tadeusz Łukasik. Udział w Dniu Dawcy Szpiku Dzień Dawcy Szpiku w Ostrzeszowie organizowany jest we współpracy trzech szkół średnich: ZS Nr 2 im. Przyjaźni Polsko-Norweskiej, ZS Nr 1 im. Powstańców Wielkopolskich i I LO im. Marii Skłodowskiej-Curie pod honorowym patronatem Starosty Ostrzeszowskiego Lecha Janickiego. Koordynatorami wszystkich działań są nauczyciele naszej szkoły: Katarzyna Dembska i Ewa Karwacka. Również uczniowie technikum każdego roku wspierają tę wspaniałą inicjatywę i już od połowy listopada rozpoczynają wypiekanie, dekorowanie i pakowanie pierników, które w Mikołajki rozprowadzane są jako cegiełki na cele Fundacji DKMS Polska. Wielu uczniów naszego technikum zarejestrowało się w bazie danych, a uczennica Emilia Dębowska znalazła swojego bliźniaka genetycznego i oddała dla niego szpik. W 2017 roku opowiadała o swoich doświadczeniach na spotkaniu z młodzieżą w Kinie „Piast” w Ostrzeszowie. • dwutygodniowe praktyki dla nauczycieli przedmiotów zawodowych w Restauracji „Dwór Stary Chotów” w Chotowie – Ewa Śniegocka, Anna Łukasik (rok 2014) • studia podyplomowe „Nowoczesna organizacja i zarządzanie w gastronomii” SGGW w Warszawie w ramach projektu „Zawodowcy na 6stkę!” – Iwona Barczyńska (rok 2017-2018) • szkolenie w zakresie obsługi programów komputerowych stosowanych w gastronomii w ramach projektu „Zawodowcy na 6-stkę!” – Iwona Barczyńska, Anna Łukasik, Ewa Śniegocka (rok 2018) • studia podyplomowe „Zioła i nutraceutyki – ich znaczenie dla gospodark i zdrowia” – Uniwersytet Przyrodniczy we Wrocławiu, w ramach projektu „Praktyka czyni mistrza” – Anna Łukasik (rok 2019-2020) Współpraca ze szkołą na Ukrainie Od wielu lat Zespół Szkół Nr 2 utrzymuje kontakt ze szkołą partnerską w Drohobyczu. Są oni organizatorami Święta Pierogów, podczas którego uczniowie technikum żywienia i usług gastronomicznych uczestniczyli w konkursie na najlepsze pierogi. Opiekunami wyjazdów do ukraińskiej szkoły byli: dyrektor Witold Jakubczyk, wicedyrektor Ziemisław Szmaj oraz nauczyciele naszej szkoły. Delegacje z Ukrainy gościliśmy również wielokrotnie w naszej szkole, najczęściej podczas Festiwalu Pasztetników i Potraw z Gęsi. Wówczas nauczyciele wraz z młodzieżą przygotowywali dla delegacji ukraińskich lekcje otwarte, wycieczki, warsztaty, pokazy, aby uprzyjemnić im pobyt w Ostrzeszowie. Współpraca ze szkołą we Francji Od wielu lat Zespół Szkół Nr 2 utrzymuje kontakt ze szkołą partnerską w Beaune– la–Rolande we Francji. Są oni organizatorami Dnia Ziemi, podczas którego przedstawiciele naszej szkoły promują produkty regionalne z Polski. Podczas każdej wizyty francuscy uczniowie i nauczyciele przygotowywali dla nas wiele atrakcji: prezentowali swoje kierunki kształcenia, pracownie i sprzęt, organizowali koncerty, występy artystyczne oraz wycieczki do Paryża i Wersalu. Mer miasteczka Beaune–la–Rolande zawsze przyjmował naszą delegację na uroczystej kolacji i przekazywał świąteczne życzenia dla dyrekcji, nauczycieli i uczniów naszej szkoły. Współpraca ze szkołą w Czechach Od wielu lat Zespół Szkół Nr 2 utrzymuje kontakt ze szkołą partnerską w Litomyślu w Czechach. Wielokrotnie uczniowie technikum żywienia i usług gastronomicznych doskonalili swoje umiejętności zawodowe podczas dwutygodniowych praktyk w restauracjach i hotelach w Litomyślu. Ale nie tylko w kuchni młodzież spędzała czas. W wolne popołudnia była okazja do zwiedzania miejscowości oraz spotkania z rówieśnikami ze szkoły w Litomyślu, którzy nie raz gościli w Ostrzeszowie. Największą atrakcją dla naszych uczniów była wycieczka do Pragi, gdzie uczniowie spędzili cały dzień, zwiedzając zabytki Starego Miasta, Most Karola, Zamek Hradczany i delektując się czeskim jedzeniem. Inicjatorką tych wyjazdów była Ewa Śniegocka. W roku szkolnym 2021/22 szkołę szkołę ukończyła 12 osobowa grupa, na rok szkolny 2022/23 przyjęto 29 uczniów.", "url": "https://50zs2.pl/monografia/3-ksztalcenie-zawodowe/3-1-technikum-w-zs-nr-2-obecne-kierunki-technikum-i-ich-geneza/3-1-10-technik-zywienia-i-uslug-gastronomicznych/", "category": "małopolskie", "sub_category": "Gotowe dania i potrawy", "phrase": "Zagórskie placki ziemniaczane z pokrzywą"}