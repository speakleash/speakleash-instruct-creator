{"meta_description": "", "title": "Lubuskie specjały docenione!", "content": "Uwaga: Wiadomość archiwalna. Nie wszystkie załączniki i linki mogą działać poprawnie. Trzy tradycyjne Perły zdobyło województwo lubuskie w konkursie \"Nasze Kulinarne Dziedzictwo - Smaki Regionów\". Nagrody wręczono podczas Targów Smaki Regionów/Polagra Food, które odbyły się w Poznaniu, gdzie promowano produkty z całej Polski - także z naszego regionu. - To, że Lubuskie smakuje winem i miodem, wie cała Polska. W naszej lubuskiej różnorodności kulinarnej mamy też wyjątkowe tradycyjne chleby, pierniki, ryby i sery. To do nich trafiły dziś Perły, które świetnie firmują nasze kulinarne dziedzictwo. Do smacznego zobaczenia w Lubuskiem!- mówiła wręczając nagrody marszałek Elżbieta Anna Polak. Tradycyjne Perły powędrowały do: - Kamili i Marcina Wojnowski (Qzko) oraz Małgorzaty i Grzegorza Koza (Fisch-Net) za \"wojnowskiego sandacza w wojnowskim serze\", - Ryszarda Kapicy za \"chleb z eko historią\", - Doroty i Jerzego Krzywdów (Biały Tulipan) za pierniki lubuskie. Targi Smaki Regionów to święto miłośników tradycyjnej, polskiej żywności przyrządzanej według dawnych receptur. Wydarzenie to odbywa się w połączeniu z Targami Polagra Food oraz Polagra Gastro w Poznaniu, z sukcesem realizuje założenia promocji naturalnej, certyfikowanej żywności tradycyjnej. Organizatorzy – Międzynarodowe Targi Poznańskie oraz Związek Województw RP – zaprosili do współpracy wszystkie regiony Polski. Podczas imprezy swoje produkty zaprezentują producenci win, chlebów, ciast, serów, wędlin i innych produktów regionalnych ze wszystkich województw. Podczas targów wręczone zostały Perły 2016 – nagrody w konkursie „Nasze Kulinarne Dziedzictwo-Smaki Regionów” na najlepszy regionalny i lokalny produkt żywnościowy oraz na najlepsze danie i potrawę regionalną i lokalną.", "url": "https://lubuskie.pl/wiadomosci/7474/lubuskie-specjaly-docenione", "category": "lubuskie", "sub_category": "Wyroby piekarnicze i cukiernicze", "phrase": "Lubuskie pierniki"}