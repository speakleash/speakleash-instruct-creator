{"meta_description": "", "title": "Słodkie warsztaty piernikowe z Lubuskim Centrum Produktu Regionalnego", "content": "Czas na kolejne warsztaty z produktem regionalnym – tym razem z magiczną wytwórnią pierników autorstwa Ewy Kiszowary, którą znaleźć można pod szyldem ,,Moje Pierniki”. Już w najbliższą niedzielę, 25 czerwca 2023 r. Ochla wypełni się słodkim, piernikowym zapachem, a to wszystko za sprawą Lubuskiego Centrum Produktu Regionalnego. Dziś, 21 czerwca 2023 r., Lubuskie Centrum Produktu Regionalnego uruchomiło nabór na warsztaty, a ilość miejsc jest ograniczona. To już 17 warsztaty z producentem regionalnym, które LCPR organizuje od trzech lat podczas trwania Twojego Zielonego Targu. Co warto podkreślić, w związku z organizacją przez Muzeum Etnograficzne w Zielonej Górze-Ochli wydarzenia \"Dobre smaczne bo lubuskie\", w ten weekend targ się nie odbędzie. Biorąc jednak pod uwagę ogromne zainteresowanie warsztatami, organizatorzy podjęli decyzję, że te się odbędą. - Kiedy przeczytałem, że ostatni nabór na warsztaty (z Pracownią Ceramiki Makarts - dop. red.) zostały zamknięte po niespełna pięciu godzinach byłem bardzo usatysfakcjonowany, że tak wiele osób chce zdobywać wiedzę o produktach regionalnych, a także poznawać krok po kroku metody jego wytwarzania. Cieszę się z rosnącej świadomości konsumenckiej i rozwijającego się trendu na promowanie tego, co lubuskie. Bardzo popieram takie działania i apeluję, wspierajmy lubuskich producentów - podkreśla wicemarszałek Stanisław Tomczyszyn. Każdy zapisany uczestnik bierze udział w warsztatach bezpłatnie. Oprócz zdobytej wiedzy merytorycznej i praktycznej otrzymuje swój samodzielnie wykonany produkt, przepis na jego ponowne przygotowanie oraz materiały o producentach od LCPR. - Mimo że za nami już wiele warsztatów, to tematyka nadal nie została w pełni wyczerpana. W tym roku na uczestników czeka wiele niespodzianek – zaznacza dyrektor Lubuskiego Centrum Produktu Regionalnego Jacek Urbański, dodając, by śledzić facebooka Lubuskiego Centrum Produktu Regionalnego i stronę www.lcpr.pl, gdzie pojawią się informacje na temat kolejnych warsztatów. Będzie słodko, kreatywnie i inspirująco. Idealnie dla małych i dużych smakoszy słodkich produktów. Pierniki autorstwa Ewy Kiszowary ,,Moje Pierniki” to małe dzieła sztuki, które aż trudno podjąć decyzję, czy zjeść! Podczas warsztatów każdy uczestnik pozna tajemnice, dzięki którym samodzielne stworzy piernikowe dzieła sztuki. - Zapraszam Was do mojego lukrowego świata pachnącego cynamonem, kardamonem, anyżem i goździkami. Tworzę pierniki artystycznie dekorowane, robione z serca, tak, aby cieszyły oczy i duszę. Tworzę pierniki na przeróżne okazje. Często są to spersonalizowane wzory, dopracowane w każdym detalu. Organizuję również indywidualne, profesjonalne szkolenia w dekorowaniu pierników od podstaw, uczę różnych technik zdobienia oraz prowadzę warsztaty z dziećmi i dorosłymi – podkreśla Ewa Kiszowary. Sami zobaczcie te piernikowe cuda, np. na Facebooku ,,Moje Pierniki” Przypominamy - aby wziąć udział w warsztatach, należy wypełnić formularz zgłoszeniowy, dostępny na stronie internetowej Lubuskiego Centrum Produktu Regionalnego - KLIKNIJ. Ilość miejsc jest ograniczona. Warsztaty organizowane są w każdą ostatnią niedzielę miesiąca na terenie Muzeum Etnograficznego w Zielonej Górze – Ochli.", "url": "https://lubuskie.pl/wiadomosci/20757", "category": "lubuskie", "sub_category": "Wyroby piekarnicze i cukiernicze", "phrase": "Lubuskie pierniki"}