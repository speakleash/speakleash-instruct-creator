{"meta_description": "", "title": "Warsztaty kulinarne pod okiem Smaliszów", "content": "Kuchnia pachnąca przyprawami i ciesząca nie tylko podniebienie, ale i oko smakoszy, to rozkosz. We wtorek tajniki swego gotowania zdradzali uczniom ZSP nr 3 państwo Smaliszowie. 11 lutego 2014 w Zespole Szkół Ponadgimnazjalnych nr 3 w Stalowej Woli odbył się pierwszy z cyklu 3 warsztatów kulinarnych dla uczniów. Warsztaty są jednym z elementów II edycji projektu \"Powiat Stalowowolski od kuchni\". Tajniki przyrządzania lokalnych potraw wyjawili młodzieży państwo Agnieszka i Stanisław Smaliszowie. 1 marca 2013 roku mieszkańcy powiatu stalowowolskiego mogli odkryć smaki naszego regionu. W ramach projektu „Powiat Stalowowolski od kuchni – popularyzacja lokalnych produktów kulinarnych gmin Powiatu Stalowowolskiego” mieszkańcy mogli skosztować potraw, które zostały opisane w folderze wydanym przez powiat. Były to m.in. pierogi z kaszy jaglanej, kapusta wigilijna po pysznicku, kiełbasa pieczona świąteczna po pysznicku, jaglaniaczki pysznickie, chleb pysznicki, jeżyki pysznickie, klops z grochu faszerowany mięsem, chwałowicka rolada biszkoptowa z masą z fasoli, pasztet z fasoli. - Zainteresowanie jakie towarzyszyło I edycji, zrealizowanego w ubiegłym roku projektu, zaskoczyło nas samych. Mnóstwo ludzi chciało spróbować tych wszystkich dań podczas imprezy finałowej, równie szybko rozchodził nam się nakład folderów, który przygotowaliśmy z przepisami, dlatego gdy tylko zakończyła się edycja pierwsza postanowiliśmy, że rozpoczniemy pracę nad drugą– mówi Tomasz Wosk, naczelnik kancelarii starosty. Na realizację projektu powiat pozyskał 17 tys. zł ze środków szwajcarskich oraz dołożył 3 tys. zł wkładu własnego. Dzięki temu mogła rozpocząć się już II edycja kulinarnych przygód. Zostanie wydany kolejny folder z kolejnymi lokalnymi przepisami, w którym będzie można znaleźć przepisy m.in. na szczodraki, szynkę pieczoną, salceson drwala, korowar, kwas z zielonych gąsek, karpia po zaklikowsku, amura w zalewie octowej, wybornego karpia po zaklikowsku, pazibrodę, żurawinówkę, placki na kwaśnym mleku, gołąbki bojanowskie, bojanowską kaczkę na miodzie, nalewkę jarzębinową, nalewkę na miodzie, piernik bojanowski, zawijańca z kaszą gryczaną, wiśniówkę na miodzie, ciasteczka miodowe, żeberka z dodatkiem miodu, kotlety z ziemniaków w sosie szczypiorkowym, knedle z kiełbasą, kotlety z płatków owsianych, ogórki w musztardzie, barszcz chwałowski z kiełbasą i wędzonką, zapiekankę ziemniaczaną na waflu, pasztet z kaczki, podpłomyki z pieca, babkę ziemniaczaną. II edycja odbędzie się, podobnie jak w ubiegłym roku, podczas imprezy. Na niej to będzie można skosztować wszystkich potraw, które znajdą się w nowym folderze. Tym razem impreza będzie miała miejsce w czerwcu w Zbydniowie. Nowością są warsztaty kulinarne dla uczniów, gdzie pod okiem mistrzów młodzież nauczy się przyrządzać lokalne potrawy. Planowane są także warsztaty dla restauratorów. - Bardzo nam zależy aby te dania trafiły do lokalnych restauracji. Po pierwszej edycji udało się nam, że trafiły one do restauracji Art Cafe w Muzeum Regionalnym w Stalowej Woli. Chcemy, żeby kolejne restauracje dołączyły, żeby tych dań można było próbować– dodaje Tomasz Wosk. Pierwsze warsztaty kulinarne odbyły się we wtorek 11 lutego w Zespole Szkół Ponadgimnazjalnych nr 3 w Stalowej Woli. - Cieszę się, że nasza szkoła może wystąpić w roli partnera projektu „Zasmakuj się w Powiecie Stalowowolskim”. Jest to znakomita lekcja dla naszych uczniowie, gdzie mogą uczyć się przygotowywania potraw regionalnych, tutaj z terenu powiatu stalowowolskiego od prawdziwych pasjonatów. W dzisiejszych warsztatach uczestniczą uczniowie klasy I technikum żywienia i usług gastronomicznych, w kolejnych warsztatach będą następni uczniowie, właśnie z tych kierunków gastronomicznych. Mam nadzieję, że zasmakują się w tych potrawach i dzięki takim warsztatom nasza młodzież będzie umiała takie potrawy przygotować– mówi Paweł Ciołkosz dyrektor Zespołu Szkół Ponadgimnazjalnych nr 3 w Stalowej Woli. Pod okiem Agnieszki i Stanisława Smaliszów uczniowie nauczyli się jak przyrządzać szczodraki, korowar, kwas z zielonych gąsek. - My przekazujemy młodzieży starodawne potrawy, które były gotowane jeszcze przed wojną. To były takie potrawy, które można było zrobić na miejscu. By przygotować kwas z zielonych gąsek, potrzebne są gąski i kapusta. Po pocięciu kapusty w słój, trzeba zalać ją ciepłą wodą z solą. To musi stać do 7 dni, by kapusta ukisła. Z tej wody gotuje się zupę. Zielone gąski wkłada się do tego kwasu, gdy kapusta ugotowała się na miękko, podsmażało się cebulę na margarynie, do tego daje się jajka i dobrą śmietanę. Na koniec trzeba tylko posolić, popieprzyć i mamy gotową zupę jesienną– zdradziła nam jeden z przepisów Agnieszka Smalisz. Po zakończeniu warsztatów uczniowie ZSP nr 3 mogli skosztować jak smakowały dania sprzed lat. Kolejne warsztaty poprowadzi Leokadia Gugała z Chwałowic.", "url": "https://stalowemiasto.pl/artykuly/artykuly.php?mode=pokaz&id=31869", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa pieczona świąteczna po pysznicku"}