{"meta_description": "Brukowiec kujawski, Siuśpaj, Fefernuski kociewskie, Juha. Co łączy te potrawy? Wbrew pozorom, odpowiedź jest prosta - Wigilia. Dzięki specjalnemu alfabetowi...", "title": "Alfabet regionalnych specjałów bożonarodzeniowych", "content": "A jak Anyżkowe ciasteczka. Te małe, okrągłe, płaskie i pokryte lukrem ciasteczka są popularne głównie na Śląsku i Opolszczyźnie. Piecze się je przede wszystkim na Boże Narodzenie, ale również z okazji rodzinnych uroczystości. Przypominają kształtem grzyby, gdyż wierzchnia część wypieku jest większa od podstawy. Nieodłącznym składnikiem ciasteczek jest oczywiście anyż wyróżniający się korzenno - słodkawym smakiem. Przyprawa działa rozkurczowo, ale także uspokajająco i moczopędnie, anyż pobudza również trawienie. Jest stosowany zarówno do świątecznych wypieków, jak i do zup owocowych oraz kompotów (zwłaszcza śliwkowego, gruszkowego i jabłkowego). B jak Brukowiec kujawski, zwany również Piernikiem na karmelu. To ciasto piernikowe z Kujaw i Pomorza przełożone powidłami, na wierzchu którego układane są dodatkowo kuleczki z ciasta piernikowego. To właśnie od nich pochodzi nazwa ciasta; wypiek przypomina bowiem brukowaną drogę. Brukowiec cechuje się korzennym smakiem z wyczuwalnymi przyprawami takimi jak cynamon i goździki. Ciasto przygotowuje się co najmniej na miesiąc przed świętami. D jak \"Doceń polskie\"**. Po wyroby lokalnych producentów warto sięgać przez cały rok, nie tylko z okazji świąt Bożego Narodzenia. Kupując żywność rodzimych wytwórców wspieramy polską gospodarkę, a jednocześnie kultywujemy naszą tradycję kulinarną.  \"Doceń polskie\" to nazwa ogólnopolskiego programu, którego celem jest wspieranie i promocja rodzimych producentów artykułów spożywczych najwyższej jakości. W ramach programu \"Doceń polskie\" organizowane są audyty, podczas których Loża Ekspertów (jury programu) ocenia wyroby żywnościowe. Produkty wyróżniające się odpowiednim smakiem i wyglądem oraz ceną adekwatną do jakości, które otrzymają wysokie noty od ekspertów, zdobywają certyfikaty \"Doceń polskie\". E jak Ejszeryszki - wieś położona w województwie podlaskim, w której jeszcze przed wojną piekło się na święta Bożego Narodzenia makowce. Co ciekawe, niegdyś mak nie był parzony, lecz tylko zalewany wodą, a gospodynie czekały aż zakiełkuje. Makowce wypiekane były nie tylko na Wigilię, lecz również z okazji Środy Popielcowej czy Wielkiego Piątku. I jak Ihtys, co w j. greckim oznacza rybę. To także akronim słów IÄsoĂťs Christós TheoĂť Hyiós SĹtér, czyli Jezus Chrystus Boga Syn Zbawiciel, stąd ryba jest symbolem chrześcijaństwa. W okresie świątecznym ryba jest spożywana w całej Polsce. Na wigilijnych stołach królują karp oraz śledź przyrządzane na wiele sposobów. Mieszkańcy Pomorza delektują się \"Hylyngiem\", czyli śledziem po kaszubsku opiekanym z cebulą oraz sałatką śledziową po kaszubsku. Z kolei w województwie lubuskim jada się Mieszankę rybną w zalewie octowej, a w opolskim - \"Harynki w cebulowej zołzie\". Ł jak Łopaciorz. Pod tą tajemniczą nazwą kryje się placek z serem wypiekany w piecu chlebowym. Nazwa wywodzi się od łopaty, przy pomocy której ciasto jest umieszczane w piecu. Potrawa jest charakterystyczna dla kuchni małopolskiej, przygotowuje się ją z okazji świąt.  * M jak Moczka* zwana również Bryją. Bez tej tradycyjnej potrawy Ślązacy nie wyobrażają sobie świąt. Moczka to gęste danie z rozmoczonego piernika zawierające bogactwo dodatków takich jak: orzechy, migdały, owoce (gotowane, suszone) oraz rodzynki. Niektóre śląskie gospodynie dodają do niego również czekoladę. Konsystencja słodkiej potrawy oraz jej aromat zależą również od tradycji rodzinnych: każdy kto ją przygotowuje czerpie z przepisów przekazywanych z pokolenia na pokolenie. O jak Owoce suszone, z których przygotowuje się m.in. kompot wigilijny. Na przykład na Podkarpaciu króluje Górecki kompot z suszu przyrządzany z suszonych jabłek, śliwek oraz gruszek. Na kompocie z suszu gotuje się również postną kaszę wigilijną. W woj. kujawsko-pomorskim znana jest natomiast owocowa zupa z kluskami. Do jej przygotowania, poza suszonymi owocami, potrzebne są kompot ze śliwek oraz śmietana lub mąka ziemniaczana, którymi zagęszcza się danie. Kluseczki przygotowuje się z wody i mąki, gotuje się je osobno, a następnie dodaje do zupy. R jak Rosopita, która jest słodko - kwaśną zupą śledziową z dodatkiem cebuli i przypraw. Spożywa się ją w Wigilię w województwie kujawsko - pomorskim. Nazwa potrawy prawdopodobnie pochodzi od rzadkiej konsystencji zupy, która jest podobna do rosołu (\"roso-\"), a także od sposobu jej spożywania, popijania (\"-pita\"). Rosopita jest potrawą prostą, ubogą w składniki. U jak Ulęgałki, czyli owoce dziko rosnącej gruszy, które są dodawane w Gizałkach (woj. wielkopolskie) do tradycyjnego wigilijnego suszu. Z owocami związane jest popularne przysłowie \"przebierać jak w ulęgałkach\" oznaczające problem z wyborem, grymaszenie, wybrzydzanie. Niedojrzałe ulęgałki nie są jadalne, z kolei te dojrzałe szybko się psują. Trzeba więc poświęcić trochę czasu i wysiłku, aby wśród niedojrzałych owoców znaleźć odpowiedni, już miękki, a z dojrzałych wybrać taki, który jeszcze się nie zepsuł.", "url": "https://agrobiznes.money.pl/artykul/alfabet-regionalnych-specjalow,91,0,1682779.html", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa pieczona świąteczna po pysznicku"}