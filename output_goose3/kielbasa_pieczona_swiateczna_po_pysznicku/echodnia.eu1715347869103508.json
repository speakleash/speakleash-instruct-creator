{"meta_description": "Pięć zespołów kulinarnych wystawiło swoje wyroby na zorganizowanym po raz trzeci Słomiańskim Jarmarku Produktów Regionalnych w Słomianej w gminie Pysznica koło Stalowej Woli.", "title": "W Słomianej można było posmakować regionalnych przysmaków (zdjęcia)", "content": "[galeria_glowna] Były już wystawiane wyroby i nagradzane wyroby, które dostały certyfikaty regionalnej żywności, były nowości. A wśród nowości był energetyczny napój z soku z ziół - między innymi z pokrzywy, mięty i innego zielska. Słomiana to wieś na skraju sosnowego lasu, wchodzącego w skład lasów janowskich. Przed kilkoma laty odżyła tu tradycja przygotowywania tradycyjnych wyrobów. Natomiast od trzech lat Stowarzyszenie Kobiet Słomianej, wspólnie z Forum Mieszkańców Wsi \"SanŁęg\" Lokalna Grupa Działania, organizuje jarmark. W tym roku patronat nad jarmarkiem sprawował wicemarszałek podkarpacki Zygmunt Cholewiński. Zrezygnowano z wystawiania produktów w Domu Ludowym, bo panujące tam w letnie dni gorąco nie zachęca do tego typu wystaw. Tym razem stoiska zrobiono pod brezentowym namiotem, ozdobionym winogronowymi pnączami. Stawiły się zespoły z Krzeszowa (nalewki), Koziarni (pieróg z kaszy jaglanej, śliwki nadziewane bita śmietaną, babka ziemniaczana), Radomyśla nad Sanem (cukiniowe placki, cukiniowa zupa-krem i cukiniowy gulasz), z Lipy (bułeczki z jagodami i chleb) i Słomianej. Mniej niż przed rokiem, ale komisja konkursowa miała w czym wybierać. Nalewki w dużym wyborze i kolorze prezentowane były na stoisku Teresy i Jerzego Łysikowskich z Krzeszowa. Na innych stoiskach zauważyliśmy sporo wyrobów z ryżu, między innymi ryżowe kotleciki, pierogi nadziewane ryżem, gołąbki w liściach winogron czy szyszki ryżowe - preparowany ryż zlepiony masą czekoladową.", "url": "https://echodnia.eu/podkarpackie/w-slomianej-mozna-bylo-posmakowac-regionalnych-przysmakow-zdjecia/ar/8486202", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa pieczona świąteczna po pysznicku"}