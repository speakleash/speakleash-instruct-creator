{"meta_description": "Polska jak długa i szeroka w Wigilię jest podzielona nie tylko pod względem kulinarnym. Odmienna kwestia dotyczy równie…", "title": "Alfabet regionalnych specjałów bożonarodzeniowych", "content": "Polska jak długa i szeroka w Wigilię jest podzielona nie tylko pod względem kulinarnym. Odmienna kwestia dotyczy również prezentów. Kto w Polsce roznosi podarki? Na Mazowszu jest to Święty Mikołaj, w Wielkopolsce i na Kaszubach - Gwiazdor, w Małopolsce upominki przynosi Aniołek, a na Górnym Śląsku - Dzieciątko. Podarunki rozdaje również Gwiazdka. A jak Anyżkowe ciasteczka. Te małe, okrągłe, płaskie i pokryte lukrem ciasteczka są popularne głównie na Śląsku i Opolszczyźnie. Piecze się je przede wszystkim na Boże Narodzenie, ale również z okazji rodzinnych uroczystości. Przypominają kształtem grzyby, gdyż wierzchnia część wypieku jest większa od podstawy. Nieodłącznym składnikiem ciasteczek jest oczywiście anyż wyróżniający się korzenno - słodkawym smakiem. Przyprawa działa rozkurczowo, ale także uspokajająco i moczopędnie, anyż pobudza również trawienie. Jest stosowany zarówno do świątecznych wypieków, jak i do zup owocowych oraz kompotów (zwłaszcza śliwkowego, gruszkowego i jabłkowego). B jak Brukowiec kujawski, zwany również Piernikiem na karmelu. To ciasto piernikowe z Kujaw i Pomorza przełożone powidłami, na wierzchu którego układane są dodatkowo kuleczki z ciasta piernikowego. To właśnie od nich pochodzi nazwa ciasta; wypiek przypomina bowiem brukowaną drogę. Brukowiec cechuje się korzennym smakiem z wyczuwalnymi przyprawami takimi jak cynamon i goździki. Ciasto przygotowuje się co najmniej na miesiąc przed świętami. E jak Ejszeryszki - wieś położona w województwie podlaskim, w której jeszcze przed wojną piekło się na święta Bożego Narodzenia makowce. Co ciekawe, niegdyś mak nie był parzony, lecz tylko zalewany wodą, a gospodynie czekały aż zakiełkuje. Makowce wypiekane były nie tylko na Wigilię, lecz również z okazji Środy Popielcowej czy Wielkiego Piątku. G jak Grzybowniczki, które są tradycyjną potrawą przygotowywaną na święta w województwie kujawsko - pomorskim, zwłaszcza w rejonie Borów Tucholskich. To okrągłe bułeczki wypiekane z ciasta drożdżowego, połączone z farszem z leśnych grzybów z przesmażoną cebulą. Farsz do drożdżowego ciasta przygotowany jest ze świeżych grzybów leśnych, które należy obgotować, a także moczonych w mleku grzybów suszonych. I jak Ihtys, co w j. greckim oznacza rybę. To także akronim słów Iēsoûs Christós Theoû Hyiós Sōtér, czyli Jezus Chrystus Boga Syn Zbawiciel, stąd ryba jest symbolem chrześcijaństwa. W okresie świątecznym ryba jest spożywana w całej Polsce. Na wigilijnych stołach królują karp oraz śledź przyrządzane na wiele sposobów. Mieszkańcy Pomorza delektują się „Hylyngiem”, czyli śledziem po kaszubsku opiekanym z cebulą oraz sałatką śledziową po kaszubsku. Z kolei w województwie lubuskim jada się Mieszankę rybną w zalewie octowej, a w opolskim - „Harynki w cebulowej zołzie”. K jak Kwas wigilijny, który jest jedną z tradycyjnych potraw Podkarpacia. To zupa, która jak sama nazwa wskazuje, ma kwaśny smak. Do jej przygotowania potrzebne są grzyby, kapusta i kasza jaglana. Kwas można podawać z ugotowanymi ziemniakami, okraszonymi cebulą i olejem lnianym.  L jak Lniany olej, zwany także wigilijnym. Produkt szczególnie popularny w woj. lubelskim jest sprzedawany przede wszystkim w okresie Bożego Narodzenia, stąd jego nazwa. Olej jest wykorzystywany m.in. do smażenia ryb, jest także dodatkiem do kapusty oraz sałatek. M jak Moczka zwana również Bryją. Bez tej tradycyjnej potrawy Ślązacy nie wyobrażają sobie świąt. Moczka to gęste danie z rozmoczonego piernika zawierające bogactwo dodatków takich jak: orzechy, migdały, owoce (gotowane, suszone) oraz rodzynki. Niektóre śląskie gospodynie dodają do niego również czekoladę. Konsystencja słodkiej potrawy oraz jej aromat zależą również od tradycji rodzinnych: każdy kto ją przygotowuje czerpie z przepisów przekazywanych z pokolenia na pokolenie. O jak Owoce suszone, z których przygotowuje się m.in. kompot wigilijny. Na przykład na Podkarpaciu króluje Górecki kompot z suszu przyrządzany z suszonych jabłek, śliwek oraz gruszek. Na kompocie z suszu gotuje się również postną kaszę wigilijną. W woj. kujawsko-pomorskim znana jest natomiast owocowa zupa z kluskami. Do jej przygotowania, poza suszonymi owocami, potrzebne są kompot ze śliwek oraz śmietana lub mąka ziemniaczana, którymi zagęszcza się danie. Kluseczki przygotowuje się z wody i mąki, gotuje się je osobno, a następnie dodaje do zupy. R jak Rosopita, która jest słodko - kwaśną zupą śledziową z dodatkiem cebuli i przypraw. Spożywa się ją w Wigilię w województwie kujawsko - pomorskim. Nazwa potrawy prawdopodobnie pochodzi od rzadkiej konsystencji zupy, która jest podobna do rosołu („roso-”), a także od sposobu jej spożywania, popijania („-pita”). Rosopita jest potrawą prostą, ubogą w składniki. U jak Ulęgałki, czyli owoce dziko rosnącej gruszy, które są dodawane w Gizałkach (woj. wielkopolskie) do tradycyjnego wigilijnego suszu. Z owocami związane jest popularne przysłowie „przebierać jak w ulęgałkach” oznaczające problem z wyborem, grymaszenie, wybrzydzanie. Niedojrzałe ulęgałki nie są jadalne, z kolei te dojrzałe szybko się psują. Trzeba więc poświęcić trochę czasu i wysiłku, aby wśród niedojrzałych owoców znaleźć odpowiedni, już miękki, a z dojrzałych wybrać taki, który jeszcze się nie zepsuł.", "url": "https://kobieta.wp.pl/alfabet-regionalnych-specjalow-bozonarodzeniowych-5982749350097537a", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa pieczona świąteczna po pysznicku"}