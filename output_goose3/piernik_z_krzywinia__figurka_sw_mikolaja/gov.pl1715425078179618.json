{"meta_description": "Produkt wpisany na listę produktów tradycyjnych w dniu 2018-01-23 w kategorii Wyroby piekarnicze i cukiernicze w woj. wielkopolskim.", "title": "Piernik z Krzywinia – figurka Św. Mikołaja - - Portal Gov.pl", "content": "Figurka z piernika w kształcie Św. Mikołaja ozdobiona białym lukrem lub opatrzona papierową etykietą z wizerunkiem Św. Mikołaja. Wysokość figurki od 9 do 40 cm – w zależności od formy. Na zewnątrz i na przekroju ciemnobrązowa. Pierniki na Ziemi Krzywińskiej zostały rozpowszechnione za sprawą Benedyktynów, których opactwo zostało ufundowane w pobliskim Lubiniu przez ród Awdańców – pierwszych właścicieli Krzywinia. Benedyktyni w XII w. wybudowali kościół w Krzywiniu, który należał do jednych z najstarszych ośrodków kultu Św. Mikołaja w Polsce. Kult ten szczególnie pielęgnował wieloletni proboszcz parafii krzywińskiej ks. prał. dr Jan Gierliński, który prowadził zwyczaj obdarowywania dzieci podczas odpustu ku czci patrona parafii, piernikami w kształcie Św. Mikołaja. Pierniki w kształcie Św. Mikołaja po raz pierwszy przygotowano w 1965 r. na odpust w parafii. Przygotowano wtedy około trzystu pierników o wysokości 40 cm, za pomocą formy z 1821 r. wypożyczonej z muzeum. Ustawione na ołtarzu w parafii wyglądały imponująco, później zostały rozdane nie tylko dzieciom, ale i wszystkim kapłanom, którzy uczestniczyli w tej uroczystości odpustowej. Tradycja ta przetrwała do dziś, a każdego roku na czas odpustu lokalne piekarnie wykonują pierniki w kształcie Św. Mikołaja z czapką biskupią na głowie i pastorałem w ręku. Pierniki z Krzywinia oprócz charakterystycznego wyglądu mają też niepowtarzalny smak i aromat, który zawdzięczają naturalnym składnikom i starannie dobranym przyprawom korzennym. Po przygotowaniu ciasta odstawia się je na dobę, by dojrzało. Następnie ciasto się wałkuje i wykrawa pierniki foremką w kształcie Św. Mikołaja. Po upieczeniu piernik polewa się czekoladą i ozdabia lukrem rysując kontur czapki biskupiej oraz pastorału, tak aby przypominał postać św. Mikołaja – biskupa z Mirry. Tak przygotowane pierniki od pokoleń są atrybutem odpustu w parafii krzywińskiej.", "url": "https://www.gov.pl/web/rolnictwo/piernik-z-krzywinia-figurka-sw-mikolaja", "category": "wielkopolskie", "sub_category": "Wyroby piekarnicze i cukiernicze", "phrase": "Piernik z Krzywinia - figurka Św. Mikołaja"}