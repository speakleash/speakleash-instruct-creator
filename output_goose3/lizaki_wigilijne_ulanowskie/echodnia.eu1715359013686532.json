{"meta_description": "Flisacy z Ulanowa pod wodzą retmana Mieczysława Łabęckiego, poprowadzili Flis Obojga Narodów. Okazją do wodniackiej wyprawy był jubileusz 450-lecia Unii Lubelskiej.", "title": "Ulanowscy flisacy popłynęli tratwą na Flis Obojga Narodów, uczcili Unię Lubelską (ZDJĘCIA)", "content": "Flis rozpoczął się 27 lipca w Goniądzu nad Biebrzą. Ulanowiacy wyruszyli pięciotaflową tratwą o długości 80 metrów. Kolosem zbudowanym ze świerkowych pni nie łatwo było sterować bardzo meandrująca Biebrzą. – Musieliśmy zastosować specjalne techniki wiązania tafli, a i tak trzeba było bardzo uważać na mielizny – mówi retman flisu Mieczysław Łabęcki. – Na Narwi problemem były liczne kamienie zalegające na dnie rzeki. Na Wiśle problemem był niski poziom wody, jednak ulanowska tratwa wraz z towarzyszącymi jej dwoma galarami z Wielunia i czterdziestoma jednostkami żaglowymi z Polski, Litwy i Francji dotarła do Torunia 15 sierpnia w sam raz na rozpoczynający się Festiwal Wisły. - Wszędzie spotykaliśmy się z bardzo gościnnym przyjęciem – mówi retman Łabęcki, właściciel firmy Flisackie Spływy. – Po drodze robiliśmy przystanki, bo były pokazy edukacyjne: szkutnicze, wiązania lin. Opowiadaliśmy ludziom o flisactwie, częstowaliśmy tradycyjnymi flisackimi potrawami przygotowanymi przez Marię Łabęcką. Chleb flisacki, chrupaczki, lizaki wigilijne ulanowskie oraz nalewka jeżynowa leśna z Ulanowa są wpisane na listę potraw tradycyjnych prowadzoną przez Ministerstwo Rolnictwa i Rozwoju Wsi. Chleb flisacki i chrupaczki otrzymały najwyższe wyróżnienie „Perłę” w konkursie Nasze Kulinarne Dziedzictwo na najlepszy polski produkt żywnościowy.", "url": "https://echodnia.eu/podkarpackie/ulanowscy-flisacy-poplyneli-tratwa-na-flis-obojga-narodow-uczcili-unie-lubelska-zdjecia/ar/c1-14365689", "category": "podkarpackie", "sub_category": "Wyroby piekarnicze i cukiernicze", "phrase": "Lizaki wigilijne ulanowskie"}