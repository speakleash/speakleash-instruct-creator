{"meta_description": "", "title": "Spływy Sanem w Ulanowie - stolicy polskiego flisactwa", "content": "Ulanów, nazywany swego czasu „Galicyjskim Gdańskiem”, to niewielkie miasteczko, ale duch flisactwa zawsze tu był żywy. Jego początki sięgają 1730 roku, kiedy powstało flisackie Bractwo św. Barbary, a potem cech retmański i sternicki. Jednak z biegiem czasu flisactwo zaczęło upadać, a flis i zawód flisaka przestały istnieć w latach 60-tych XX wieku. W swojej firmie zaczynał od jednego galaru. Dziś dysponuje kilkoma, pozwalającymi zabrać na pokład jednorazowo kilkadziesiąt osób, a chętnych na przewóz urokliwymi wodami Sanu nie brakuje. Mieczysław Łąbęcki jest retmanem, czyli szefem flisaków z zawodowymi uprawnieniami do spławu drewna. – Dobrego flisaka charakteryzuje znajomość wody. Można się tego nauczyć poprzez doświadczenie i mając odpowiednie predyspozycje. Trzeba mieć wiele pokory względem wody, która się zmienia z porą dnia czy pogody. Jeśli będzie się pokornym, rzeka odwdzięczy się tym samym – wyjaśnia. Tym co wyróżnia spływy organizowane przez Mieczysława Łabęckiego, jest możliwość smakowania unikatowych, jedynych w swoim rodzaju tradycyjnych dań flisackich. – Odtwarzamy potrawy i serwujemy je podczas spływu na galarach wyposażonych w stoły – wyjaśnia właściciel firmy. – Wiemy, że niektórzy przyjeżdżają na spływy tylko po to, żeby skosztować tych wyjątkowych potraw. Wypiekiem i przygotowaniem potraw na flis zajmuje się żona pana Mieczysława. To spod jej ręki wychodzi słynny chleb flisacki ze skwarkami, które sprawiają, że długo zachowuje świeżość. Ponadto barszcz flisacki na naturalnym zakwasie, chrupaczki – rodzaj mazurka na białej mące oraz łosuchy – wypiek podobny do proziaków, pieczony na patelni na ogniu podczas rejsu. Spośród licznych potraw flisackich, kilka jest „perełkami”. Chleb flisacki, chrupaczki, lizaki wigilijne ulanowskie oraz nalewka jeżynowa leśna z Ulanowa są wpisane na listę potraw tradycyjnych prowadzoną przez Ministerstwo Rolnictwa i Rozwoju Wsi. Z kolei chleb flisacki i chrupaczki otrzymały najwyższe wyróżnienie „Perłę” w konkursie Nasze Kulinarne Dziedzictwo na najlepszy polski produkt żywnościowy. Dodatkowo firma Mieczysława Łabęckiego oferuje oprawę muzyczną, oprowadzanie turystów po flisackim Ulanowie, wizytę w Izbie Tradycji Flisackich oraz szkolenia na patent sternika motorowodnego i patent żeglarskiego stermotorzysty żeglugi śródlądowej. Tradycja flisacka jest niezwykle bogata. To obyczaje, potrawy, śpiewanie pieśni, opowieści oraz słownictwo, które używane jest tylko na tratwie. – Zawodowy flis to ciężka praca, ale życie wygląda z tratwy zupełnie inaczej. Wystarczy stanąć na brzegu rzeki, a potem świat obserwować z tratwy, żeby zobaczyć różnicę – mówi Mieczysław Łąbęcki. – Jedynie w Polsce pływa się w sposób tradycyjny, tzn. puszczamy drewno na wodę i płyniemy przez 400-500 km, a do Gdańska nawet 700 km. Nie spotkamy tego w żadnym innym kraju. O tym, jak piękny i unikatowy jest to zawód może świadczyć fakt, że w 2022 roku flisactwo zostanie wpisane na listę światowego dziedzictwa UNESCO.", "url": "https://biznesistyl.pl/poznaj-region/dolina-wisly-i-sanu/18272_splywy-sanem-w-ulanowie-stolicy-polskiego-flisactwa.html", "category": "podkarpackie", "sub_category": "Wyroby piekarnicze i cukiernicze", "phrase": "Lizaki wigilijne ulanowskie"}