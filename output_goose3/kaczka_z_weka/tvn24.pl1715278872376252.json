{"meta_description": "Trevor, okrzyknięty najbardziej samotnym kaczorem świata, nie przeżył ataku psów. Był jedyną kaczką na pacyficznej wyspie Niue, a ze względu na brak rzek i jezior zamieszkał w przydrożnej kałuży.", "title": "Nie żyje Trevor - najbardziej samotny kaczor świata. Mieszkał w kałuży na małej wyspie", "content": "Trevor, okrzyknięty najbardziej samotnym kaczorem świata, nie przeżył ataku psów. Był jedyną kaczką na pacyficznej wyspie Niue, a ze względu na brak rzek i jezior zamieszkał w przydrożnej kałuży. Wśród mieszkańców stowarzyszonej z Nową Zelandią wyspy Niue, Trevor uchodził za celebrytę. Był jedyną kaczką, która mieszkała na wyspie, jednak sposób, w jaki się na nią dostał, nadal pozostaje tajemnicą. - Pojawił się na Niue w styczniu ubiegłego roku, tuż po silnym sztormie. Myślimy, że tu przyleciał lub został przywiany - opowiada Rae Findlau, kierowniczka Izby Handlowej Niue oraz prowadząca fanpage Trevora na Facebooku. - Przyjmuje się, że przybył z Nowej Zelandii, jednak jest również możliwe, że dotarł tu z Tonga lub innej pacyficznej wyspy - dodaje. Swoje życie kaczor spędził w sporej, przydrożnej kałuży. - Tutaj nie ma ani rzek, ani jezior, więc Trevor wybrał życie w kałuży - przyznaje pani Findlau. Jednak pewnego dnia Trevor zaginął. W środę na jego fanpage’u na Facebooku pojawił się niepokojący post: \"Zgubiłem się i nie mogę znaleźć mojej kałuży. Czy ktoś mnie widział w tym tygodniu na Niue?\" Niestety kolejny wpis, opublikowany w piątek, przyniósł tragiczne wieści. \"Potwierdziliśmy doniesienia, że Trevor nie żyje. Znaleziono go w krzakach po tym, jak został zaatakowany przez psy\". - On był kaczką krzyżówką, więc nazwaliśmy go Trevor Mallard po lokalnym polityku nowozelandzkim i to imię pozostało - tłumaczy Rae Findlay. Mallard to angielska nazwa kaczki krzyżówki. Chociaż Trevora okrzyknięto najbardziej samotnym kaczorem świata, samotność była jednak ostatnią rzeczą, która mu groziła. Kałuża Trevora stała się miejscem regularnych wycieczek zatroskanych mieszkańców Niue. Jego los nie był obojętny także strażakom, którzy wypełniali wodą bajorko kaczora, gdy tylko poziom wody w nim niebezpiecznie spadał. Ona sama również troszczyła się o kaczora, karmiąc go codziennie w drodze do pracy. I przyznaje, że będzie za nim tęsknić. - Po roku jeżdżenia z torbą owsa w samochodzie będę tęsknić za tymi przystankami po drodze do i z pracy, by nakarmić Trevora. On skradł serca wielu i z pewnością będą za nim tęsknić - podkreśla. Niektórzy mieszkańcy wyspy proponowali, żeby sprowadzić na Niue towarzyszkę dla Trevora, inną kaczkę krzyżówkę, jednak nie doszło to do skutku. W rzeczywistości kaczor nie był samotny, zaprzyjaźnił się z mieszkającymi przy jego kałuży kogutem, kurczakiem i weką - ptakiem rodzimym wyspie.", "url": "https://tvn24.pl/tvnmeteo/najnowsze/nie-zyje-trevor-najbardziej-samotny-kaczor-swiata-mieszkal-w-kaluzy-na-malej-wyspie-ls4956832", "category": "kujawsko-pomorskie", "sub_category": "Mięso świeże oraz produkty mięsne", "phrase": "Kaczka z weka"}