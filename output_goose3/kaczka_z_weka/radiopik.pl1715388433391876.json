{"meta_description": "Trwają etapy powiatowe VIII edycji Ogólnopolskiego Konkursu Kulinarnego dla Kół Gospodyń Wiejskich Bitwa Regionów. Tym razem w ramach Bitwy Regionów przygotowane…", "title": "Na stołach między innymi przysmaki z kaczki! „Bitwa Regionów” w Grudziądzu", "content": "Na stołach między innymi przysmaki z kaczki! „Bitwa Regionów” w Grudziądzu Trwają etapy powiatowe VIII edycji Ogólnopolskiego Konkursu Kulinarnego dla Kół Gospodyń Wiejskich „Bitwa Regionów”. Tym razem w ramach „Bitwy Regionów” przygotowane przez siebie przysmaki prezentowały koła gospodyń wiejskich z powiatu grudziądzkiego. Sobotnia (10 czerwca) rywalizacja odbyła się na plaży ośrodka Delfin w Grudziądzu, podczas gminnego festynu z okazji Dnia Dziecka oraz z „Piknikiem z produktem polskim”. Potrawy prezentowało 19 kół.     Pierwsze miejsce zajęły gospodynie z KGW „Borowiak” z Białego Boru za królika po grudziądzku, drugie miejsce przypadło KGW „Szembruczek” za gulasz z jelenia z grzybami leśnymi, a trzecie – gospodynie z KGW „Słowianki z klasą” z Radzynia Chełmińskiego za sznycel z jajkiem z tłuczonymi ziemniakami.     Do rywalizacji zgłoszono wiele potraw z kaczki. – Przygotowałyśmy pierogi z mięsem z kaczki i czerwoną kapusta zasmażaną z winem – relacjonowała gospodyni z KGW „Jadwisie” z Szynwałdu. – „Rywałdzianki” przygotowały dzisiaj starodawnym sposobem kaczkę z weka, surówki i czerninę. Taką kaczkę z weka można jeść na zimno, jako dodatek do chlebka – opowiadała przedstawicielka koła z Rywałdu. Koło „Nasze Węgrowo” zaprosiło jurorów na kaczką nadziewaną śliwkami z boczkiem, wątróbkę i mielone mięso z kaczki.    Konkurs „Bitwa Regionów” ma promować regionalne potrawy i bogactwo lokalnych tradycji kulinarnych, a także wspierać Koła Gospodyń Wiejskich. Potrawy wyłonione w etapach powiatowych będą rywalizować w etapie wojewódzkim. Finalista tego etapu będzie reprezentować Kujawy i Pomorze w zmaganiach ogólnopolskich.     Kolejne „Bitwa Regionów” już w najbliższą sobotę w Kijewie Królewskim w powiecie chełmińskim, a w niedzielę w Janiej Górze w powiecie świeckim.    Więcej w relacji Marcina Dolińskiego.", "url": "https://www.radiopik.pl/2,110413,na-stolach-miedzy-innymi-przysmaki-z-kaczki-bitw", "category": "kujawsko-pomorskie", "sub_category": "Mięso świeże oraz produkty mięsne", "phrase": "Kaczka z weka"}