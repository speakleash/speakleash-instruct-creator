{"meta_description": "", "title": "Dolnośląski Syrop malinowy przed szansą zdobycia laurów programu „Doceń polskie”", "content": "Pierwotnie do jego produkcji używano malin leśnych, obecnie ten syrop malinowy powstaje z malin plantacji państwa Ireny i Andrzeja Łaniaków. Pierwsze syropy na potrzeby rodziny wytwarzali rodzice i dziadkowie Pani Ireny Łaniak. Produkt ten zastępował wówczas trudno dostępne leki, był także słodkim dodatkiem do herbaty pitej w zimowe wieczory. O jakim wyrobie mowa? Rzecz jasna o Syropie malinowym, który powstaje w Małej Gastronomii i Pijalni Soków MALINEA mieszczącej się w gm. Krośnice (woj. dolnośląskie). Podczas nadchodzącej certyfikacji Loża Ekspertów programu „Doceń polskie” oceni jego smak i wygląd, przyzna także punkty za stosunek ceny syropu do jego jakości Werdykt ekspertów poznamy 30 kwietnia. Do produkcji opisywanego syropu wykorzystuje się maliny zbierane jesienią. Gotuje się je w małej ilości wody na małym ogniu, a następnie przecedza przez sito, dosładza ekologicznym cukrem trzcinowym i rozlewana do butelek.  Gotowy wyrób można nabyć w gospodarstwie p. Łaniaków oraz na targowiskach, jarmarkach oraz podczas lokalnych imprez. Działalność państwa Łaniaków najlepiej opisze pan Andrzej:  Wytwarzanie syropów malinowych (około 50 lat temu) zapoczątkowała mama mojej żony – Anna Chołodecka, która prosty przepis otrzymała najprawdopodobniej od swojej mamy.  Syrop był naturalnym medykamentem, więc musiał obowiązkowo znajdować się w domowej spiżarni, zwłaszcza w okresie chłodów. Pierwsze syropy wytwarzane były z malin zbieranych z okolicznych lasów, kiedy nie było jeszcze upraw polowych. Uprawą sadowniczą malin zajmuję się od około 30 lat, przejąłem ją od swoich rodziców w Łazach, a po10 latach ożeniłem się w Wierzchowicach ,,przenosząc” tradycję uprawy malin, którą kontynuuję razem z rodziną do dzisiaj. Dzięki temu, mamy co roku dostęp do świeżych owoców, z wiadomego źródła (Integrowana i Ekologiczna produkcja). Syrop powstawał nie tylko dla własnych potrzeb, ale także z konieczności, aby np. nie marnować świeżych owoców, których nie udało się sprzedać.  Gdy ilość wytwarzanego syropu zaczęła przewyższać potrzeby rodziny, za namową przyjaciół, zaczęliśmy sprzedawać go na lokalnych imprezach i targowiskach. Ku naszemu zaskoczeniu syrop znalazł wielu klientów, których zresztą wciąż przybywa. Dzięki wyjątkowemu klimatowi w Dolinie Baryczy, owoce posiadają znakomity smak i aromat. Oprócz syropów malinowych wytwarzamy również dżemy, sorbety, soki i inne syropy z lokalnych owoców. Nasze wyroby nie posiadają żadnych chemicznych dodatków ani konserwantów a dosładzamy je ekologicznym cukrem trzcinowym. Od 2008 r. syrop malinowy posługuje się zastrzeżonym Znakiem Promocyjnym  „Dolina Baryczy Poleca” , na który certyfikat otrzymywany jest co roku. W 2009 roku produkt zajął III miejsce w dolnośląskich eliminacjach prestiżowego konkursu „Nasze Kulinarne Dziedzictwo” w kategorii produktów pochodzenia roślinnego. W ubiegłym roku został wpisany na Listę Produktów Tradycyjnych prowadzoną przez Ministra Rolnictwa i Rozwoju Wsi. Jesteśmy zapraszani na różne imprezy regionalne i lokalne, podczas których promuje się zdrową, tradycyjną żywność. Nasz produkt znany jest w mojej okolicy, dociera również do Wrocławia,Wałbrzycha, Lubania, Świdnicy, Warszawy, Gliwic, Rybnika, Tarnowskich Gór i wielu innych miast.", "url": "https://blog.docenpolskie.pl/dolnoslaski-syrop-malinowy-przed-szansa-zdobycia-laurow-programu-docen-polskie/2014/04/10/", "category": "dolnośląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Syrop malinowy z Doliny Baryczy"}