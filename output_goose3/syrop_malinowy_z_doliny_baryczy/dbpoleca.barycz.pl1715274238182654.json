{"meta_description": "Dolina Baryczy Poleca", "title": "Przetwory owocowe - Z Chaty Łaniaków", "content": "Nasze przetwory to szeroka gama syropów, soków, dżemów, sosów, sorbetów oraz dodatków do mięs, takich jak musztarda z gruszki. Owoce i warzywa do produkcji pozyskujemy ze sprawdzonych źródeł, od lokalnych sadowników, z przydomowych ogrodów, miejscowych lasów oraz z naszego gospodarstwa. Naszym flagowym produktem jest syrop malinowy, który został wpisany na Listę Produktów Tradycyjnych. Wierzchowice to wieś położona na niewielkich wzgórzach, w samym sercu Doliny Baryczy. Specyficzny mikroklimat i niewielkie opady deszczu mają wpływ na jakość i znakomity smak owoców tu rosnących. Stąd Wierzchowice słyną z licznych sadów i plantacji, w których rosną między innymi śliwy, czereśnie, jabłonie, wiśnie, maliny i wiele innych owoców. Nasze produkty wyróżnia sposób ich wytwarzania i zgoda z naturą. Do produkcji używamy głównie owoców rosnących zupełnie naturalnie, czyli wolnych od nawozów sztucznych. Niekiedy pozyskujemy je z upraw Integrowanej Produkcji, czyli takiej, w której ilość nawozów jest minimalna, a zarazem konieczna. Nasze przetwory nie zawierają żadnych konserwantów, a dosładzane są wyłącznie ekologicznym cukrem trzcinowym lub wcale. Produkcja opiera się na starych rodzinnych recepturach, a każdy nowy produkt poddawany jest starannej ocenie każdego członka rodziny. Od 2008 r. nasze produkty oznaczone są znakiem \"Dolina Baryczy Poleca\", a w 2019 r. zostaliśmy członkiem Szlaku Smaki Dolnego Śląska. Nasze przetwory były dotąd wielokrotnie wyróżnione na regionalnych targach i konkursach kulinarnych, natomiast nasz syrop malinowy został wpisany na Listę Produktów Tradycyjnych prowadzoną przez Ministra Rolnictwa i Rozwoju Wsi. Tradycja jego wytwarzania w naszej rodzinie sięga przeszło 100 lat. W naszej ofercie znajdują się również produkty z truskawek, kwiatu i owocu bzu, rabarbaru, wiśni, aronii, jagody leśnej i kamczackiej, dzikiej róży, pigwy, winogron, śliwek, dyni, mirabelek, pomidorów, pędów sosny, płatków róży czy rokitnika. Produkujemy także musztardę z gruszki, syrop z mniszka lekarskiego, a także sorbety z malin, stanowiące doskonały dodatek do naleśników, gofrów, lodów i innych deserów. Firma posiada certyfikat z gwarancją pochodzenia energii elektrycznej z odnawialnych źródeł energii. Na dachu budynku znajdują się baterie słoneczne, które dogrzewają wodę potrzebną do mycia owoców i innych celów. Przy produkcji przetworów nie ma żadnych szkodliwych odpadów, a pozostałości po obróbce trafiają do ekologicznego kompostownika. Wszystkie śmieci są segregowane. Wyroby wlewane są do szklanych opakowań. Większość owoców i surowców wykorzystywanych do produkcji pochodzą z ekologicznie czystych źródeł. Przyjmujemy zorganizowane wycieczki, grupy, jak również indywidualnych gości. Z chęcią opowiadamy o naszej działalności, jej historii oraz zdrowej żywności. W sklepie firmowym mieszczącym się w budynku firmy można zakupić nasze przetwory. Oprócz punktu firmowego, nasze przetwory można dostać w sklepach ze zdrową żywnością na terenie Dolnego i Górnego Śląska oraz w wielu innych miejscach na terenie całej Polski. Istnieje także możliwość zakupów przez nasz sklep internetowy. • Minimalna ilość dla zakupu hurtowego: Sprzedaż do sklepów i pośredników po indywidualnym uzgodnieniu.", "url": "https://dbpoleca.barycz.pl/products/view/94", "category": "dolnośląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Syrop malinowy z Doliny Baryczy"}