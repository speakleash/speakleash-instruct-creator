{"meta_description": "\"Ja nie mam nic, ty nie masz nic - razem zbudujemy fabrykę\" - ten słynny cytat z Ziemi obiecanej Reymonta w pełni oddaje nie tylko klimat XIX-wiecznej Łodzi, ale stanowi także metaforę kuchni tego regionu. Cechuje ją pragmatyzm i pomysłowość.", "title": "O zalewajko, potraw królowo! Kuchnia łódzka", "content": "W woj. łódzkim leży geometryczny środek Polski i jak na środek przystało – wszystkiego tu jest po trochu. Tradycje rosyjskie, żydowskie, niemieckie i oczywiście – polskie – mieszają się ze sobą. To dzięki wkładowi tak wielu różnych kultur, mamy do czynienia z dość ciekawą, choć trochę niezdrową kuchnią regionalną. Do czasów boomu przemysłowego w XIX wieku, Łódź była małą osadą rolniczą. Jej obecną tożsamość tworzyło życie \"ludzi fabrycznych\". Również w sensie kulinarnym. W tym regionie gotowało się \"z niczego\" – w kuchni oznacza to zwykle to, co łatwe w uprawie, tanie w zakupie lub dziko rosnące. Potrawy z ziemniaków i zbiorów leśnych stanowiły w XIX w. podstawę tutejszego wyżywienia. Miało być szybko i sycąco. O zalewajko, potraw królowo, kto ciebie jada, ten czuje się zdrowo… brzmi jedno z przysłów woj. łódzkiego. Zalewajka była tu główną potrawą, spożywaną o każdej porze dnia. To tradycyjna, wiejska zupa i pierwsze wzmianki na jej temat pochodzą właśnie z okolic Łodzi (choć jest ona znana również w innych regionach Polski). Przyrządzano ją na bazie ziemniaków i żuru z zakwasu chlebowego. Gospodynie kisiły w domach żur, a jego podstawą była mąka żytnia, skórka chleba i woda. Zalewajka swoją nazwę wzięła od sposobu jej przyrządzania. Polegał on na gotowaniu ziemniaków z przyprawami, a następnie zalaniu całości owym domowym żurem. Do zupy tradycyjnie dodawano cebulę, czosnek, sól i pieprz, a czasem także grzyby. W czasie świąt i w bogatszych domach, zalewajka była podawana z zasmażką lub skwarkami. Z czasem zaczęto dodawać do niej także wędzony boczek lub kiełbasę, i to właśnie w tej wersji zalewajka znana jest dzisiaj. Obecnie często gotuje się ją z dodatkiem liści laurowych i majeranku, nierzadko na bulionie. Często jest też zabielana śmietaną lub maślanką. W dni, w które wszyscy mieli już dość zalewajki, przyrządzano kapłonek, zwany również wodzianką. To zawiesista, gęsta zupa z rozgotowanego, czerstwego chleba, z dodatkiem skwarków i cebuli. Wodzianka była zupą tanią, pożywną i sycącą. Stąd jej ogromna popularność. W dawnym Brzezińskiem nazywano ją ślepym rosołem lub rosopitkiem, w Łowickiem - rosołkiem lub gapim rosołem. W okolicy Gałkowa zwano ją kapłonkiem, gdyż była tu robiona w szlachetniejszej wersji (i z lepszym wyglądem) – sekret tkwił w dodaniu śmietany. Zupy były tanim pożywieniem, i w dodatku szybkim do przygotowania. Dużą popularność zyskały w Łodzi np. zupy owocowe. Grusconka, gruscok, famuła, polewka gruszkowa to nazwy polewki gruszkowej, gotowanej ze świeżych lub suszonych gruszek polnych (tak zwanych ulęgałek albo pierdziołków). Zupę zaprawiano mąką i śmietaną i podawano z ugotowanymi ziemniakami, okraszonymi słoniną. Podstawowy składnik tego dania można było znaleźć przy drogach, co dla liczących grosz mieszkańców wsi i pracowników fabryk miało pewne znaczenie. Grusconka miała dobry smak, wyrazisty aromat i dała się szybko przygotować. Kuchenne tradycje Łodzi silnie wiążą się z kulturą robotniczą. Posiłki w domach ciężko pracujących robotników musiały być tanie, pożywne i szybkie, dlatego królowały jednogarnkowe dania. Gdy brakowało mięsa, zastępowano je tłuszczami, dodawano warzywa i kaszę. Kuchnia była tłusta i zawiesista. Popularne były tutaj również kluski żelazne, zwane także często \"szarymi\". Przyrządzano je na bazie przetartych, surowych ziemniaków, czasem z dodatkiem mąki. Masę nabierało się łyżką i wrzucało na wrzątek. Do \"żelaznych\" należało podać skwarki i kapustę, a cała rodzina była szczęśliwa. Dziś szare kluski jada się z żeberkami. Warto wspomnieć tu o jeszcze jednej potrawie. Jej receptura przekazywana była z pokolenia na pokolenie. Chodzi o tatarczuch, czyli placek z mąki gryczanej z pełnego przemiału, z dodatkiem mleka, wody oraz drożdży. Z uwagi na dość oryginalny składnik, jakim jest ten określony typ mąki, spróbowanie tatarczuch należy do ciekawych (i miłych) doznań kulinarnych. Dawniej pieczono go w piecach z cegły – taki placek miał niepowtarzalny aromat i smak. Równie niepowtarzalne były prażoki, czyli tradycyjna łódzka potrawa, przygotowana z ugotowanych ziemniaków z dodatkiem mąki. Okraszało się je skwarkami i smażoną cebulką (jak zresztą większość tutejszych potraw wymagających okrasy). Prażoki najczęściej podawano z kapuśniakiem lub z kapustą zasmażaną. Kapusta zresztą była powszechnie uprawiana na ziemiach województwa łódzkiego. Są tacy, którzy uważają, że to \"wkład niemieckich fabrykantów\" w tutejszą tradycję kulinarną. Nie wiadomo za to, jak jest z chrzanem, którego w woj. łódzkim również nie brakuje. Z całą pewnością jednak warto spróbować tutejszej zupy chrzanowej. Przygotowywano ją z serwatki, maślanki lub zsiadłego mleka. Zupę zaprawiano mąką i śmietaną, dodawano kawałki mięsa, boczku, kiełbasy, a do tego jajka i oczywiście duuużo tartego chrzanu. Na polskim stole nie mogło brakować pierników. Zwłaszcza w święta. Tyle że przeciętny mieszkaniec Łodzi wcale na pieniądzach nie spał, a na miodzie musiał oszczędzać. Nawet, gdy chodziło o tak poważną sprawę, jak dobry piernik. Zaradne i sprytne gospodynie znalazły jednak wyjście i… postanowiły \"posłodzić\" piernik startą marchewką. Ich ciasto smakowało i pachniało jak tradycyjny piernik z miodem, ale… w swoim składzie miodu nie miało! W województwie łódzkim tradycja marchewkowego ciasta sięga dziś już kilku pokoleń. W ekranizacji Ziemi obiecanej w reż. Andrzeja Wajdy jest taka słynna scena, w której stół aż ugina się od jedzenia. We wspólnym przedziale jadą ze sobą kochankowie - Lucy Zucker (Kalina Jędrusik) i Karol Borowiecki (Daniel Olbrychski). On i ona przed białym obrusem, a na nim obfitość posiłków (i bynajmniej nie ma tu ani zalewajki, ani tatarczucha). Lucy je palcami karpia oraz… kto oglądał, ten pamięta. Pragmatyczne i pomysłowe. Jak kuchnia łódzka.", "url": "https://gotowanie.onet.pl/artykuly/o-zalewajko-potraw-krolowo-kuchnia-lodzka/9qely8q", "category": "łódzkie", "sub_category": "Gotowe dania i potrawy", "phrase": "Polewka gruszkowa z Gałkowa"}