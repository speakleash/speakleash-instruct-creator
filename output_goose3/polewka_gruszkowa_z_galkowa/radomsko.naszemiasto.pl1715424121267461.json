{"meta_description": "Radomszczańska zalewajka i tatarczuch znalazły się na Kulinarnej Liście Przebojów RMF FM i RMF24. Trwa głosowanie.", "title": "Radomszczańska zalewajka i tatarczuch na Kulinarnej Liście Przebojów RMF FM i RMF24. Głosuj!", "content": "Radomszczańska zalewajka i tatarczuch znalazły się na Kulinarnej Liście Przebojów RMF FM i RMF24. Trwa głosowanie. Radomszczańska zalewajka i tatarczuch z Radomska znalazły się na Kulinarnej Liście Przebojów RMF FM i RMF24 i walczą o miano największego przysmaku Ziemi Łódzkiej. Konkurencja jest jednak niemała, bo o głosy walczą także: kapłonek (wodzianka) z Gałkowa, obrowska zupa chrzanowa, polewka gruszkowa z Gałkowa, plendze kartoflane z Wójcina, kugiel z Przedborza, piernik z marchwi, ratafia z Eufeminowa i kwas chlebowy. Chwalona i doceniana od dziesiątek lat tradycyjna zalewajka przeżywa prawdziwy renesans, zdobywa tytuły i certyfikaty, stała się też bohaterką festiwalu. Na początku września Ogólnopolski Festiwal Zalewajki już po raz trzeci odbędzie się w Radomsku. Zalewajka bardzo często gości na wielu polskich stołach, były czasy, że nazywano ją królową zup... Niewątpliwie można ją uznać za element dziedzictwa kulinarnego także regionu łódzkiego, ale nie każdy wie, że wyjątkowa receptura tej zupy swoje korzenie ma właśnie w Radomsku. Radomszczańska zalewajka wpisana na ministerialną Listę Produktów tradycyjnych zaczyna robić prawdziwą furorę nie tylko w województwie łódzkim. Już w 2009 roku o lokalnym specjale zrobiło się głośno, gdy w Parli Solidarności podczas święta miasta ugotowano 2480 litrów zupy, a 8 tysięcy porcji trafiło do zgromadzonej publiczności. Rok później podczas najważniejszej w Polsce imprezy w branży produktów tradycyjnych i ekologicznych Natura Food 2010 zalewajka zdobyła tygielek smaków w III Wojewódzkim Konkursie Produktów Tradycyjnych. W tm samym roku zupa stała się główną bohaterką festiwalu promującego tradycyjną, zdrowa żywność. Początków zalewajki historycy doszukali się w połowie XIX wieku. Kuchnia ludności zamieszkującej okolice Radomska w XIX i XX wieku była bardzo prosta. Główną spiżarnię stanowiły las i pole a podstawa wyżywienia były ziemniaki. Obok żurów, barszczy i polewek zalewajka stanowiła główną potrawę spożywaną na obiady czy kolację, a jej popularność wiązała się m. in. z prostotą wykonania. Dlaczego właśnie \"zalewajka\"? Pochodzenie nazwy ściśle wiąże się ze sposobem przygotowania potrawy. Zgodnie z dawną recepturą pokrojone i ugotowane ziemniaki \"zalewało się\" zakwasem. Zdaniem radomszczan, zalewajka, choć znana jest w całej Polsce, to tylko w Radomsku jest wyjątkowa, bo gotowana w tutejszych wyjątkowych \"mącznych\" ziemniaków, z dodatkiem suszonych grzybów, koniecznie zieleniatek (gąsek), nadających wyjątkowy zapach i smak. Dziś radomszczańska zalewajka ma ściśle określoną recepturę. Jej wyjątkowość wynika ze sposobu przygotowania żuru i cech pozostałych produktów, uprawianych w okolicy Radomska ziemniaków, wyśmienitej wody czerpanej z ujęć głębinowych trzeciorzędowych oraz zieleniatek zbieranych późną jesienią. Do przygotowania zupy potrzeba zrobiony wg receptury żur, ok. 0,75 kg ziemniaków, 1,5 l wody, 15-20 dkg słoniny, 2 ząbki czosnku, średnią cebulę, grzyby i przyprawy do smaku. Najpierw należy umyć, namoczyć i odsączyć grzyby. Ziemniaki obrać, pokroić w drobną kostkę, zalać wodą i gotować. Dodać pokrojoną cebulę, czosnek, przyprawy (liść laurowy, ziele angielskie) i rozdrobnione grzyby. Całość gotować do miękkości ziemniaków, zalać żurkiem, zagotować i odstawić. Do zupy wlać wytopioną słoninę ze skwarkami. Tradycyjna radomszczańska zalewajka znalazła się już w kartach dań ośmiu restauracji nie tylko na terenie miasta i okolicy. Serwują ją szefowie kuchni w lokalach: Port Radomsko, Pałac Nieznanice, Eden, Malutkie Resort, Milenium, Zodiak czy łódzkim Dworku. Zupę można także zamówić w firmie Tori Catering. Wielkimi krokami zbliża się III Ogólnopolski Festiwal Zalewajki. Imprezę zaplanowano na 9 września, a tym razem po raz pierwszy odbędzie się w Parku Solidarności. Gościem specjalnym tegorocznego Festiwalu będzie restauratorka Magda Gessler znana z występów w telewizji, m. in. z programu TVN \"Kuchenne rewolucje\". Magda Gessler przygotuje zalewajkę na scenie, ponadto weźmie udział w debacie „W krainie polskich tradycji kulinarnych”. Mistrzem ceremonii będzie dyrektor programowy radia Eska Rock - Marcin Bisiorek. Tradycyjnie już lokale gastronomiczne walczyć będą o tytuły „Mistrza Radomszczańskiej Zalewajki” i „Najlepszy Smak Radomszczańskiej Zalewajki”. W tym roku zorganizowane są również dwie nowe konkurencje. Organizatorzy zapraszają do udziału w konkursie na najładniejszą ręcznie wykonaną serwetkę i konkurs plastyczny dla dzieci pt. \"Radomszczańska zalewajka ulubioną potrawą mojego dzieciństwa\".", "url": "https://radomsko.naszemiasto.pl/radomszczanska-zalewajka-i-tatarczuch-na-kulinarnej-liscie/ar/c8-1516177", "category": "łódzkie", "sub_category": "Gotowe dania i potrawy", "phrase": "Polewka gruszkowa z Gałkowa"}