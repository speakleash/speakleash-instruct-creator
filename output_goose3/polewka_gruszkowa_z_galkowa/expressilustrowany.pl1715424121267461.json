{"meta_description": "Na terenie amfiteatru im. Jana Pawła II przy klasztorze oo. franciszkanów w Brzezinach odbył się pierwszy etap VII edycji Kulinarnego Konkursu „Bitwa Regionów” dla powiatów brzezińskiego, pabianickiego i łódzkiego wschodniego.", "title": "Kulinarna rywalizacja w amfiteatrze franciszkanów w Brzezinach", "content": "Na terenie amfiteatru im. Jana Pawła II przy klasztorze oo. franciszkanów w Brzezinach odbył się pierwszy etap VII edycji Kulinarnego Konkursu „Bitwa Regionów” dla powiatów brzezińskiego, pabianickiego i łódzkiego wschodniego. Do kulinarnych zmagań organizowanych przez Krajowy Ośrodek Wsparcia Rolnictwa, Kasę Rolniczego Ubezpieczenia Społecznego oraz Agencję Restrukturyzacji i Modernizacji Rolnictwa przystąpiło 11 kół gospodyń wiejskich. Poza konkursem poczęstunek przygotowały Koło Gospodyń Tradycyjne Gospodynie z Dąbrowy oraz Elżbieta i Włodzimierz Krajewscy. Zgodnie z regulaminem konkursu, oceny zgłoszonych potraw dokonała czteroosobowa komisja konkursowa według następujących kryteriów: walory degustacyjne potraw smak i zestawienie smakowe składników, aromaty potrawy, tekstura poszczególnych elementów potrawy, wykonanie i sposób prezentacji potrawy tj. proporcjonalność dania, ekstatyka, prezentacja na talerzu, kolorystyka, kreatywność, regionalne elementy dekoracyjne, estetyka wygładu. Z punktowych ocen wszystkich członków komisji wyliczana była średnia, która decyduje o osiągniętym wyniku. W skład komisji weszli: przewodnicząca Emilia Kasowska-Gabara, nauczyciel Zespołu Szkół Ponadpodstawowych w Brzezinach, członkowie: Beata Ozga-Flejszer, zastępca dyrektora oddziału terenowego w Łodzi Krajowego Ośrodka Wsparcia Rolnictwa, Małgorzata Walus, kierownik placówki terenowej w Brzezinach Kasy Rolniczego Ubezpieczenia Społecznego oraz Donata Włodarczyk, kierownik powiatowego biura Agencji Restrukturyzacji i Modernizacji Rolnictwa w Rogowie. W czasie, gdy potrawy oceniała komisja, dyrektor Aleksandra Gumola wspólnie z nauczycielami i uczniami Powiatowego Zespołu Szkół i Placówek Oświatowych poprowadzili animacje dla dzieci. Pierwsze miejsce zajął pasztet z królika na musie z czarnego bzu, przygotowany przez KGW w Kędziorkach „Zakręceni” i to oni otrzymali nagrodę główną w wysokości 1000 zł. Drugie miejsce i nagrodę w wysokości 800 zł otrzymało KGW Róża za zupę chrzanową na wędzonce. Trzecie miejsce zajęła polewka gruszkowa przygotowana przez KGW Gałkowianki z Gałkowa Dużego, które otrzymało nagrodę w wysokości 500 zł. Kasa Rolniczego Ubezpieczenia Społecznego wyróżniła ponadto KGW Jordanowianki za Jordanowski Miszmasz (bigos), KGW w Nowej Gadce za pierogi z baraniną na sosie miętowym oraz KGW w Redocinach podkręcony żur z Redocin.", "url": "https://expressilustrowany.pl/kulinarna-rywalizacja-w-amfiteatrze-franciszkanow-w-brzezinach/ar/c17-16842353", "category": "łódzkie", "sub_category": "Gotowe dania i potrawy", "phrase": "Polewka gruszkowa z Gałkowa"}