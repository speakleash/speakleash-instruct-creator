{"meta_description": "", "title": "Działalność KGW - www.", "content": "16 lipca 2011 r. odbyła się, zorganizowana przez KGW „Gałkowianki”, wycieczka do Wrocławia. Ponad 40-osobowa grupa, oprowadzana przez świetną przewodniczkę obejrzała, podczas kilkugodzinnego marszu, Stare Miasto, ratusz, gotyckie kościoły i Ostrów Tumski. Następnie gałkowianie popłynęli statkiem po Odrze, oglądając piękną panoramę miasta. Potem przeszli przez wrocławskie Zoo, aby zobaczyć Halę Stulecia, tańczące fontanny i ogród japoński.  Ostatnim punktem niezwykle bogatego programu wycieczki było obejrzenie Panoramy Racławickiej, która zachwyciła wszystkich.  Wycieczka była niezwykle ciekawa, świetnie przygotowana, a pogoda rewelacyjna. Koło Gospodyń Wiejskich „Gałkowianki” zorganizowało w dniach 28-29 maja 2011 r. wycieczkę na Lubelszczyznę. Pierwszego dnia zwiedzano Czarnolas – piękny dworek, w którym mieszkał polski poeta Odrodzenia – Jan Kochanowski. W tym czasie, z terenu dworku startował XXV Lubelski Rajd Samochodów Zabytkowych – męska część wycieczki spoglądała, z bardzo dużym zainteresowaniem, na wiekowe pojazdy. Następnie obejrzano zespół pałacowy w Kozłówce i muzeum socrealizmu, czyli historię PRL-u (dużym zainteresowaniem cieszyły się listy do prezydenta Bieruta z 1952 r.) oraz powozownię, z bardzo dobrze zachowanymi powozami, uprzężą i saniami.  Wieczorem odbył się, pod namiotem udostępnionym przez właścicieli obiektu, wspólny grill.  Drugiego dnia, po śniadaniu wycieczka udała się do obozu zagłady Majdanek, gdzie, w ciszy i zadumie obejrzała ocalałe baraki, krematorium oraz pomnik. Później zwiedzano Lublin: Zamek, kościół (kilka osób zostało na mszy) i starówkę, gdzie odbywał się targ staroci.  Następnie udano się do skansenu gdzie podziwiano pięknie zachowane domy chłopskie i zagrody chłopskie.  Gałkowianie pełni wrażeń powrócili do domów wieczorem. W sobotę, 10 stycznia 2010r., przy mroźnej, wietrznej i śnieżnej pogodzie odbyło się spotkanie opłatkowo-noworoczne w siedzibie KGW „Gałkowianki. Pięknie udekorowane stoły, z apetycznie wyglądającymi i świetnie smakującymi potrawami zachęcały do dobrej zabawy. Na naszej uroczystości gośćmi byli: prezes OSP Gałków- Piotr Pakuła, prezes SRGM- Tomasz Wojtyra, członkowie honorowi: sołtys Gałkowa Dużego-Zbigniew Lech i Krzysztof Włodarczyk, oraz członkowie kapeli. Wszystkich powitała przewodnicząca KGW- Małgorzata Pakuła, która życzyła w Nowym Roku wielu sukcesów i szczęścia członkiniom i gościom, po czym zaprosiła do degustacji potraw. Miłe słowa usłyszałyśmy od prezesa OSP i prezesa SRGM.  W trakcie spotkania zespół śpiewaczy wraz z towarzyszącą kapelą, zaśpiewał piękne kolędy, a później jeszcze wiele innych piosenek.  W ten zimowy wieczór towarzyszyły wszystkim: dobry humor i życzliwość i oby tak było w całym 2010r. 20 listopada 2009r. odbył się I etap Wojewódzkiej Olimpiady Wiedzy o Wiejskim Gospodarstwie Domowym, w którym startowała członkinii naszego koła- Anna Włodarczyk zajmując I miejsce.  27 listopada odbył się II etap tej olimpiady, w Piotrkowie Trybunalskim, gdzie Anna Włodarczyk zajęła IV miejsce, wykazując się wielką znajomością wiedzy z zakreu:  -zasad zdrowego i racjonalnego żywienia  -ekologii w gospodarstwie rolnym  -agroturystyki i turystyki wiejskiej  -estetyki zagrody wiejskiej  -produktów regionalnych i lokalnych  -ABC konsumenta  -Dobrej Praktyki Rolniczej w gospodarstwie rolnym  Gratulujemy sukcesu! 16 października 2009r. w siedzibie Kola Gospodyń Wiejskich „Gałkowianki” odbyło się spotkanie pt. „Sztuka układania serwetek”, którego prelegentką była pani Anna Gołaszewska z ODR w Bratoszewicach. Panie, które przybyły na spotkanie mogły nauczyć się kilku sposobów atrakcyjnego układania serwetek, od najprostszych po bardzo skomplikowane wzory. W dniu 6 lutego 2009r. w siedzibie Koła Gospodyń Wiejskich „Gałkowianki” odbył się wieczór autorski Pani Marii Gabrysiak. Przedstawiła ona swoją twórczość poetycką – wiersze oraz tekst piosenki o Gałkówku. Licznie zgromadzona publiczność ze wzuszeniem i wielkim entuzjazmem przyjęła czytane przez autorkę utwory. Pani Maria pisze wiersze od 21 lat. W ubiegłym roku wzięła udział w konkursie na wiersz o Gałkówku, w którym zajęła, w kategorii „Dorośli”, pierwsze miejsce. Trzy wiersze p. Gabrysiak zostały zamieszczone w publikacji wydanej przez Muzeum im. L. Marciniak pt. „Gałkówek w poezji„. Jej utwory przepełnione są miłością, ciepłem, delikatnością. Używa wielu wspaniałych porównań, przenośni i epitetów. Autorka zaprezetowała ponad 30 wierszy, których słuchanie pozwoliło na oderwanie się, choć na chwilę, od szarej prozy dnia codziennego. Dziękujemy za to i życzymy dalszych sukcesów na poetyckiej niwie. W 2009r. dwie potrawy przyrządzane przez członkinie KGW „Gałkowianki” : Kapłonek i Gałkowska polewka gruszkowa zostały wpisane na listę Produktów Tradycyjnych prowadzoną przez Ministra Rolnictwa i Rozwoju Wsi. W Ostatki- 24 lutego 2009r. gospodynie z Gałkowa postanowiły spotkać się i pobawić w Barze Pod Gruszami. Większość pań przyszła we wspaniałych pełnych inwencji i pomysłowych przebraniach. Były tam: diabły, anioł, wiejskie baby, czarodziejka, policjantka i strażak, panna młoda. Pełna humoru zabawa trwała kilka godzin. Panie śpiewały piosenki biesiadne i gałkowskie piosenki ludowe przy akompaniamencie akordeonu i bębenka. Następne takie spotkanie za rok. W dn. 10 stycznia 2009 r. odbyło się spotkanie opłatkowe Koła Gospodyń Wiejskich „Gałkowianki”. Na to świąteczne spotkanie przybyło 30 pań oraz zaproszeni goście: Sławomir Wochna- burmistrz miasta Koluszki, Sławomir Sokołowski -przewodniczący Rady Miejskiej w Koluszkach, ksiądz wikary -Albin Żaba, Tomasz Wojtyra – prezes Stowarzyszenia Rozwoju Gałkowa Małego, Zbigniew Lech -sołtys Gałkowa Dużego i Paweł Lange – organista. W dn. 23 sierpnia 2008r. Koło Gospodyń Wiejskich „Gałkowianki” zwiedziło ziemię kielecką. Pierwszym miastem, które odwiedziliśmy były Kielce, z pięknym Muzeum Narodowym, ogrodami biskupów i katedrą, następnie Kurozwęki- zamek, a w późniejszych wiekach pałac, odnowiony przez potomka ostatnich właścicieli -Marcina Popiela. W tym miejscu, oprócz pałacu jest do zwiedzania jeszcze wiele innych atrakcji: hodowla bizonów, piękny park, a dla dzieci labirynt na polu kukurydzy i przejażdżka na wielbłądzie. Po spędzeniu 2 godzin w gościnnych Kurozwękach pojechaliśmy do Wąchocka, gdzie znajduje się opactwo cysterskie, a także słynny pomnik sołtysa z Wąchocka. Pełni wrażeń, zadowoleni wróciliśmy do Gałkowa szykując się na następną eskapadę.", "url": "https://galkowek.pl/kultura/kolo-gospodyn-wiejskich-galkowianki/dzialalnosc-kgw/", "category": "łódzkie", "sub_category": "Gotowe dania i potrawy", "phrase": "Polewka gruszkowa z Gałkowa"}