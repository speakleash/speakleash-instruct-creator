{"meta_description": "", "title": "Staropolska polewka gruszkowa", "content": "Zupa gruszkowa jako potrawa gotowana z gruszek świeżych lub suszonych gruszek polnych znana była już w kuchni staropolskiej. Nazywano ją tam garusem bądź famułą. Pierwszej z tych nazw używano w Rawskiem, Łowickiem, w okolicach Łodzi, Opoczna i Radomska, druga w Brzezińskiem, Piotrkowskiem i Sieradzkiem. Koniec XIX wieku przynosi nowe nazwy tej ciekawej potrawy. W okolicach Łodzi nazywa się ona gruscok, w Brzezińskiem pryta, a w Łowickiem swojsko bryja. W XIX a nawet z początkiem XX wieku grusze należały do drzew owocowych rosnących najczęściej na miedzach i w okolicach polnych dróg. Gruszki dzielono na kilka gatunków jednak najbardziej cenione w kuchni były dzikie gruszki pospolite, zwane połówkami bądź ulęgałkami. Polewkę gruszkową gospodynie przygotowywały najczęściej późną jesienią. Co ciekawe, popularnym dodatkiem do niej były tłuczone kartofle ze słoniną! Od drugiej połowy XIX wieku przygotowywana była coraz rzadziej. Główną tego przyczyną było stopniowe wycinanie grusz polnych w związku z prowadzoną komasacją gruntów. W ,,Książce gospodyni wiejskiej\" można znaleźć przepis na zupę gruszkową sporządzaną zarówno z owoców świeżych, jak też suszonych. Oto skrócony z niej przepis: ,,Gruszki obrane pokroić na kawałki, wyrzucając środki, nalać woda i gotować. Gdy się rozgotują zupełnie, rozkłócić jeszcze w rondlu, osłodzić do smaku i zaprawić śmietan z łyżką mąki lub samą mąką kartoflaną z zimną wodą\". (TP) Sporządzanie: Moczymy w wodzie uprzednio umyte suszone gruszki najlepiej przez 4 - 5 godzin. Powinny być one drobno posiekane. Następnie wlewamy je do garnka i dopełniamy zimną wodą. Na wolnym ogniu polewkę gotujemy aż gruszki zmiękną. Naszą polewkę zagęszczamy śmietana z wymieszaną mąką i dodajemy odrobinę soli i cukru do smaku. Polewka najlepiej smakuje podana z tłuczonymi ziemniakami polanymi skwarkami ze słoniny.", "url": "http://izbaskarbow.blogspot.com/2016/01/staropolska-polewka-gruszkowa.html", "category": "łódzkie", "sub_category": "Gotowe dania i potrawy", "phrase": "Polewka gruszkowa z Gałkowa"}