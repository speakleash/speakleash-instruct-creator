{"meta_description": "Waży 1,1 kg, ma 30 cm długości oraz po 15 szerokości i wysokości. A co najważniejsze - bardzo długo jest chrupiący i pachnący. Dlatego właśnie Elżbieta Krajewska z Nagawek w powiecie brzezińskim, która go wypieka, ...", "title": "Chleb z Nagawek wśród produktów tradycyjnych", "content": "W Nagawkach żadna impreza nie może się odbyć bez wiecznie świeżego chleba Waży 1,1 kg, ma 30 cm długości oraz po 15 szerokości i wysokości. A co najważniejsze - bardzo długo jest chrupiący i pachnący. Dlatego właśnie Elżbieta Krajewska z Nagawek w powiecie brzezińskim, która go wypieka, ... Waży 1,1 kg, ma 30 cm długości oraz po 15 szerokości i wysokości. A co najważniejsze - bardzo długo jest chrupiący i pachnący. Dlatego właśnie Elżbieta Krajewska z Nagawek w powiecie brzezińskim, która go wypieka, nazwała go chlebem wiecznie świeżym. Pod taką nazwą został w marcu wpisany na Krajową Listę Produktów Tradycyjnych, na której jest już 39 innych wyrobów z województwa łódzkiego. - Wieczna świeżość pieczywa polega na tym, że nie schnie przez pięć dni. Ale rzadko leży tak długo, bo wcześniej zostaje zjedzony - tłumaczy Elżbieta Krajewska. - Przepis nie jest tajemnicą. Chleb jest wypiekany tradycyjnie, na zakwasie. Do tego mąka żytnia, która ma naturalną wilgoć, a połączona z zakwasem nadaje pieczywu świeżość. Mąki dodaję tak dużo, aż poczuję, że ciasto ma już jej dość. Oczywiście chleb piecze się w ceglanym piecu chlebowym - zdradza sekrety wypieków Elżbieta Krajewska, która czekała na wpis na listę produktów tradycyjnych ponad rok. O tajnikach wypieku chleba mieszkanka Doliny Mrogi usłyszała od rodziny. Jedna babcia piekła chleb w Bieszczadach według swojej receptury, druga babcia zupełnie inną metodą wypiekała go w Kieleckiem. Mama pani Elżbiety też sama piekła chleb. - Mój ojciec był pracownikiem Lasów Państwowych na Mazurach - wspomina Elżbieta Krajewska. - Mieszkaliśmy między Giżyckiem i Węgorzewem, gdzie były tylko lasy i jeziora. Ostatni autobus dojeżdżał tam w listopadzie, a następny przyjeżdżał dopiero w kwietniu. O zakupach nie było więc mowy. Mama piekła chleb, brat ugniatał ciasto, a ja dopytywałam się o składniki i proporcje. Później połączyłam tę wiedzę z doświadczeniem moich babć. Teraz też jem wszystko, co naturalne. Mam kury, świnki, a po mleko idę do sąsiadki. Wiecznie świeży chleb wypiekam w środy i soboty. Produkt tradycyjny z Nagawek jest podobny do ciasta drożdżowego ze spękanymi bokami. Ma ciemniejszy wierzch, a w przekroju widać szary środek z nieregularnymi dziurkami. Skórkę ma ciemnozłotą, lekko chropowatą i ostrą na brzegach. Środek jest miękki i lepki. Sprawia wrażenie pulchnego, a po nagnieceniu wraca do poprzedniej formy. Pachnie żytnią mąką. Dolina Mrogi, gdzie leżą Nagawki, słynie z produktów tradycyjnych. Jest już wśród nich piernikowa chatka znad rzeki Mrogi, chleb staropolski z doliny Mrogi, nagawskie jabłka pieczone z sokiem, miody z doliny rzeki Mrogi, masło nagawskie, obrzędowy chleb z doliny Mrogi, chleb razowy z Doliny Mrogi z ziarnami zbóż czy nalewka owocowa z Nagawek. Powstanie zagłębia produktów tradycyjnych w Nagawkach i okolicy było możliwe dzięki staraniom lokalnych stowarzyszeń i pomocy Urzędu Marszałkowskiego. Teraz chodzi jednak o wyłonienie regionalnego produktu, który stanie się marką naszego województwa, czyli czymś w rodzaju \"łódzkiego oscypka\". Najbliżej tej rangi był chrzan staropolski znad Warty. - Niestety, nie wszyscy producenci widzieli w tym interes i pomysł upadł - mówi Anna Kołodziej, główny specjalista wydziału rozwoju obszarów wiejskich Urzędu Marszałkowskiego. - Aby produkt stał się regionalny, musi spełniać wymogi unijne i być zgłoszony przez grupy producenckie. Nie mamy takiego produktu w województwie, ale na Krajowej Liście Produktów Tradycyjnych mamy już 40 naszych przysmaków. Na listę produktów tradycyjnych mogą trafić tylko takie potrawy, które robi się tradycyjną metodą co najmniej od 25 lat. Lista jest sporządzana przy współpracy marszałków województw oraz ministra rolnictwa i rozwoju wsi. W Polsce zarejestrowane są 623 produkty tradycyjne. Najwięcej w województwie śląskim - aż 100. Na Pomorzu 94, na Podkarpaciu 72. Najmniej produktów ma lubuskie - 7 oraz zachodniopomorskie - 8. W woj. łódzkim jest 40 produktów tradycyjnych, wśród których wyróżniają się kozi twaróg z Eufeminowa, piwo łaskie, powidła śliwkowe łowickie, piernik z marchwi, gęś owsiana z Bogusławic, chleb gryczany czy polewka gruszkowa z Gałkowa. W Polsce jest tylko osiem produktów regionalnych. Oprócz słynnego oscypka są jeszcze bryndza podhalańska, miód wrzosowy z Borów Dolnośląskich, półtorak, dwójniak, trójniak, czwórniak i rogal świętomarciński.", "url": "https://warszawa.naszemiasto.pl/chleb-z-nagawek-wsrod-produktow-tradycyjnych/ar/c8-7159975", "category": "łódzkie", "sub_category": "Gotowe dania i potrawy", "phrase": "Polewka gruszkowa z Gałkowa"}