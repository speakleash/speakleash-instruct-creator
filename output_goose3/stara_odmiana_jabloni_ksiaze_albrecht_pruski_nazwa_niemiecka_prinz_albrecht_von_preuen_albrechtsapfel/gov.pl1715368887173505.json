{"meta_description": "Produkt wpisany na listę produktów tradycyjnych w dniu 2006-08-28 w kategorii Warzywa i owoce w woj. opolskim.", "title": "Stara odmiana jabłoni Książę Albrecht Pruski - - Portal Gov.pl", "content": "Jabłko średniej wielkości, kuliste, spłaszczone, zwężające się w stronę kielicha. Skórka gładka, mocna, zielonożółta z intensywnie czerwonym prążkowanym rumieńcem na połowie owocu. Zagłębienie szypułkowe głębokie, dość szerokie i ordzawione. Szypułka krótka i mięsista. Zagłębienie kielichowe dość głębokie, pofałdowane. Komora nasienna niewielka, nasiona liczne i małe. Owoc kulisty, spłaszczony, lekko zwężający się ku kielichowi. Zagłębienie szypułkowe i kielichowe głębokie oraz szerokie. Komory nasienne zamknięte, małe. Nasiona drobne, krótkie, dość szerokie. Odmiana późnojesienna. Zbiór w połowie września, dojrzałość konsumpcyjną owoce osiągają w połowie października. Owoc deserowy, dobry też na przetwory. Odmiana odporna na parch jabłoni, mączniaka i mróz. Ceniona ze względu na wczesne i obfite owocowanie. Drzewo średnio rosnące, doskonałe udaje się na terenach podgórskich. Odmiana miejscowa, śląska wyhodowana w 1865 roku przez królewskiego ogrodnika C. Brauna zatrudnionego w pałacu w Kamieńcu Ząbkowickim. Dlatego była bardzo popularna w tym regionie. Uzyskano ją ze skrzyżowania odmian Aporta (Cesarz Aleksander) i Reneta Baumanna. Szczególnie nadaje się do uprawy na terenach podgórskich. Obecnie uprawiana w Niemczech (tam propagowana jako stara odmiana idealna do sadów przydomowych), znana także w Polsce (zob. A. Rejman, Atlas jabłek, Warszawa 1964, s. 56).", "url": "https://www.gov.pl/web/rolnictwo/stara-odmiana-jabloni-ksiaze-albrecht-pruski", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Stara odmiana jabłoni Książę Albrecht Pruski (nazwa niemiecka Prinz Albrecht von Preu?en, Albrechtsapfel)"}