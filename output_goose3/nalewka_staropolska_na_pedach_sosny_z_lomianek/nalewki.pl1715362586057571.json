{"meta_description": "Nalewki Staropolskie to firma rodzinna powstała w 2004 roku. Nalewki tworzone są zgodnie z tradycyjnymi domowymi recepturami.", "title": "Nalewki Staropolskie", "content": "„Nalewki Staropolskie” to firma rodzinna, która w 2004 r. (przed wejściem do Unii Europejskiej) uzyskała – po trzech latach starań - jako pierwsza w Polsce, wszystkie zezwolenia na domowy wyrób nalewek w składzie podatkowym. Niezwykłe, naturalne aromaty, barwy i smaki osiągamy trzymając się starych receptur i przepisów oraz korzystając z blisko 40-letniego doświadczenia i wiedzy Karola Majewskiego - mistrza smaku i założyciela firmy. Nalewki Staropolskie to produkty ekskluzywne. Na rynku alkoholowym pozycjonowane jako produkt niszowy z najwyższej półki pod względem jakości i wyglądu. Owoce pochodzą z małych wiejskich sadów, ekologicznych upraw i leśnych polan. Preferujemy dzikie odmiany, często zapomniane, jak na przykład Ałycza (śliwa wiśniowa), rajskie jabłuszka, pigwowiec zwyczajny z Borów Tucholskich czy tarnina z Bieszczad i Gorców. Nalewki początkowo dojrzewają na słońcu, które wydobywa z owoców cały bukiet najwspanialszych aromatów i smaków, potem przez wiele lat leżakują w słojach i gąsiorach w chłodnych i ciemnych piwnicach. Dzięki temu osiągają swój niepowtarzalny smak. Minimalny czas oczekiwania to trzy lata. Nie dodajemy żadnych esencji zapachowych, barwników, poprawiaczy. Cały proces produkcyjny wykonywany jest ręcznie, w domowy sposób. Poszczególne rodzaje nalewek wytwarzamy w krótkich seriach i wszystkie są rocznikowane. Aktualnie wprowadzamy na rynek nalewki z lat 2004-2016. Nasze wyroby są rekomendowane przez Slow Food (trzy certyfikaty), są Laureatem Nagrody Godła Teraz Polska, dwukrotnym laureatem konkursu KUKBUK oraz zdobywcą certyfikatu Kulinarne Dziedzictwo Mazowsza. Dziewięć naszych nalewek znajduje się na Liście Polskich Produktów Tradycyjnych, rekomendowanych przez Ministerstwo Rolnictwa i Rozwoju Wsi. Naszymi stałymi odbiorcami są między innymi Kancelaria Prezydenta RP, Kancelaria Sejmu RP, Ministerstwo Spraw Zagranicznych, Ambasady RP oraz najlepsze restauracje w Polsce i Europie.", "url": "https://www.nalewki.pl/o-nas", "category": "mazowieckie", "sub_category": "Napoje (alkoholowe i bezalkoholowe)", "phrase": "Nalewka staropolska na pędach sosny z Łomianek"}