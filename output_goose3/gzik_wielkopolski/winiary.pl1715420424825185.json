{"meta_description": "Gzik to tradycyjne danie, pochodzące z Wielkopolski. Jaki jest przepis na przyrządzenie tradycyjnego gziku? Do jakich potraw go dodawać? Sprawdź!", "title": "Gzik - najlepszy sposób na jego przygotowanie", "content": "Jak zrobić gzik do ziemniaków i nie tylko? Przepis na gzik nie jest trudny. Mając przodków pochodzących z Wielkopolski, możemy spotkać się z przeróżnymi sposobami przyrządzania gziku. Nie znasz nikogo z tego regionu, a chcesz przygotować pyszny gzik? Nic trudnego! Wypróbuj nasz przepis. Przygotowanie pysznej pasty zajmie tylko chwilę. Do przygotowania gziku potrzebujesz twaróg (najlepiej półtłusty), śmietanę 12% (dobrym wyborem jest także śmietana 18% oraz jogurt naturalny lub grecki) oraz przyprawy (sól i pieprz). To podstawowe składniki, które możesz wzbogacić dodatkami. Co wybrać? Możesz dodać do gziku szczypiorek, cebulkę, czosnek lub rzodkiewkę. Ile dokładnie składników potrzeba? Kieruj się zasadą, która mówi by użyć 3 razy więcej twarogu niż śmietany. W kwestii przypraw i dodatków panuje pełna dowolność. Wszystko zależy od tego, co najbardziej lubimy. By przygotować gzik, musimy rozdrobnić twaróg np. widelcem. Następnie dodajemy śmietanę i dokładnie mieszamy. Przyprawiamy, mieszamy i próbujemy, jaki jest w smaku. Doprawiamy tak długo, aż będzie najpyszniejszy. Jeśli chcemy dodać rzodkiewkę, szczypiorek lub cebulkę - siekamy je drobno w kosteczkę i dodajemy do mieszanki. Czosnek możemy zetrzeć na tarce lub przecisnąć przez metalową praskę. I gotowe!", "url": "https://www.winiary.pl/porady/przepis-na-gzik/", "category": "wielkopolskie", "sub_category": "Sery i inne produkty mleczne", "phrase": "Gzik wielkopolski"}