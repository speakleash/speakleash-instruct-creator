{"meta_description": "Gzik to nic innego jak twaróg ze śmietaną i szczypiorkiem. Tradycyjnie podawany jest z ziemniakami w mundurkach – w ten sposób powstają pyry z gzikiem.", "title": "Tak zrobicie najlepszy gzik do ziemniaków. 3 składniki, chwila pracy i gotowe", "content": "Mieszanie gzika: do miseczki z twarogiem dodajemy posiekany szczypiorek, sól, pieprz i śmietanę. Całość mieszamy łyżką lub widelcem. Sprawdzamy konsystencję i smak. Jeśli jest taka potrzeba, możemy dodać więcej przypraw i śmietany. Ziemniaki z gzikiem to tradycyjne danie pochodzące z Wielkopolski. Pyry to gwarowe określenie z tego regionu Polski na kartofle ugotowane w mundurkach, czyli w całości ze skórką. Po wyjęciu z wody można je tylko przekroić na pół lub obrać i pokroić w mniejsze kawałki. Twarożek serwujemy obok ziemniaków lub na nich. Całość możemy dodatkowo polać śmietaną. Pyry z gziką (taka odmiana także funkcjonuje w gwarze, ale jest rzadziej używana) to danie, które smakuje najlepiej, jeśli użyjemy młodych ziemniaków. Nic jednak nie stoi na przeszkodzie, żeby użyć innych odmian tej uniwersalnej jarzyny i przyrządzać gzik z pyrami przez cały rok. Gzik – przepis nie tylko na ziemniaki w mundurkach Tradycyjny wielkopolski twarożek ze śmietaną i szczypiorkiem smakuje wybornie w połączeniu z ziemniakami z wody, ale można go też wykorzystać na inne sposoby. Oto kilka przykładów: • Pieczony ziemniak z gzikiem – to danie dobre na przyjęcia w ogrodzie, kojarzące się z latem. Możemy użyć odmiany baby, żeby ziemniaki można było zjeść na jeden kęs. Pieczemy je do miękkości w piekarniku, przekrajamy na pół. Na wierzchu układamy gzik. Kartofle możemy także ponacinać przed obróbką termiczną i nasmarować masłem z przyprawami, dzięki czemu otrzymamy pieczone ziemniaki hasselback. • Gzik na kanapkę – to najbardziej uniwersalny sposób na wykorzystanie twarożku. Rozsmarujmy go na świeżym chlebie na zakwasie, kajzerce lub bagietce. Doskonale pasuje też do pieczywa żytniego. To świetny pomysł na wysokobiałkowe śniadanie. • Gzik do potraw z grilla – twarożek wielkopolski można zaserwować do dań typu barbecue. Kremowy, kwaskowy, śmietanowy gzik tworzy podobny profil smakowy jak dipy, takie jak tzatziki czy raita. Ziemniaki z gzikiem tradycyjnie podawane są jako danie postne. Mogą pojawić się na stole w każdy piątek lub w dzień, kiedy obowiązuje post ścisły, czyli Środę Popielcową i Wielki Piątek. Gzik z pyrami polewa się wtedy olejem lnianym lub z gorczycy.", "url": "https://www.mojegotowanie.pl/przepis/gzik-i-pyrki", "category": "wielkopolskie", "sub_category": "Sery i inne produkty mleczne", "phrase": "Gzik wielkopolski"}