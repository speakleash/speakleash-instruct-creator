{"meta_description": "Produkt wpisany na listę produktów tradycyjnych w dniu 2006-06-14\nW kategorii Napoje\nW województwie woj. pomorskim", "title": "Żurawinówka po mermecku - - Portal Gov.pl", "content": "Żurawinówka po mermecku to napój spirytusowy wytwarzany zgodnie z rodzinną recepturą. Przepis na jego przygotowanie przekazywany jest z pokolenia na pokolenie i przechowywany w zbiorach rodzinnych od 1952 roku. Tradycja sporządzania żurawinówki po mermecku znana jest od 1905 roku, z którego to pochodzi drewniana prasa do rozdrabniania owoców żurawiny. Członkowie rodziny posiadają umiejętność robienia żurawinówki po mermecku od bardzo dawna. Owoce żurawiny mają dużą wartość odżywczą, dietetyczną oraz leczniczą, charakteryzują się specyficznym smakiem i aromatem. Jest to owoc znany i bardzo ceniony przez mieszkańców Borów Tucholskich. Owoce żurawiny są dostępne w lasach i na torfowiskach zaledwie przez kilka miesięcy w roku. Żurawina swoje właściwości lecznicze zawdzięcza zawartym w owocach proantocyjaninom, kwasowi chinonowemu, witaminie C i fruktozie, które zapobiegają zapaleniom pęcherza. Ponadto żurawina działa korzystnie na żołądek i dwunastnicę. Owoce żurawiny są także jednym z najbogatszych źródeł polifenoli – przeciwutleniaczy, które zapobiegają chorobom nowotworowym. Działanie profilaktyczne i lecznicze żurawiny oraz jej charakterystyczny lekko kwaśny smak sprawiły, że jest ona obecnie chętnie stosowana w diecie europejskiej i amerykańskiej.", "url": "https://www.gov.pl/web/rolnictwo/zurawinowka-po-mermecku", "category": "lubelskie", "sub_category": "Napoje (alkoholowe i bezalkoholowe)", "phrase": "Żurawinówka momocka"}