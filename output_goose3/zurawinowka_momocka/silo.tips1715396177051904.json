{"meta_description": "1 Produkty mleczne Ser zabłocki Sery to jeden z najstarszych i najczęściej spożywanych produktów mlecznych. W Pol...", "title": "[PDF] Produkty mleczne. Produkty mięsne - Free Download PDF", "content": "Produkty mleczne Ser zabłocki Sery to jeden z najstarszych i najczęściej spożywanych produktów mlecznych. W Polsce nie było, jeśli można się tak wyrazić, kultury sera. Ser istniał jako środek odżywczy, był w poniewierce jako przysmak, jako ukoronowanie posiłku, również, gdy po zjedzeniu jednego obiadu trafia się okazja zjedzenia drugiego, ser odgrywa rolę dobrego kwatermistrza, który mówi „Prosimy w nasze progi… jest jeszcze miejsce”. Autorka książek kucharskich Lucyna Ćwierczakiewiczówna twierdzi, że: „Najprostszym i najłatwiejszym w wykonaniu serem jest ser z twarogu z zsiadłego mleka zwany polski, który póki świeży, podobnie jak mleko, należy do łatwo strawnych pokarmów, w skład bowiem jego wchodzi sernik (chodzi o białko) w tym samym prawie łatwo rozpuszczalnym stanie jak w mleku”. Tereny, na których wytwarzany jest ser zabłocki to tereny czyste, niezabudowane ciężkim przemysłem, przez które przebiega Nadbużański Obszar Chronionego Krajobrazu. Dzięki bogatej i zróżnicowanej roślinności występującej na tych terenach, ser zabłocki charakteryzuje się dużą zawartością składników odżywczych i dlatego polecany jest szczególnie dla dzieci i diabetyków. Robiony jest z pełnego, świeżego, krowiego mleka bez dodatku ostrych przypraw i konserwantów. O popularności sera świadczy fakt, że do chwili obecnej sprzedawany jest na targach, dożynkach i imprezach regionalnych. Produkty mięsne Świnia rasy puławskiej Historia świń rasy puławskiej sięga początku wieku XX. Rasa została wytworzona na terenie woj. lubelskiego, w okolicy Puław i Lubartowa. Jest pierwszą rodzimą rasą świń w Polsce. Materiał wyjściowy do jej wytworzenia stanowiło stado składające się z kilkunastu sztuk mieszańców (tzw. „łaciatek”) prymitywnych świń miejscowych z importowaną rasą Berkshire, zakupionych z okolic wsi Gołąb – stąd pierwotna nazwa świnia gołębska. W roku 1926 prof. Zdzisław Zabielski zapoczątkował systematyczną pracę hodowlaną nad doskonaleniem świń gołębskich. W 1935 roku została oficjalnie uznana za rasę pod nazwą rasa gołębska – potocznie zwaną „łaciatką”. Wówczas były to świnie w typie tłuszczowo-mięsnym. Charakteryzowały się wczesnym dojrzewaniem i intensywnym otłuszczaniem już w młodym wieku, wysoką zdrowotnością oraz bardzo dobrym przystosowaniem do tradycyjnych warunków chowu. Loszki wcześnie uzyskiwały dojrzałość płciową, a lochy wykazywały wysoką mleczność i dobrze odchowywały mioty. Zmiany społeczno-gospodarcze w Polsce powojennej i związane z tym wymagania rynku, skłoniły hodowców do podjęcia decyzji o przekształceniu tych świń na typ bardziej mięsny. W 1951 roku zastosowano dolew krwi rasy wielkiej białej angielskiej w typie bekonowym i berkszyrów oraz staranny dobór do kojarzeń i ostrą selekcję. W 1951 roku zmieniono także nazwę świni gołębskiej na puławską (Surdacki 1985). Największe zainteresowanie hodowlą tej rasy przypada na lata 1950-1960. Pod koniec lat 80. rozpoczął się etap intensywnej redukcji rasy, wynikający z preferencji rynku dla tusz wysoko mięsnych. W roku 1997 odnotowano najniższą liczbę świń rasy puławskiej, bowiem populacja aktywna liczyła tylko 86 loch i 10 knurów stadnych. W latach 1980-1990 podjęto działania organizacyjne zmierzające w kierunku ochrony zasobów genetycznych i uznania rasy puławskiej za krajową rasę zachowawczą. W wyniku tych działań stan liczbowy populacji został ustabilizowany. Obecnie świnie rasy puławskiej utrzymywane są na terenie województwa lubelskiego i w niewielkiej liczbie na terenie województwa mazowieckiego. Szynka nadwieprzańska W Baranowie odbywały się liczne targi i jarmarki, które powodowały rozkwit gospodarczy, również innych pobliskich miast. Baranów pełnił rolę ośrodka rzemieślniczo-handlowego dóbr baranowskich. W 1870 roku, kiedy Baranów przekształcono w osadę miejską, zaczął on odgrywać rolę lokalnego ośrodka rzemieślniczohandlowego obsługującego okoliczne wsie. Na terenie Baranowa powstała gminna spółdzielnia zrzeszająca szynkarzy i rzeźników. Jej powstanie spowodowało rozwój produkcji tradycyjnych wędlin. Jedną z nich nazwano szynką nadwieprzańską. Nazwa wędliny wywodzi się od nazwy restauracji Nadwieprzanka w Baranowie. Gmina posiada doskonałe warunki do produkcji zdrowej żywności, bowiem nie ma możliwości na rozwój tzw. wielkiego przemysłu. Gmina ma charakter rolniczy, ze względu na ukształtowanie terenu, dominują tu małoobszarowe gospodarstwa rolne. Łagodny klimat sprzyja uprawie roślin i hodowli zwierząt. Ekologiczne uwarunkowania gminy pozwalają na kontynuację produkcji tradycyjnych wyrobów, jakim jest m.in. szynka nadwieprzańska. Mimo upływu lat tradycyjne receptury i sposób wytwarzania są nadal przekazywane i stosowane w tej miejscowości. Między produktami wytwarzanymi tradycyjnym sposobem przez różnych masarzy występują różnice smakowe. Masarz, który jest spadkobiercą tradycji, nadaje im    lepszy smak niż masarz, który nie ma przodków w tym zawodzie. Nadmienić tu trzeba, iż kierownikiem masarni jest osoba, której ojciec, dziadek i pradziadek również wytwarzał szynkę nadwieprzańską. Polędwica nadwieprzańska Baranów był głównym ośrodkiem handlowym okolicznych wsi należących do „dominium”. Odbywało się tu sześć jarmarków i poniedziałkowe targi. W 1870 roku Baranów zmieniono na osadę miejską. Nadal był on lokalnym ośrodkiem rzemieślniczo-handlowym, gdzie odbywały się targi i jarmarki, skupiające drobnych handlarzy i rzemieślników z okolicznych wsi. Od początku XIX w. w mieście prosperowały drobne zakłady produkcyjne i przemysłowe, w tym masarnia i tartak z dominującą liczbą karczm. W 1948 roku na terenie Baranowa powstała gminna spółdzielnia mająca na celu zrzeszenie już istniejących szynkarzy i rzemieślników we współpracy z rolnikami z okolicznych wsi. Powoli rozwijała się produkcja w masarni spółdzielni i wyrób tradycyjnych wędlin. Jedną z nich jest polędwica nadwieprzańska, której produkcja odbywa się od 1964 roku. Pod tą nazwą produktu funkcjonuje od 1975 roku. Nazwa ta pochodzi od restauracji Nadwieprzanka i rzeki Wieprz płynącej w sąsiedztwie Baranowa. Od momentu powstania masarni wykorzystywano tradycyjne receptury, a sposób wytwarzania wędlin przekazywano z pokolenia na pokolenie. Oryginalne receptury (m.in. bez udziału sztucznych konserwantów i polepszaczy) przetrwały do dzisiaj Boczek nadwieprzański Cały proces wytwarzania boczku nadwieprzańskiego w Baranowie oparty jest na tradycyjnej metodzie, z zachowaniem wszystkich etapów produkcji, od lat niepodlegających zmianom. Przygotowuje się boczki bez żeberek przykrojone do kształtu zbliżonego do prostokąta. Boczki naciera się ze wszystkich stron solą i saletrą, a następnie układa stroną skórną do dołu. Po 24 godzinach boczki zalewa się solanką, w której leżą 7-10 dni. Następnie oczyszcza się je i przecina wzdłuż przez środek na kawałki o długości 20-40 cm i szerokości 8-14 cm, po czym rozwiesza się je na pętelkach do ocieknięcia. Wędzi się je ciepłym dymem do uzyskania jasnobrązowej barwy skóry. Boczki wkłada się do wrzącej wody i gotuje w temp. 75-80°C przez godzinę. Ugotowane boczki rozkłada się na stołach i studzi. Na koniec oczyszcza się je z wytopionego tłuszczu. Cały skład surowcowy i niezmienna metoda produkcji pozwalają na uzyskanie soczystego boczku zawsze o tym samym smaku, zapachu, wyglądzie i jakości. Na rynku w Baranowie mieściła się restauracja – Nadwieprzanka. Restauracja serwowała m.in. dania i wędliny pochodzące z miejscowej masarni, w tym boczek. Był on podawany zarówno na ciepło, jak i na zimno. Dobrą sławą cieszyła się jajecznica smażona na tej właśnie wędlinie. Od nazwy restauracji zaczęto nazywać tutejszy boczek – boczkiem nadwieprzańskim. Boczek nadwieprzański jest produkowany w oparciu o stare receptury przekazywane z pokolenia na pokolenie. Charakteryzuje się specyficznym delikatnym smakiem, choć nie zawiera wyszukanych przypraw. Z tych względów produkt ten jest zdrowy, wyjątkowy i niepowtarzalny w smaku. Baleron nadwieprzański W roku 1948 na terenie Baranowa powstała gminna spółdzielnia. Miała ona na celu zrzeszenie istniejących już szynkarzy i rzeźników, a także współpracę z rolnikami. Powoli rozwijała się produkcja w masarni gminnej spółdzielni i wyrób tradycyjnych wędlin. Jedną z nich był baleron nadwieprzański, który produkowano od 1964 roku na podstawie receptury własnej opracowanej przez kierownictwo oraz załogę masarni gminnej spółdzielni. Nazwa baleron nadwieprzański funkcjonuje od roku 1972. Nazwa ta pochodzi od nazwy restauracji Nadwieprzanka w Baranowie, która również była własnością spółdzielni, w której baleron stanowił jedną z wędlin śniadaniowych. Nadmienić trzeba, iż kierownikiem masarni w Baranowie jest osoba, której ojciec, dziadek i pradziadek również pełnili bardzo ważne funkcje w masarni spółdzielni od momentu jej powstania i mieli znaczny wpływ na produkcję wędlin tradycyjnych, które przetrwały do teraz. Kaczka czarna nadziewana Receptura sporządzania kaczki została przekazana ustnie w 1951 roku. Od tej pory wykonywana jest ona samodzielnie na wszystkie uroczystości rodzinne i spotkania towarzyskie. Goście oczekują, że na stole wśród dań obowiązkowo znajdzie się właśnie kaczka nadziewana. Produkt ten pojawiał się także na stołach Parafii Olbięcin w czasie przyjęć odpustowych. Kaczka nadziewana jest podawana podczas wszystkich uroczystości rodzinnych i towarzyskich. Produkt ten został rozpropagowany w tutejszym środowisku. W książce W. Baraniewskiego Kuchnia i stół w polskim dworze na stronie 163 czytamy: O przyrządzaniu wszelkiego ptactwa domowego i dzikiego (z książek kucharskich i poradników dla ziemian). Wszelkie ptactwo domowe powinno być rżnięte kilku dniami, a przynajmniej na noc przed użyciem. Kurom przerzyna się gardło aż do kręgów szyi; gęś zaś i kaczki rzną się głęboko na karku tuż przy głowie, gdzie po oskubaniu    można miękkie namacać miejsce (...). Opisy mówiące o spożywaniu kaczki jako jednego z dań podawanych na obiad pojawia się w książce M. Lemnis i H. Vitry W staropolskiej kuchni i przy polskim stole w rozdziale poświęconym spożywaniu potraw za czasów króla Stasia czytamy m.in.: Obiady na co dzień również były obfite i smaczne. (…) Uboższa ludność nie jadała mięsa codziennie, natomiast bogaci mieszczanie raczyli się po zupie daniem mięsnym: sztuką mięsa z rosołu, zrazami, różnie przyprawionymi kiełbasami, flakami i kiszkami. (…) Pieczenie, kury, kaczki i gęsi oraz desery należały u większości do dań niedzielnych i świątecznych. Kiełbasa „nadwieprzańska” Kiełbasa „nadwieprzańska” jest produkowana od 1968 roku na podstawie receptury własnej. Nazwa kiełbasa „nadwieprzańska” funkcjonuje od roku 1971. Nazwa ta przyjęła się w lokalnym żargonie od nazwy restauracji Nadwieprzanka w Baranowie, gdzie była serwowana początkowo jako danie specjalne, a następnie firmowe. „Nadwieprzańska” jest kiełbasą o powierzchni suchej i czystej. Utrzymuje bardzo długo swoją świeżość, gdyż jest najpierw wędzona, parzona, a następnie studzona i podsuszana. Pozostawiona w pomieszczeniu o temperaturze pokojowej nie ulega zepsuciu, lecz naturalnie podsusza się aż do całkowitego zasuszenia. W lodówce kiełbasa powinna być przechowywana w szczelnym opakowaniu, gdyż charakteryzuje się intensywnym zapachem czosnku i wędzenia. Pomimo przechowywania jej w szczelnym opakowaniu (nawet w zwykłym worku foliowym), nie zmienia swoich właściwości organoleptycznych, zachowując je przez okres do dwóch tygodni. Kaszanka „nadwieprzanka” Kaszanka „nadwieprzanka” jest produkowana od 1968 roku na podstawie receptury własnej. Nazwa kaszanka „nadwieprzanka” funkcjonuje od roku 1971. Nazwa ta przyjęła się w lokalnym żargonie od nazwy restauracji Nadwieprzanka w Baranowie, w której była serwowana jako główna przekąska. Kaszanka „nadwieprzanka” jest związana wyłącznie z miejscowością Baranów nad Wieprzem, gdyż jest produkowana tylko w Baranowie. Surowce używane do wytwarzania kaszanki „nadwieprzanki” pochodzą wyłącznie z terenu gminy Baranów. Kaszanka ta ma niepowtarzalny smak, cieszy się ogromnym uznaniem lokalnej klienteli, a także osób odwiedzających te strony. Ludwińskie prosię pieczone faszerowane Ludwińskie prosię to prosię pieczone w całości faszerowane kaszą gryczaną. Subtelny smak i aromat mięso uzyskuje dzięki zastosowaniu ziół, których używa się do przygotowania zalewy peklowej: liść laurowy, jałowiec, ziele angielskie, pieprz, czosnek, bazylia, kolendra, majeranek, gorczyca biała oraz warzywa. W powiecie Łęczyńskim, jak również w gminie Ludwin w niedzielę Wielkanocną zaraz po mszy zasiadano do wielkiej Wielkanocnej uczty, która trwała od śniadania aż do późnej kolacji. Mięsa po wielkim poście były najważniejszym i najbardziej wyczekiwanym jadłem. Wśród nich znajdowały się pieczone lub wędzone w dymie jałowcowym szynki, kiełbasy, pasztety, a na stołach niejednokrotnie pojawiała się również dziczyzna. Obowiązkowe było także pieczone prosię. Do mięs podawano własnoręcznie pieczony chleb pszenny lub razowy. O tym, że prosię pieczone było już w dawnych latach serwowane i stanowiło ważny element uroczystych biesiad czy obiadów, świadczy następujący fragment publikacji: „(…) Na Wielkanoc robią powszechnie święcone. Święcone takie składają: jaja na twardo gotowane, częstokroć w rozmaitych farbach, dalej kiełbasa bądź świeża bądź też odgotowana, głowizna wieprzowa, w której pysk, czyli ryjak wkładają jajko i kawałek chrzanu; prosię lub inne mięsiwo pieczone (…)” (Oskar Kolberg, „Lubelskie, cz. I. Dzieła wszystkie”, t. 16, Wrocław – Poznań 1962). Tradycja pieczenia prosięcia na terenie gminy wiąże się z początkiem istnienia wpływowych rodów magnackich Tęczyńskich, Noskowskich, Firlejów, Rzewuskich, Branickich i Sapiechów, tj.: z początkiem powstania Łęcznej (1467 r.) i okolicznych dworów z drobną szlachtą. Zgodnie z tradycją przekazywana ustnie z dworu do dworu, z chaty do chaty, z pokolenia na pokolenie, według starej receptury. Prosię pieczone jest atrakcją świątecznego stołu, wesel, dożynek, bali sylwestrowych i innych imprez okolicznościowych. Szczególny smak i zapach pieczone prosię ludwińskie zawdzięcza lokalnej metodzie produkcji oraz specjalnie dobranemu wysokiej jakości surowca. Prosię pieczone było wielokrotnie nagradzane na różnego rodzaju konkursach i stało się wizytówką gminy Ludwin. Kaszanka pieczona z Dobrosławowa Wieloletnia historia i ukształtowanie terenu w Dobrosławowie wpłynęło na powstanie gospodarstw rolnych małoobszarowych, w których od dawna podtrzymywana jest tradycja chowu trzody chlewnej. Dawniej na „świniobicie” mogli pozwolić sobie tylko bogatsi gospodarze, dlatego też z niszowego produktu jakim był tucznik, starano się pozyskać jak najwięcej surowca łącznie z krwią. Tradycyjne receptury i przepisy    przekazywano najczęściej ustnie z pokolenia na pokolenie. Kaszanka zawsze cieszyła się ogromnym powodzeniem w lokalnej kuchni. Nie tylko jako gotowana, ale także jako pieczona i smażona. Produkowana jest zgodnie ze starymi metodami wytwarzania podtrzymywanymi przez mieszkańców Dobrosławowa i okolicznych miejscowości, z wykorzystaniem m.in. podrobów wieprzowych, krwi i kaszy gryczanej, charakterystycznej dla Lubelszczyzny. Ponadto nadziewana jest w naturalne jelita i nie zawiera konserwantów. „Kaszanka pieczona z Dobrosławowa najlepiej smakuje na zimno lub pokrojona w plastry i podana na gorąco z podsmażoną cebulą” (Wywiad etnograficzny przeprowadzony z mieszkańcami Dobrosławowa). Kiełbasa wieprzowa z Krzczonowa Dolina Krzczonowa położona jest w obszarze Krzczonowskiego Parku Krajobrazowego, między zalesionymi wzgórzami, z których wypływają liczne źródła. Gospodarstwa na terenie Krzczonowa do czasu II wojny światowej w przeważającej części były samowystarczalne. Wytwarzanie żywności od początku do końca odbywało się w gospodarstwach domowych. Z mięsa oprócz dań gotowanych wykonywano wędzonki, z których najczęściej kiełbasę. Pierwsza prywatna masarnia w Krzczonowie, w której przygotowywano kiełbasę wieprzową powstała w 1945 roku. Niestety na początku lat 60 masarnia została zamknięta, z powodu panującego wówczas ustroju w Polsce, który nie pozwalał na prowadzenie prywatnej działalności. Od tego czasu produkty wędliniarskie przygotowywane były przez mieszkańców w tzw. „domowym zaciszu”. Ze względu na rozwiniętą na tym terenie hodowlę tuczników surowcem do wyrobu kiełbasy z Krzczonowa była i jest wieprzowina bez dodatku mięsa innego gatunku zwierząt, co wyróżniało ją na tle innych kiełbas. Innym czynnikiem wpływającym na smak i jakość wyrobu jest sposób żywienia tuczników. Pasza dla zwierząt pozyskiwana jest z upraw na terenie Krzczonowskiego Parku Krajobrazowego. Uzupełnieniem pokarmu jest czysta woda wypływająca z wielu źródeł bijących na tym terenie. Kolejnym czynnikiem wpływającym na smak i trwałość kiełbasy wieprzowej z Krzczonowa jest dodatek naturalnych przypraw takich jak sól, pieprz czarny, czosnek. Również sposób peklowania w odpowiedniej temperaturze przez okres 4-7 dni, wpływa na jakość produktu końcowego. Dopełnieniem całego procesu wyrobu jest wędzenie w drewnianych wędzarniach, które opalane są drewnem olchowo-dębowym z dodatkiem drewna z drzew owocowych: wiśni, czereśni, jabłoni. Charakterystyczne dla tego wyrobu jest wędzenie na przemian drewnem suchym i mokrym. Odpowiednio brązową barwę pęta kiełbasy uzyskują, dzięki temperaturze około 60-70 stopni C, a także czasowi wędzenia, który zależy od grubości wypełnionych jelit oraz od pogody i temperatury powietrza. Obecnie kiełbasa wieprzowa z Krzczonowa przygotowywana jest podczas uroczystości rodzinnych jak chrzciny czy wesela, ale również na imprezach gminnych, regionalnych, tj. dożynkach, świątecznych spotkaniach Kół Gospodyń Wiejskich z Krzczonowa. Szynka wieprzowa z Krzczonowa Dawniej wieprzowina była pożywieniem ludzi z niskich stanów społecznych, którzy ciężko pracowali na roli. Arystokracja nie spożywała mięsa wieprzowego ani warzyw rosnących w ziemi według zasady, że to co w ziemi jest ubrudzone i nie jest godne podniebienia ludzi zamożnych. W czasach rozbiorów i pierwszej wojny światowej, ze względów ekonomicznych i głodu jaki panował wówczas w Polsce, spożycie wieprzowiny zwiększyło się. Zaczęto ją doceniać ze względu na szeroką dostępność, a także na długo utrzymującą się świeżość wyrabianych z niej wędlin wędzonych. Ponadto, mięso wieprzowe było wysoce energetyczne i syte. I chociaż w latach dwudziestych ubiegłego wieku wzrosło spożycie wieprzowiny na wielu zamożnych stołach, to jednak wytwarzanie wędzonek jest ściśle związane ze wsią i gospodarczym wyrobem. Każdy rejon w Polsce charakteryzuje inny smak wyrobów wędliniarskich. Krzczonów jest to miejscowość położona na terenie Lubelszczyzny, z dala od przemysłu i miast. Dzięki czemu teren ten jest czysty, wolny od wielu zanieczyszczeń związanych z dużym przemysłem. Obecnie jest to teren Krzczonowskiego Parku Krajobrazowego. Miejscowi ludzie w większości do dziś zajmują się rolnictwem. Pomimo nacisku na rozwój rolnictwa wielohektarowego, wiele gospodarstw zachowało drobną strukturę 3-5 hektarów. Szynka wieprzowa z Krzczonowa jest jednym z produktów, na który smak i zapach wpływają warunki klimatyczne oraz metoda wyrobu i dodatki jakie zostały użyte w produkcji. Pierwsze wzmianki słowne o recepturze szynki wieprzowej z Krzczonowa pochodzą sprzed drugiej wojny światowej, ale większą popularność zdobyła po 1945 roku. Wtedy to miejscowy mistrz masarski, wraz ze swoimi pomocnikami, założył mały zakład produkujący przeróżne wędliny, a w tym i szynkę. W tym czasie dzięki gościom i ludziom przejezdnym, którzy kupowali wyroby z masarni przylgnęła nazwa szynki wieprzowej z Krzczonowa. Po zamknięciu masarni przez Służby Bezpieczeństwa ówczesnego Państwa Polskiego, produkcja wędlin ograniczyła się do wyrobu w domu dla potrzeb własnych rodzin czy znajomych. Dzięki ludziom pracującym w masarni receptura wyrobu przetrwała do dnia dzisiejszego, a produkcja    kontynuowana jest przez wielu gospodarzy krzczonowskich. Na jakość szynki wpływa wiele czynników, m.in. odpowiednie karmienie tuczników, proces peklowania trwający od 4 do 7 dni, dwuetapowy proces wędzenia, najpierw suchym drewnem olchowo-dębowym, później mokrym z domieszką czereśni, wiśni lub jabłoni, a także parzenie szynki w temperaturze 70-80 stopni C z dodatkiem przypraw i ziół. Wszystkie te działania dają osobliwy i niepowtarzalny smak szynki wieprzowej z Krzczonowa, która cieszy się uznaniem mieszkańców tego regionu, jak też zdobywa coraz większą popularność za granicami Polski. Dzięki walorom i bogactwu smaku, szynka z Krzczonowa wpisała się na stałe w lokalną kuchnię, czego dowodem jest przygotowywanie jej przez mieszkańców zarówno na święta jak i rodzinne uroczystości. Kiełbasa wiejska z Dobrosławowa Kiełbasa Wiejska z Dobrosławowa przygotowywana jest od lat według sprawdzonej receptury podczas ważnych wydarzeń rodzinnych lub w okresach przedświątecznych. W swoim składzie zawiera najwyższej jakości mięso wieprzowe i wołowe, a także naturalne przyprawy takie jak sól, pieprz oraz czosnek. „Odnośnie składników trzeba zachować odpowiednie proporcje. Niemniej ważne jest wędzenie. Ogień nie może być zbyt mocny” (Wywiad etnograficzny przeprowadzony z mieszkańcami Dobrosławowa). Kiełbasa wędzona jest dymem bukowym, dzięki czemu uzyskuje niepowtarzalny smak i aromat. Może być spożywana na zimno bądź na ciepło. Produkty rybołówstwa Szyneczka z karpia z Pustelni Województwo Lubelskie bogate jest w gospodarstwa rybackie produkujące karpia. Jest to, poza Śląskiem, drugie zagłębie hodowli karpia w Polsce. Stawy karpiowe tworzą od stuleci element krajobrazu tego regionu. Hodowla karpia w Polsce ma ponad 800-letnią tradycję i przez cały ten okres prowadzona jest praktycznie w niezmieniony sposób. Jest to najbardziej przyjazna środowisku produkcja w Europie. Tak jak przed wiekami, tak i dzisiaj karp rośnie przez trzy lata, aby osiągnąć wielkość handlową – ok. 1,5 kg. Szyneczka z karpia wytwarzana jest w gospodarstwach rybackich w okolicy Opola Lubelskiego. Wielowiekową tradycją jest również wędzenie ryb, w tym karpi. Opisywany produkt wytwarzany jest w sposób tradycyjny, nie zawiera żadnych środków chemicznych ani konserwantów. Produkty używane do wytworzenia szyneczek nie zmieniły się od wieków. Używane są wyłącznie ryby, sól i woda, a wędzenie przebiega w tradycyjny sposób przy użyciu drewna. Z tego powodu szyneczki z karpia mają zawsze ten sam naturalny zapach dymu z drewna. Również receptura solankowania, stężenie solanki, ani jej skład przez dziesiątki lat nie uległy zmianie. Receptura przekazywana była ustnie z pokolenia na pokolenie. Gospodarstwa na terenie Pustelni od wielu lat specjalizują się w hodowli oraz obróbce hodowanych gatunków ryb. Szyneczka z karpia jest to specjalność Pustelni. Jest ona wytwarzana z filetów z karpia odpowiednio ponacinanych, aby wyeliminować ości i poddanych solankowaniu. W skład solanki wchodzi wyłącznie woda i sól. Następnie filety są odpowiednio zwijane, aby nadać im kształt małej szyneczki i wędzone przy użyciu drewna olchowego. Szyneczka z karpia wspaniale smakuje i pachnie dymem z drewna. Jest doskonała na ciepło i na zimno, można ją kroić na kanapki lub podawać jako przystawkę. Szyneczka z karpia dostępna jest w gospodarstwach przez cały rok, a wędzi się ją na zamówienie. Taki system pozwala na zachowanie wysokiej jakości produktu, który oferowany jest świeży, w wielu przypadkach prosto z wędzarni – ciepły i pachnący. Wędzone dzwonka karpia z Pustelni Wędzenie ryb, w tym karpi ma wielowiekową tradycję. Opisywany produkt wytwarzany jest w sposób tradycyjny, nie zawiera żadnych środków chemicznych ani konserwantów. Produkty używane do wytworzenia wędzonych dzwonek karpi nie zmieniły się od wieków. Używane są wyłącznie ryby, sól i woda, a wędzenie przebiega w tradycyjny sposób przy użyciu drewna. Z tego powodu dzwonka karpia mają zawsze ten sam naturalny zapach dymu z drewna. Również receptura solankowania, stężenie solanki, ani jej skład przez dziesiątki lat nie uległy zmianie. Receptura przekazywana była ustnie z pokolenia na pokolenie i jest lokalną specjalnością. Wędzone dzwonka karpia z Pustelni wytwarzane są przez cały rok. Serwowane są tego samego dnia, kiedy są wędzone lub najpóźniej następnego dnia. Taki system pozwala na zachowanie wysokiej jakości. Wędzone dzwonka karpia zawsze są świeże, w wielu przypadkach prosto z wędzarni – ciepłe i pachnące. Gospodarstwa rybackie funkcjonujące w okolicy Opola Lubelskiego od wielu lat specjalizują się w hodowli oraz obróbce hodowanych gatunków ryb. Karasie z Polesia Produkt karasie z Polesia pochodzi z Pojezierza Łęczyńsko-Włodawskiego. Tamtejsze rozległe lasy    zajmowały duży obszar i dostarczały obfitość wszelkich grzybów, a niezmeliorowane jeszcze obniżenie terenu stanowiło bogactwo różnych ryb. Stąd wzięło się trochę pogardliwe powiedzenie o Polesiu, że to „laski, piaski i karaski”. „Jeziora pojezierza są atrakcyjne wędkarsko, bowiem występują tu liczne gatunki ryb. Przeważają tu płocie i leszcze. Łowiąc natkniemy się na wzdręgę i ukleję. Ale występują tu także karp, lin i karaś. Pojezierze, to nie tylko jeziora, to również piękne lasy, bogate w dziką zwierzynę, grzyby i jagody”. Sposób przygotowania i podania karasi zależy od ich wielkości. Większe ryby krojono na 2-3 cm dzwonka, brzegi spinano np. wykałaczką i smażono na oleju. Mniejsze patroszono i pozostawiano w całości. Następnie faszerowano ryby wcześniej przygotowaną smażoną cebulą z grzybami i zapiekano. Tak przygotowane karasie najczęściej podawane były z chlebem lub smażonymi ziemniakami. Dawniej przyrządzano karasie z grzybami na wieczerzę wigilijną, obecnie przygotowywane są również na co dzień. Warzywa i owoce Gruszka suszona kraśnicka Grusza należy do rodziny roślin różowatych, podobnie jak jabłoń i pigwowiec. Drzewo to udało się uszlachetnić w starożytnej Grecji, dzięki czemu daje słodkie duże owoce. Dzisiaj gruszki są pożądanym owocem deserowym, a także nadają się na przetwory. Grusze uprawiane są prawie we wszystkich rejonach strefy umiarkowanej. Są bardzo bogate w składniki mineralne, zawierają mniej kwasu niż jabłka, ugotowane i suszone znakomicie nadają się na składnik diety leczniczej, o czym wiedziano już od wieków. Nazwa gruszki suszonej kraśnickiej wywodzi się od miejscowości Kraśnik, gdzie przywożono owoce z pobliskich sadów i suszono w piecach cegielnianych, a następnie sprzedawano na miejscowych targach. Owoce pochodzą od starej odmiany grusz „Dobra Szara”, która posiada właściwości ułatwiające suszenie. Mieszkańcy Kraśnika dobrze znają metodę suszenia gruszek wykorzystywaną w tym rejonie od lat. „Mniejsze owoce suszone są w całości tradycyjną metodą w piecu cegielnianym od dwóch tygodni do miesiąca”. Najczęściej suszono na słońcu na sitach, w piecu chlebowym lub specjalnie do tego celu wznoszonych suszarniach, były to tak zwane lassa, plecione z żerdzi. Gruszki krojono w ćwiartki lub ósemki. Do palenia podkładano najczęściej drewno liściaste – olchę pilnując, aby ogień nie wygasł. Gruszki suszono na uplecionych z faszyny matach. Suszone gruszki wykorzystuje się w okresie świątecznym na kompot wigilijny (tak zwaną polewkę), dodaje się je także do ciast. Stosowane są również do produkcji nalewek oraz znanego w tym rejonie „Grzańca Marcina z Urzędowa”. Mogą być także spożywane jako przekąska. Kapusta kwaszona kraśnicka Tradycja produkcji kapusty kwaszonej i handlu nią w powiecie kraśnickim sięga lat 60. ubiegłego stulecia, chociaż taka forma przechowywania kapusty jest znana od wieków. Produkcja kapusty kwaszonej skupia się na terenie wsi Rzeczyca Ziemiańska, której znaczną powierzchnię gruntów zajmują zbiorniki wodne (stawy) i przez którą przepływa rzeka Karasiówka, co m.in. tworzy specyficzny mikroklimat sprzyjający produkcji kapusty. Nie bez znaczenia jest też czysty ekologicznie teren, nieskażony przemysłem i cywilizacją wielkomiejską. Do kwaszenia kapusty kraśnickiej używa się surowców wyprodukowanych we własnym gospodarstwie. Kapusta jest uprawiana na bazie nawozów organicznych. Wysiewane nasiona pochodzą z grupy nasion odpornych na choroby, co pozwala ograniczyć stosowanie środków ochrony roślin. Gwarancją specyficznego smaku i aromatu kapusty kwaszonej kraśnickiej jest metoda kwaszenia przekazywana z pokolenia na pokolenie oraz stosowane dodatki. Do produkcji tej kapusty nie stosuje się sztucznych konserwantów. Ogórki kiszone kraśnickie Tradycja produkcji ogórków kiszonych i ich sprzedaży w powiecie Kraśnickim sięga lat 60. ubiegłego stulecia, choć ten sposób przechowywania ogórka jest znany od wieków. Produkcja ogórków kiszonych kraśnickich skupia się na terenie wsi Rzeczyca Ziemiańska, której znaczną powierzchnię gruntów zajmują zbiorniki wodne – stawy – i przez którą przepływa rzeka Karasiówka, co m.in. wpływa na specyficzny mikroklimat sprzyjający produkcji ogórków. Nie bez znaczenia jest też czysty ekologicznie teren, nieskażony przemysłem i cywilizacją wielkomiejską. Do kwaszenia ogórków kraśnickich używa się surowców wyprodukowanych we własnym gospodarstwie. Ogórki są uprawiane na bazie nawozów organicznych. Wysiewane nasiona pochodzą z grupy nasion odpornych na choroby, dzięki czemu możliwe jest ograniczone stosowanie środków ochrony roślin. Gwarancją specyficznego smaku i aromatu ogórków jest metoda kiszenia przekazywana z pokolenia na pokolenie oraz stosowane przyprawy i dodatki. Do produkcji ogórków kiszonych kraśnickich nie stosuje się sztucznych konserwantów.    Malina kraśnicka Produkcję malin na niewielką skalę rozpoczęto w województwie lubelskim w 1969 roku. Wyjątkowe warunki glebowo-klimatyczne panujące na obszarze powiatu kraśnickiego przyczyniły się do bardzo dynamicznego rozwoju ilości nasadzeń maliny na tym terenie. Jak podaje literatura, pod koniec lat siedemdziesiątych dwudziestego wieku, województwo lubelskie zajmowało już czwarte miejsce w kraju, w 1983 roku, trzecie, a w drugiej połowie lat osiemdziesiątych, wysunęło się na prowadzenie. Tak jest do dziś. („Sad Nowoczesny” Nr 7 z 1979 r., „Sad Nowoczesny” Nr 9 z 1983 r., „Owoce, Warzywa, Kwiaty” Nr 12 z 1987 r.). Zbiór malin na całym obszarze powiatu odbywa się ręcznie, gdyż tylko taka metoda gwarantuje wysoką jakość owoców. Malina kraśnicka doskonale nadaje się do produkcji soków oraz innych przetworów, a także stanowi dodatek do różnego rodzaju deserów i ciast. Jednym z dowodów na ugruntowanie tradycji uprawy maliny na terenie powiatu kraśnickiego jest organizowane od 1999 roku święto plonu malin o nazwie „Maliniaki”. Powidła śliwkowe z Mikołajówki Mikołajówka jest wsią położoną pośród lasów i słynącą z owocowych sadów. Ze względu na wapienne gleby od wielu lat uprawiane są tu wszystkie gatunki owoców. „Z racji dobrych gleb wapiennych (margle) rozwinęło się w Mikołajówce sadownictwo, którego prekursorami byli Solisowie, a w szczególności duże zasługi położył Stanisław Solis wnuk Pawła, pierwszego kolonisty” (T. Dzikowski, „Historia miejscowości położonych w parafii Boby”, Kraśnik 1984). Powidła śliwkowe z Mikołajówki smażone są ze śliwek odmiany węgierki zwykłej uprawianej na tych terenach od 1880 roku. Owoce zbierane są późno (w połowie października), ponieważ ciepłe dni i chłodne jesienne noce powodują wytrącanie się cukru w owocach. Owoce śliwek mają wówczas ciemno fioletową skórkę i żółto-pomarańczowy, aromatyczny miąższ. Smażone przez kilka dni w dużym, mosiężnym rondlu zawierają w sobie całą słodycz owoców. Zamknięte w słoikach przechowują się niezmienione przez kilka lat. Powidła śliwkowe są w 100% przygotowane z owoców z niewielką ilością cukru. Skarmelizowane, pachnące powidła są dodatkiem do pieczywa, drożdżowych bułeczek czy rogalików. Dodane do ciast podnoszą ich walory smakowe. Od 2004 r. w Kraśniku co roku w lutym organizowana jest konferencja sadownicza, na której oprócz wykładów poświęconych sadownictwu prezentowane są lokalne produkty. Cieszą się one dużym zainteresowaniem wśród sadowników i gości odwiedzających konferencję. Syrop malinowy z Mikołajówki Na początku lat siedemdziesiątych dwudziestego wieku uprawa malin na terenie Lubelszczyzny rozwinęła się bardzo dynamicznie. Pierwsze plantacje powstały w Majdanie Bobowskim i Świdnie. Potem rozrosły się na terenie całego powiatu kraśnickiego. Gospodynie domowe przez wiele lat przetwarzały maliny na wiele różnych sposobów. Owoce malin suszono, zasypywano cukrem lub robiono z nich nalewki. Bardzo popularną formą zagospodarowywania malin było przygotowywanie syropów malinowych. Do ich przygotowania owoce zrywane są w pełni dojrzałości konsumpcyjnej – soczyste i aromatyczne. Następnie zalewa się je gorącą wodą w celu wydobycia aromatu i soku. Zalane owoce pozostawia się w chłodnym miejscu na 24 godziny. Potem do soku dodawany jest cukier i wszystko jest podgrzewane. Tak przygotowany syrop zlewany jest do odpowiednich naczyń. Syrop malinowy z uwagi na witaminy zawarte w owocach stosowany jest w przypadku przeziębień, ale również jako dodatek do deserów. Słodki i aromatyczny podkreśla smak potraw. Szarytka w marynacie Na ziemiach powiatu kraśnickiego tradycje sadownictwa przydomowego i przetwórstwo owoców były tak silne, że nowe trendy w sadownictwie nie przeszkodziły w kultywowaniu dawnych zwyczajów. Region, w którym posadzone są grusze, jest obecnie typowym zagłębiem sadowniczym, czego dowodem jest odbywające się od 30 lat Święto Sadów w Józefowie nad Wisłą. Według zachowanych przepisów gruszkę „Dobrą Szarą”, nazwaną „Szarytką” przygotowywano w garnkach glinianych z mocno słodką zalewą, zakwaszaną pigwą. „Szarytka, to nazwa regionalna, tutaj w rejonie nadwiślańskim rosły drzewa grusz odmiany Dobra Szara która nadawała się na przetwory, więc produkty były z własnego gospodarstwa” (Wywiad etnograficzny przeprowadzony z mieszkańcami powiatu kraśnickiego). Dawniej kiedy były problemy z dostępem do produktów spożywczych, gruszka w marynacie była wspaniałym przysmakiem często serwowanym z okazji różnych ważnych świąt i wydarzeń, tj. w Wielkim Poście do naleśników czy na Wielkanoc do wypieków. Szarytka w marynacie jest dostępna w gospodarstwach agroturystycznych znajdujących się w powiecie kraśnickim, gdzie goście mogą spróbować przetworów domowych, których    tradycja wytwarzania sięga kilku pokoleń. Wyroby piekarnicze i cukiernicze Racuchy turowskie Turów jest rozległą miejscowością, położoną w gminie Kąkolewnica Wschodnia. Swoją nazwę otrzymała od dzikich turów, które żyły w pobliskich lasach. Od zawsze wieś charakteryzowała się wysokim poziomem kultury rolnej i stosunkowo dużymi gospodarstwami. Jej urodzajne gleby doskonale nadawały się pod uprawę pszenicy, z której robiono mąkę. Ze względu na znaczną powierzchnię łąk i pastwisk mieszkańcy posiadali bardzo dużą obsadę zwierząt, szczególnie krów. Z ich mleka wytwarzali własny ser. Mąkę, mleko i ser gospodynie powszechnie wykorzystywały do przyrządzania posiłków. Jedną z bardziej popularnych potraw w Turowie były racuchy. Na co dzień przygotowywano je bez nadzienia, natomiast na niedzielę i święta, a także przy okazji prac polowych, takich jak młocka czy żniwa podawano racuchy z serem. Były one przysmakiem dzieci, które chętnie je jadły zapijając mlekiem. Zawijaki wygnanowskie Wygnanka jest miejscowością leżącą w gminie Kąkolewnica Wschodnia. Jej nazwa pochodzi z XV wieku i wiąże się z historią powstania miasta Międzyrzec Podlaski. Miasto to, należące niegdyś do Litwy, było otoczone wioskami bojarskimi. Zadaniem mieszkańców tych wiosek była zbrojna obrona pana, dlatego też nie musieli oni odrabiać pańszczyzny. We wsi znajdującej się daleko od miasta nie chciał osiedlić się żaden z bojarów. Dlatego też tych, którzy tu zamieszkali zwano wygnańcami, a samą wieś nazwano Wygnanka. Od dawnych czasów, co najmniej od początków XX wieku, gmina Kąkolewnica znana była z wyrobu przeróżnych dań mącznych, zwanych pierogami. Każda miejscowość miała swoje ulubione pierogi, z których była słynna na całą okolicę. Wieś Wygnanka powszechnie znana jest z wyrobu zawijaków. Zawijaki, zwane również owijakami, wyrabiano z mąki pszennej na niedzielę i święta lub z mąki ciemniejszej (z dodatkiem żytniej) w zwykły dzień i piekło się w piecu chlebowym. Latem i jesienią zawijaki pieczono z surowymi owocami (jagodami, jabłkami, śliwkami, gruszkami, wiśniami), a przez cały rok z owocami suszonymi lub ze słoika oraz z serem bądź makiem. W przeszłości dawano je jako zapłatę za pomoc w gospodarstwie. Natomiast w czasie Wszystkich Świętych i Zaduszek obdarowywano nimi na cmentarzach tzw. dziadów, czyli osoby, które za jedzenie modliły się za zmarłych. Zawijaki piekło się również w czasie prac polowych w trakcie sianokosów, żniw, wykopków, łamania lnu. Pączki żakowolskie z powidłami z antonówek Żakowola Radzyńska jest to wieś położona w gminie Kąkolewnica Wschodnia. Powstała ona w drugiej połowie XIX wieku, w okresie realizacji dekretu uwłaszczeniowego z 1864 roku. Głównym źródłem utrzymania mieszkańców osady od początków jej istnienia było rolnictwo. Z uwagi na wysoką żyzność gleb występujących na tym obszarze, uprawiano tu duże ilości pszenicy. Wysokie zbiory tego zboża umożliwiały mieszkańcom wytwarzanie dobrej jakościowo mąki, którą powszechnie stosowano do przygotowywania rozmaitych potraw. W powszedni dzień gospodynie chętnie przyrządzały pierogi, parowańce i racuchy. Natomiast w niedzielę i obowiązkowo w karnawale smażono pączki. Przyrządzano je z mąki, drożdży, jaj, cukru, mleka, masła i spirytusu. Jako nadzienia używano maku, powideł z wiśni, czarnej porzeczki lub dzikiej róży. Jednak specjalnością gospodyń z Żakowoli Radzyńskiej były pączki z powidłami z antonówek. Jabłonie tej odmiany sprowadzono do Żakowoli na początku XX wieku. Przez wiele lat były uprawiane w każdym miejscowym sadzie, a z ich owoców żakowolskie gospodynie smażyły doskonałe powidła. Z czasem odmianę tę zastępowano nowymi, ale do dzisiaj zachowała się jeszcze w kilku sadach w Żakowoli, a wraz z nią tradycja wyrobu pączków z powidłami z antonówek. Chleb ludwiński Tradycja pieczenia chleba ludwińskiego sięga lat 60-tych i jest kontynuowana do dzisiaj. Sposób jego wypieku nawiązuje do tradycji wsi Ludwin i jej okolic. Dawniej chleb był pieczony przez gospodynie w domowych piecach chlebowych, a technika jego wytwarzania przekazywana była ustnie z pokolenia na pokolenie. Z czasem rosło zapotrzebowanie na chleb (związane to było z pojawieniem się coraz większej ilości turystów przejeżdżających przez Ludwin) i do ciasta zaczęto dodawać mąkę pszenną. Obecnie chleb ludwiński jest tradycyjnym chlebem pszenno-żytnim przygotowywanym na naturalnym zakwasie o charakterystycznym smaku i zapachu. Nazwa chleba pochodzi od nazwy miejscowości, w której jest wytwarzany. Ze względu na to, że Ludwin usytuowany jest na trasie wiodącej na Pojezierze ŁęczyńskoWłodawskie, ogromne rzesze turystów podążających w stronę jezior, zatrzymują się, aby dokonać zakupu    chleba ludwińskiego, o którym wieść niesie już poza teren województwa lubelskiego. Chleb ludwiński żytni Ludność zamieszkująca tereny gminy Ludwin od wielu pokoleń zajmowała się hodowlą bydła i uprawą zbóż – żyta i owsa. W pobliskich miejscowościach Dratów i Dąbrowa usytuowane były wiatraki, w których przed wojną okoliczni rolnicy dokonywali przemiału żyta do wypieku chleba. W latach późniejszych przemiału dokonywano w młynie w miejscowości Ludwin. Niestety, ze względu na zachodzące przemiany w kraju, młyny te nie przetrwały do dzisiejszych czasów. Okoliczne wsie były „samowystarczalne”, wiązało się to z prowadzonymi przydomowymi gospodarstwami, w których gospodynie na własne potrzeby same wypiekały chleb, a tradycję wypieku chleba przekazywały ustnie z pokolenia na pokolenie. Piekło się go w piecach z palonej cegły, które opalano suchym, twardym drewnem, głównie dębem, gradem oraz drewnem owocowym. Chleb ludwiński żytni wypiekano na terenie gminy od lat przedwojennych. Miejscowy rzemieślnik wyrabiał drewniane dzieże, w których to rozrabiano zaczyn na chleb i prawie każda z gospodyń posiadała własną. Do rozczyni (zaczynu) dosypywano mąkę, dodawano w miarę potrzeby ciepłą wodę, trochę soli i długo wyrabiano ciasto. Tak przygotowane ciasto odstawiano w ciepłe miejsce na kilka godzin do wyrośnięcia. Później formowano bochenki, układano na liściach kapusty, chrzanu lub stosowano podsypkę z otrąb. Bochenki smarowano wodą, posypywano kminkiem lub makiem, kreślono znak krzyża i wkładano do pieca. Wypiek trwał około półtorej godziny. Wystudzony chleb owijano w płótno i przechowywano w chłodnej komorze. Wypieku dokonywano przeważnie jeden raz na dwa tygodnie, gdyż chleb zachowywał bardzo długo swoją świeżość. Smak tradycyjnego chleba z Ludwina z rumianą skórką znają konsumenci z wielu miejscowości i okolicznych gmin. Piernik lubelski Najstarsze wzmianki na temat pierników pochodzą z XIV wieku. Nazwa piernik oznacza „pierny”, czyli korzenny i związana jest ze stosowaniem przypraw, które w dawnych czasach stanowiły istotny składnik tego rodzaju wypieków. Miód używany był jako jedyna ogólnodostępna substancja słodząca. W wiekach XV do XVIII rozwinęło się całe rzemiosło piernikowe, a pierniki stały się niemal dziełami sztuki. Później wprowadzenie do wypieków tańszego od miodu cukru spowodowało załamanie się produkcji i wyparcie pierników przez inne rodzaje ciast. Receptura piernika lubelskiego, pomimo że wywodzi się od staropolskiego piernika, nie sięga tak dawnych czasów, na co wskazuje obecność cukru w składzie oraz zastąpienie masła smalcem. Do wyrobu piernika lubelskiego wykorzystuje się powidła śliwkowe, co doprowadziło do powstania produktu typowego dla tego regionu. Na terenie Lubelszczyzny wytwarzano go na pewno już przed II Wojną Światową. Ponowny rozkwit wypieku pierników nastąpił około 30 lat temu, czego dowodem są liczne przekazy i zapiski oraz przepisy przechowywane na terenie powiatu włodawskiego. Obecnie spotykany jest także w okolicach Lublina. Informacje o wieloletniej tradycji wypiekania pierników na święta potwierdzają starsi mieszkańcy tych obszarów oraz badania etnograficzne. Do dziś kultywowana jest tradycja wręczania pannie młodej w dniu ślubu piernika w postaci surowego ciasta w ozdobnym naczyniu jako symbol przyszłego szczęścia i zamożności. Zwyczaj stawiania piernika na świątecznym stole istnieje do dziś i jest on nieodzownym elementem zestawu dań świątecznych. Piernik lubelski jest wytwarzany z surowców pochodzących z regionu lubelskiego. Jest on sporządzany z ciasta dojrzewającego przez dwa tygodnie w kamiennych garnkach w temperaturze około 5-8 ºC, a następnie wypiekany. Piernik lubelski po przełożeniu powidłami śliwkowymi musi leżakować w chłodnym miejscu przez okres od 7 do 10 dni, dzięki czemu nabiera pulchności i intensywnie przechodzi smakiem. Piernik charakterystyczny dla Lubelszczyzny, regionu niezamożnego nie był polewany polewą czekoladową, ani nie był przekładany żadnymi masami. Posiadał jedynie jedną warstwę powideł, których zadaniem było sklejanie dwóch placków wypiekanych z ciasta. Piernik lubelski od zawsze odznaczał się wybornym smakiem i nadawał się do długiego przetrzymywania go w spiżarniach. Rudnicki pieróg jaglany Według słownika etymologicznego języka polskiego Aleksandra Brücknera pieróg to jedyna pozostałość z prasłowiańskiego słowa pir, oznaczającego biesiadę oraz bardziej specyficznie nazwę ciasta obrzędowego, gdyż niegdyś pierogi były pieczone tylko z okazji świąt. Od lat pierogi są lubelską specjalnością kulinarną. Jeden z nich to pieróg z nadzieniem z kaszy jaglanej. Receptura pieroga jaglanego od pokoleń nie uległa zmianie. Wprawdzie obecnie pierogi wypiekane są przeważnie w piekarniach, to nadal wiele gospodyń przygotowuje je w tradycyjnych piecach chlebowych. „…Jeszcze na przełomie XIX i XX wieku codzienne pożywienie mieszkańców wsi lubelskiej było mało urozmaicone. (…) Kasze spożywano najchętniej z sosem grzybowym lub mięsnym, czasem podawano je na słodko (kaszę jaglaną). Pierogi nadziewano kapustą,    kaszą gryczaną i serem, kaszą jaglaną, soczewicą, fasolą, serem i ziemniakami oraz specjalnym farszem z uwierconego siemienia lnianego lub konopnego zwanego zwarą. Pierogi w zależności od farszu spożywano ze słoniną lub sosem, tzw. Macką, uszykowanym ze śmietany wymieszanej z serem, jagodami, makiem lub serem zmieszanym z kaszą gryczaną” („Tajemnice tradycyjnych kuchni: Rumunia, Szwajcaria, Węgry, Polska”, Lublin 2000). Zofia Staniszewska w „Zarysie etnograficznym wsi Studzianki” – sąsiadującej z Rudnikiem – wśród wielu potraw wymienia kaszę jaglaną i pierogi jaglane, co świadczy o utrwalonych tradycjach i potwierdza, że mieszkańcy Rudnika spożywali pierogi i zachowali przepisy przekazane im przez rodziców i dziadków. Dawniej pierogi były wypiekane na specjalne okazje. Podawano je na Boże Narodzenie, Wielkanoc, podczas uroczystości rodzinnych takich jak wesela, chrzciny, a także na żniwa oraz dożynki. Pierogi są nadal główną potrawą podawaną podczas festynów, spotkań, konkursów kulinarnych promujących regionalną kuchnię. W swej pracy Z. Staniszewska wspomina, że okoliczni mieszkańcy uprawiali proso, które miało wszechstronne zastosowanie. Z nasion prosa wyrabiano kaszę w stępach. Kaszę przyrządzano ze słoniną, z mlekiem, jako główny składnik pierogów pieczonych i gotowanych. Do dziś jeszcze funkcjonują w Rudniku dwie kaszarnie, które produkują kaszę na użytek własny i mieszkańców okolicznych miejscowości. Gryczok godziszowski Gryczoki pieczone w piecu podawane były na chrzcinach, weselach, stypach, co potwierdzają zdjęcia archiwalne wykonane podczas tych uroczystości. Bawiąca się młodzież na piórniach również zajadała się tym smakołykiem. Gryczok wypiekano również w czasie cięższych prac polowych w gospodarstwach, takich jak żniwa i wykopki, gdy całe rodziny brały udział w tych pracach. Wypiek gryczoka wszedł na stałe do obrzędów związanych ze „Świętem Plonów” w tutejszej parafii. Na tradycyjnych dożynkach parafialnych już w latach 80. przygotowywano poczęstunek przybyłych na uroczystość parafian i zaproszonych gości wypiekami z zebranych plonów m.in. gryczokiem. Od 1990 roku wypieki te są wożone na dożynki ogólnopolskie do Częstochowy jako dary ołtarza i wotum wdzięczności za zebrane plony. W miejscowym Zespole Szkół tradycje związane z technologią przekazywane są na zajęciach związanych z dziedzictwem kulturowym regionu. Walory smakowe gryczoka godziszowskiego związane są z jego tradycyjnym wypiekiem w piecu chlebowym, ze składników wytwarzanych we własnych gospodarstwach. Produkty, z których jest on wypiekany (kasza gryczana, mleko, masło, ser, jaja, mąka), są produktami naturalnymi niezawierającymi żadnych środków konserwujących. Tradycja ta jest warta rozpropagowania i dalszego podtrzymywania. Gryczak janowski Obszerny zasób informacji dotyczących tradycji wypieku gryczaka janowskiego podaje Bronisława Jargiełło – twórczyni ludowa, aktywnie uczestnicząca w życiu kulturalnym, kultywująca tradycje ludowe regionu: Skład: (na oko) kg kaszy, szklanka ryżu bądź pół szklanki kaszy jaglanej, pół ryżu, półtora litry mleka, dodatki, przyprawy. Ryż się gotuje, aż się zagęści, dodaje kaszę, mieszam (tylko ta kasza ma się zmoczyć). Potem się ciepło przykrywa kołderką kocykiem stoi 2-3 godz. Ja to robię na noc to się porządnie wystoi. Jak wystygnie biere 2 garści pszennej mąki bądź deczkę mąki ziemniaczanej no i sól do tego, masło, najlepiej jak jest swoje, to tak jakby kostkę margaryny, nie więcej, bo jak się za dużo da to jak się je to za tłusty się gryczak wydaje. No i masła się włoży i śmietany się daje do oporu no i sera może być pół na pół. Niektórzy to tak drobniutką ser chrzczą, trą na tartce, a ja to lubię i z dawna jeszcze kroję na kawałeczki. No i ser się do tego kładzie. Śmietana jak jest kwasna to gryczak będzie za kwaśny, to się dosypuje cukru troszkę, do smaku. Aby nie był za słodki. No i dobrze się wyrobi nawet rzadkawy może być. Potem możno przewrócać miskę, żeby zleciało na blaszkę. No i po wierzchu można tak poklepać wodą. Potem to wszystko wstawiam do piekarnika, kiedy do pieca chlebowego. Tylko łyżką jeno nie trzonkiem tak podzióbię po wierzchu. Jak jo w piekarniku to godzinę, czasami do półtorej jak jest więcej, jak mniej to godzina dziesięć, dwadzieścia. A jak jest więcej tego ciasta duża taka blaszka, wysoka to do półtorej godziny. (Na spód trzeba folię rozłożyć, bo się może przypalić, ale nie powinien, jeżeli będzie odpowiednio tłusty). Moja babcia Agnieszka Sokal wyrabiała jeszcze ciasto kruche, ale do tego trzeba dołożyć śmietany (2-3 łyżki), zagnieść tak jak na kluski, wsypać proszku lub sody, cieniutko rozwałkować, włożyć na blaszkę tak dokładnie po kątach i wlać przygotowany farsz. Pamiętam jak moja babcia robiła ciasto na moje wesele. Gnietła na wodzie, na sodzie ciasto jak na kluski. Potem rozwałkowała szeroko, na okrętkę, nakładła tego farszu i tak ciut ciut jeno troszkę było widać farszu, by parowało. Wzmianki historyczne podawania gryczaka na terenie Ziemi Janowskiej odnajdujemy w pozycjach Oskara Kolberga (Lubelskie, t. 16, cz. 1, PTL Wrocław, s. 44-45,46): Od wstępnej Środy aż do Wielkiej Niedzieli Wielki Post. Jedzą też wtedy z postem: żur, kapuśniak z chlebem, kaszę hreczaną i jęczmienną. Do kaszy, by nie była zbyt sypą, dodają mleko z maku uwierconego    w donicy, do którego dodawali po trosze wody (…) Hreczaną zaś kaszę jedzą bez żadnych dodatków i przypraw. (…) Winien tu także dodać pryszcz, pieczony z mąki hreczanej, wydobyty z pieca, macza on się w świeżem roztopionym maśle i póki jeszcze ciepły, pożywa. Oskar Kolberg opisuje również, jak wyglądało święcone: Na Wielkanoc robią powszechnie święcone. Święcone takie składają: jaja na twardo gotowane, częstokroć w rozmaitych farbach, dalej kiełbasa bądź świeża bądź też odgotowana, gławizna wieprzowa, w której pysk, czyli ryjak wkładają jajko i kawałek chrzanu, prosię lub inne mięsiwo pieczone, słonina gotowana, placki z mąki pszennej, pierogi z kaszą hreczaną tłusto okraszoną lub serem na rozmaity sposób robione Cebularz lubelski Cebularz to jeden z najbardziej popularnych produktów tradycyjnych w województwie lubelskim. Tradycje lubelskiego piekarstwa sięgają okresu średniowiecza, a pierwsze wzmianki o cebularzu i przekazywanej z pokolenia na pokolenie recepturze tego wyjątkowego, wywodzącego się z kuchni żydowskiej placka, sięgają dziewiętnastego stulecia. Cebularze jako pierwsi zaczęli wypiekać Żydzi z lubelskiego Starego Miasta. Potem receptura rozprzestrzeniła się po całej Lubelszczyźnie. Przed wojną był wypiekany m.in. przez Żydów kazimierskich i zamojskich. Trudno jednoznacznie określić, kiedy lubelscy rzemieślnicy zaczęli wypiekać cebularze, faktem jest jednak, iż przysmak ten po wojnie szybko rozpowszechnił się w całym regionie. Piękny złocisty kolor, chrupiąca skórka oraz niepowtarzalny zapach sprawiają, że od lat na pierwszy kęs mamy chęć, gdy cebularz jest jeszcze ciepły, wprost wyjęty z pieca. Ten placek z cebulą nie ma sobie równych i cała Lubelszczyzna jest z niego tak dumna, jak górale z oscypka. 5. Informacje dodatkowe: Smak wyrobu z każdej piekarni jest nieco inny, jednakże zarówno rzemieślnicy, których piekarskie tradycje sięgają okresu okupacji, jak i zakłady prowadzące działalność od niedawna przyrządzają go z jednakowych podstawowych surowców według ściśle określonej receptury. Drobno poszatkowana cebula z dodatkiem maku przygotowywana jest na 3-4 godziny przed wypiekiem. Nadzienie delikatnie solimy na 30 min. przed włożeniem cebularzy do pieca, tak by cebula puściła sok. Pszenne ciasto wzbogacone dodatkiem tłuszczu oraz mleka jest wyjątkowo smaczne i cenne odżywczo, a pokrajana w kostkę cebula, sól oraz mak dodatkowo podnoszą jego walory smakowe, zapachowe i estetyczne, odróżniając cebularze od innych rodzajów pieczywa. Tak jak dawniej, gdy pieczywo to wypiekano w opalanych drewnem piecach, tak i dziś, gdy każda z piekarni to nowoczesny, zaawansowany technicznie zakład produkcyjny, cebularze z poszanowaniem tradycji formuje się ręcznie, zwracając baczną uwagę na zachowanie jednolitych proporcji – 15-20 centymetrowej średnicy i jednakowej na całym obwodzie, około 1,5 centymetrowej grubości placka. Każdego ranka do sklepów w całym regionie trafiają tysiące sztuk tego tradycyjnego przysmaku. Kodeński chleb razowy żytni Tradycja wypieku tego chleba sięga szesnastego stulecia, kiedy to pan na włościach Jan Sapieha wziął w swe posiadanie dobra kodeńskie, słynące z młynarstwa i zbóż wszelakich. Władysław Jagiełło zostawszy królem Polski, chcąc zjednać sobie członków najbliższej, a zwaśnionej rodziny podarował Kodeń jednemu ze swych przyrodnich braci – Sapieże. Okolice Kodnia należały wówczas do czterech braci Raszyców, którzy na Bugu posiadali swe dziedziczne młyny. Jan Sapieha upodobał sobie te strony i zakupił od Raszyców owe młyny ich 24 wioski wraz z poddanymi chłopami (Franciszek Jagiellak, Historia Kodnia wyd. 2 na prawach rękopisu, Kodeń nad Bugiem 1972 r.). Wedle przekazania ludowego miejscowe kmieciów żony podjęły księcia chlebem wcześniej wypieczonym. Jan kontent wybornego smaku pieczywa wydał rozkazanie, iżby dostarczano mu chleb na zamczysko. Receptura wypieku tegoż specjału przetrwała przekazywana z pokolenia na pokolenie tj. matka uczyła dorastającą córkę. Każda dorastająca dziewczyna przed zamążpójściem uczyła się od matki tajemnej receptury wypieku chleba, który dzięki niezwykłym walorom smakowym miał zapewnić żonie dozgonną miłość i szacunek męża (przez żołądek do serca). Chleb miękki, pachnący bez odstającej skórki i zakalca umiała upiec tylko doświadczona gospodyni. Pieróg gryczany W dawniejszych czasach niemal w każdym gospodarstwie w regionie uprawiano grykę, z której we własnym zakresie można było uzyskać kaszę używaną na pierogi pieczone w piecu, pierożki gotowane oraz kaszę okraszoną masłem lub podawaną z mlekiem albo miodem. Pierogi gryczane pieczone w piecu od najdawniejszych czasów pieczone były na Wielkanoc, Boże Narodzenie oraz na większe uroczystości rodzinne takie jak wesela, chrzciny i stypy. Były smaczne, łatwe do podzielenia i niedrogie, a większość ich składników pochodziła z własnych gospodarstw. Podczas uroczystości pieróg podawano w przetaku lub sicie. Pierogi gryczane pieczono także w okresie żniw i wykopków, gdy przy wykonywaniu prac polowych brały udział całe rodziny oraz okoliczni sąsiedzi. Podczas przerwy wszyscy posilali się takim pierogiem,    popijając go mlekiem. Działo się tak jeszcze w okresie, kiedy zboże ścinano sierpem, a ziemniaki kopano motyką, zwyczaj ten nie zanikł i trwa do dzisiaj. Tradycja pieczenia pierogów przekazywana była z pokolenia na pokolenie (z matki na córkę) ustnie, ponieważ w dawnych czasach nie wszyscy umieli czytać i pisać. Polacy byli wielkimi amatorami i znawcami kasz. Również i te kaszane tradycje sięgają w głąb wieków. O znaczeniu obrzędowym kasz w dawnej kuchni słowiańskiej można by pisać wiele i barwnie. Karmienie młodych kaszą oznaczało zaręczyny, zaś babska kasza – swaty (...) Gospodynie polskie już przed wiekami znały wiele sposobów podawania kasz. Gotowano z nich zawiesiste, pożywne zupy, jadano z mlekiem, wypiekano prażono w piecu, kraszono słoniną, masłem, olejem i serem. Racuchy z makiem Racuchy z makiem są wytwarzane w Kąkolewnicy od czasów II wojny światowej. Dobre gleby znajdujące się na tym obszarze od lat pozwalały na urodzajne zbiory pszenicy i powszechne stosowanie mąki pszennej do przygotowywania posiłków. Mieszkańcy sąsiednich miejscowości nazywają Kąkolewnicę „Pieroźnikami” ze względu na ogromną różnorodność przygotowywanych przez kąkolewnickie gospodynie dań mącznych zwanych tu pierogami. Przygotowywano je w niedziele i święta, bogatsi mieszkańcy – z lepszej, biedniejsi – z gorszej mąki. Racuchów nie mogło zabraknąć na wigilijnym stole w żadnym domu. A zamożni mieszkańcy mogli pozwolić sobie na ich jedzenie każdego dnia. Marchwiaki z makiem Kąkolewnica od dawnych czasów – co najmniej od początku XX wieku – była znana z wyrobu pierogów. Na tym terenie gleby były dobrej jakości, co umożliwiało zasiewanie dużej ilości pszenicy. Kąkolewnica uważana była przez sąsiednie miejscowości za bogatą wieś, a jej gospodarze – za zamożnych. Dobre zbiory pszenicy pozwalały na powszechne stosowanie mąki pszennej do przygotowywania posiłków. Bardzo często zarówno z dobrej jakościowo mąki, jak i tej nieco gorszej przygotowywano różne rodzaje dań zwanych tu pierogami. Popularność pierogów spowodowała, że mieszkańców Kąkolewnicy od dawna nazywano „pieroźnikami”. Także obecnie mieszkańcy sąsiednich miejscowości nazywają ich w ten sposób. Jednym z rodzajów pierogów, popularnych dawniej i obecnie są marchwiaki z makiem. Były one często przygotowywane przez gospodynie, a niemal obowiązkowo pieczono je z okazji dnia Wszystkich Świętych. Tradycja nakazywała kąkolewnickim gospodyniom, aby właśnie w tym okresie obdarowywały ubogich gromadzących się przy cmentarzach i kościołach pieczonymi marchwiakami z makiem. Sękacz podlaski Tradycja wypieku tych królewskich ciast wywodzi się od czasów Królowej Bony, która to sprowadziła do Polski wiele owoców i warzyw oraz potraw. Później spotykane są adnotacje z czasów dobrej prosperity dworów magnackich i mieszczańskich, gdzie szczególnie w okolicy Świąt Wielkiej Nocy wypiekano te ciasta, prawdziwą ozdobę świątecznego stołu. Początkowo wypiek odbywał się w kuchni drzewnej, potem ze względu na ciepło wydzielane podczas pracy przeniesiono wytwarzanie ciasta do kuchni letnich. Urządzenia były bardzo prymitywne: wałek umieszczony na nóżkach, pod nim palenisko. Jak łatwo się domyśleć praca podczas wypieku była niezwykle uciążliwa. Przez jeden dzień dwie osoby były w stanie upiec dwa, trzy potem do czterech sękaczy. W wielu opisach różnych okoliczności sprzed lat można odnaleźć wzmianki o biesiadnym podlaskim stole, na którym honorowe miejsce zajmował sękacz. Na Targach Sztuki Ludowej w Białej Podlaskiej 21 czerwca 1980 roku, wśród rzeźb, plecionkarstwa, garncarstwa, tkactwa, plastyki obrzędowej znalazło się miejsce dla pieczywa obrzędowego. W broszurze z tychże targów można nawet znaleźć recepturę ciasta. Są w niej również przedstawione informacje dotyczące wytwarzania „Sękacza Podlaskiego” w latach trzydziestych XX w.: „W okresie międzywojennym do pieczenia wykorzystywano wyłącznie kuchnie. Na płycie kuchennej ustawiano wymienione przyrządy, w miarę dokładnie osłaniano płótnem kuchnię, aby dym z paleniska uchodzący pod kapę nie wydostawał się na mieszkanie.” Pieczenie sękaczy odbywa się przez cały rok. Najlepsza porą jest wiosna, kiedy to nie jest ani za zimno, ani za gorąco. Po trzech dniach ciasto jest najsmaczniejsze. Jak wspominają starsi mieszkańcy przed drugą wojną światową, sękacze upieczone na Boże Narodzenie spożywano na wiosnę. Pozornie wydawać by się mogło, że upiec sękacz jest bardzo prosto, ale jest to nie lada sztuka wymagająca cierpliwości, odporności na wysoką temperaturę i wielu subtelnych tajników znanych wyłącznie najlepszym, które decydują o jakości i charakterystycznym wyglądzie efektu końcowego. Pieróg (Piróg) Biłgorajski dawniej zwany „krupniakiem” Ten świąteczny wypiek z gryczanej kaszy towarzyszył człowiekowi od urodzenia aż do śmierci. Rozkoszowano się jego smakiem na chrzcinach, ucztach weselnych, biesiadach świątecznych i okolicznościowych (np. wejście do nowego domu) oraz na uczcie pogrzebowej. Nie obyły się bez niego    wykopki ziemniaków. Wypiekano go na Boże Narodzenie i Wielkanoc. Mniemano, że święta bez tej wspaniałości, to żadne święta. Mniemano, że święta bez tej wspaniałości, to żadne święta. Obdarowywano nim kolędników i obdzielano żebraków. Najstarsi mieszkańcy Płus, mojej rodzinnej wioski, śpiewali o nim pastorałkę, w której to: Rusin każe: hałyłuja, pomyłuja, Odnych zakłykaty, druhych poprachaty, By wsi chudko prychodyły, Knyszy, pyrochy znosyły, Panu dawały. Dziś wiele z tych staropolskich receptur uległo zapomnieniu. Pieróg zaś, ów wypiek tylko od święta, przeżywa swój renesans, chociaż rarytas ten stracił rangę świątecznego pieczywa. Stał się powszechnym wypiekiem piekarni mechanicznych, z których trafia na sklepowe półki. Kupują go całe rzesze klientów. Kto raz spróbował biłgorajskiego pieroga, ten w przyszłości bez namysłu będzie właśnie jego wybierał spośród innych wypieków. Dobry towar sam się chwali”. Piernik żydowski Piernik żydowski to ciemno brązowe ciasto z bakaliami o silnym, orientalnym zapachu pochodzące z okolic Włodawy z okresu międzywojennego (1918-1939), kiedy to społeczność żydowska stanowiła ponad 60% ludności miasta, a z Polakami łączyły ich dobrosąsiedzkie stosunki i zgodne kontakty. Jego receptura wywodzi się od ciasta miodowego zwanego w języku jidysz „lekach” wypiekanego przez Żydów ze wschodniej Polski, Niemiec i Rosji. Żydzi podawali je pierwszego wieczoru Rosz Haszana wypadającego w drugiej połowie września (tzw. Nowy Rok) i potem każdego świątecznego dnia aż do Jom Kipur wypadającego w końcu września (Dzień Pojednania). Ciasto było symbolem nadziei na dostatni rok. W dzień Nowego Roku tradycyjnie jadano dużo wszelkich słodyczy, żeby cały przyszły rok był taki, jaki jego pierwszy dzień. Przed Jom Kipur mieli oni zwyczaj prosić swoich znajomych o kawałek słodkiego, miodowego ciasta modląc się przy tym o słodki rok, o to, aby im nigdy nie zabrakło jedzenia, i o to, aby już więcej w nowym roku nie musieli nikogo o nic prosić. Piernik ten przygotowywano też tradycyjnie na uczty weselne i z okazji narodzin dziecka. W polskich rodzinach wypiekano go przez cały rok, jeżeli tylko były wszystkie składniki potrzebne do jego wykonania. Piernik żydowski stanowi pewnego rodzaju spuściznę kulturową społeczności żydowskiej zamieszkującej okolice Włodawy z okresu sprzed ich zagłady w 1943 roku i społeczności polskiej, z którą zgodnie żyli. Choć pochodzenie tego ciasta jest żydowskie, to jednak polskie rodziny przejęły jego recepturę i do dzisiaj istnieje tradycja wypiekania go, a przepis przekazywany jest młodszym pokoleniom, o czym świadczą wywiady wśród obecnie żyjących mieszkańców Włodawy. Tak jak dawniej, tak i obecnie piernik żydowski jest wypiekany w małych, podłużnych formach, zgodnie z dawną recepturą. Piękny ciemno brązowy kolor, delikatne, gąbczaste ciasto i niepowtarzalny zapach i smak sprawiają, że cieszy się on dużą popularnością. Chleb żytni wygnanowski Nazwa chleba pochodzi od nazwy miejscowości, w której wypiekany był w latach międzywojennych, tj. Wygnanowice. Wypiekano go zarówno w domach rodzin chłopskich jak i szlacheckich. Zazwyczaj pieczono go raz w tygodniu w sobotę i przez cały tydzień zachowywał walory smakowe. Z każdego wypieku pozostawiano część ciasta stanowiącego zakwas do nowego rozczynu. Jako surowiec do przygotowania ciasta używano produktu pozyskiwanego wyłącznie w regionie, czyli mąki żytniej o dużym stopniu przemiału, bez zanieczyszczeń w postaci otrąb i kawałków ziaren. W całym procesie produkcji najważniejszym czynnikiem wpływającym na jakość końcową produktu jest uzyskanie w procesie fermentacji dobrej jakości kwasu chlebowego. Pozwala on samoistnie wytworzyć odpowiednie kultury drożdżowe. Następnym etapem jest wypiek ciasta w metalowych formach. Zanim jednak wyłożone do forem ciasto wstawiono do pieca, należało je odstawić w ciepłe miejsce do wyrośnięcia. Chleb wypiekany jest w temperaturze 260°C przez ok. 1 godzinę. Kolejnym etapem jest studzenie chleba i przygotowanie do spożycia. Recepturę chleba i proces jego wypieku odtworzono na podstawie doświadczeń i przekazów ustnych mieszkańców Wygnanowic (gmina Rybczewice). Od lat 30-tych XX wieku nigdy nie zmieniono receptury, składu surowców, sposobu wytwarzania kwasu chlebowego, ciasta i zaczątku. Zmiany, jakie zachodziły, dotyczyły jedynie naczyń do fermentacji kwasu, form do pieczenia chleba, pieców i opakowań. Chleb żytni stanowi przykład tradycji piekarniczej Polski Wschodniej. Pieczywo oparte na 100% udziale mąki żytniej jest charakterystyczne dla tego regionu jak i dla takich krajów jak Rosja, Litwa, Ukraina czy Białoruś. Wafle tortowe suche Wafle tortowe wytwarzane na terenie województwa lubelskiego są cenione przede wszystkim za ich jakość i trwałość, a także za tradycyjny i wyśmienity smak. Tajemnica tej doskonałości tkwi w unikatowych surowcach, metodzie i miejscu wytwarzania wafli. Wafle tortowe suche powstają na podstawie znanej od lat i sprawdzonej receptury. Produkowane są wyłącznie z naturalnych i najlepszej klasy składników (mąka, olej,    woda), bez jakichkolwiek konserwantów. Mimo to zachowują wyśmienity, delikatny smak i kruchość długo po otwarciu. Wafle tortowe produkowane są ze staropolskich, unikatowych odmian pszenicy, które charakteryzuje niska zawartość glutenu. Wafle tortowe wykorzystywane są do przygotowania szybkich deserów. Mogą być przekładane: dżemem, powidłami, czekoladą, miodem, mlekiem skondensowanym i innymi wszelkiego rodzaju masami. Pierniczki ozdobne Według polskiej tradycji wypiek pierniczków ozdobnych odbywał się we wszystkich domach staropolskich. Pierniki początkowo były bardzo drogie, na które mogli sobie pozwolić jedynie ludzie bogaci. Związane to było z wysokimi kosztami wytwarzania pierników, gdyż przyprawy korzenne i miód były towarami luksusowymi. Dopiero w XIX wieku, gdy wprowadzono znacznie tańszy od miodu syrop cukierniczy, pierniki trafiły do szerszego grona odbiorców. Pierniczki były nie tylko przysmakiem, lecz także stanowiły podarunek dla bliskich osób. Kiedy choinka trafiła na polskie ziemie, była początkowo przystrajana ozdobami naturalnymi, między innymi pierniczkami, a także jabłuszkami, orzechami i ozdobami ze słomy i papieru. Na Lubelszczyźnie w XX wieku powszechne było wypiekanie pierników oraz pierniczków w domach. Można je było także kupić na odpustach – popularne były piernikowe serca z lukrowym imieniem lub napisem. Walorem lukrowanych pierników z II połowy XX wieku była dekoracja uzyskana przez wyciskanie lukru przez rożek cukierniczy, gdyż sam kształt był uzależniony od kształtu metalowej foremki. Jeszcze w latach 50-tych XX wieku do ciasta dodawano przyprawy korzenne tłuczone w moździerzu. Pod koniec lat 70-tych poprzedniego stulecia okres mikołajkowy w regionie lubelskim nierozerwalnie związany był z kupowaniem dzieciom piernikowych „mikołajków”. Wypiek pierniczków zawsze wiązał się z niepowtarzalnym aromatem, który rozchodził się po całym domu. Tradycja pieczenia pierników ozdobnych w domach na terenie Lubelszczyzny jest żywa do dziś. Miodownik z Jaszczowa „Bogactwo kuchni Powiatu Łęczyńskiego ma swoje źródła w bogatej historii tej części Lubelszczyzny. Stolica powiatu Łęczna malowniczo położona w widłach Wieprza i Świnki jest bramą wjazdową na Pojezierze Łęczyńsko-Włodawskie. Teren gminy wyróżnia się wysokimi walorami krajobrazowymi i przyrodniczymi” (Monika Jarczyk, „Na Łęczyńskim Stole. Dania, przepisy, receptury i wskazówki kulinarne gospodyń z Łęcznej i okolic”, Łęczna 2003). Gmina Milejów, w skład której wchodzi miejscowość Jaszczów, to tereny obfitujące w lasy, łąki oraz sady, dzięki czemu na tych terenach rozwinęło się pszczelarstwo. W związku z tym miodu, podstawowego składnika potrzebnego do wypieku miodownika, mieszkańcy mieli pod dostatkiem. Produkcja miodownika jest specyfiką wpisaną w wieloletnią historię Jaszczowa, czego dowodem są przeprowadzone wywiady etnograficzne. Przekazywanie receptury wyrobu ciasta odbywało się podczas wspólnych rozmów mieszkańców, różnych uroczystości oraz na kursach gotowania organizowanych przez Koła Gospodyń Wiejskich. Miodownik jest wyrobem smacznym, pełnym aromatycznych zapachów i zdrowym, ze względu na jego podstawowy składnik, czyli miód pszczeli. Zawiera on nektary kwiatowe, węglowodany – fruktozę i glukozę oraz składniki mineralne: potas, chlor, fosfor, sód, wapń, magnez, nieco żelaza, cynku, miedzi, witaminy z grupy B. Na smak i aromat miodu wpływają olejki eteryczne zawarte w nektarze. Ich zawartość powoduje, że do ciasta nie dodaje się żadnych przypraw korzennych. Miodownik jest wyrobem wypiekanym na potrzeby domowe, uroczystości rodzinne, gminne, powiatowe czy wojewódzkie. Paszteciki z grzybami Paszteciki z grzybami przygotowywane są z naturalnych produktów roślinnych pozyskiwanych z Lubartowa i okolic oraz Ostrowa Lubelskiego. Ciasto francuskie, z którego są pieczone w swoim składzie zawiera: mąkę pszenną, margarynę, jaja i sól. Farsz grzybowy zaś sporządzany jest z grzybów leśnych lub pieczarek z dodatkiem cebuli i przypraw takich jak: sól, pieprz. „Paszteciki z grzybami z ciasta francuskiego, różni się od tych z innego ciasta nie tylko tym, że warstwy ciasta są cieniutkie, a warstwy farszu grubsze, ale również i tym, że ciasto ma strukturę listkującą się” (Maria Dieslowa, „Jak gotować”, 1935). Przygotowane ciasto francuskie na początku należy dobrze rozwałkować, następnie nałożyć farsz i zawinąć. Tak przygotowane ciasto z farszem kroi się na walcowate kawałki tzw. paszteciki, powierzchnię posypuje żółtym serem i wypieka na złoty kolor. Paszteciki mają zastosowanie jako dodatek do zup czystych np. do barszczu czerwonego. Najczęściej podawane były i są „na wieczór wigilijny, na weselach i innych uroczystościach, a obecnie na obiad do barszczu w wielu rodzinach” (Wywiad etnograficzny z mieszkańcami Lubartowa). Paszteciki z grzybami z uwagi na swój smak zyskały dużą popularność i uznanie konsumentów. Dostępne są w wielu sklepach spożywczych czy punktach cukierniczych.    Makowiec lubartowski Historia makowca lubartowskiego związana jest z okresem po II wojnie światowej, w którym to Lubartów przekształcił się w ośrodek życia gospodarczego, społecznego, kulturalnego i oświatowego. W tym czasie zaczęły powstawać restauracje i cukiernie, które oferowały szeroką gamę ciast. Jednym z nich był makowiec lubartowski przygotowywany z ciasta drożdżowego oraz masy makowej. Smak makowca wzbogacany był dodatkiem do masy makowej orzechów i rodzynek. Charakterystyczną cechą makowca lubartowskiego jest cienka warstwa ciasta, a gruba warstwa masy makowej. Ponadto masa makowa przygotowywana jest z maku pochodzącego z upraw z terenu Lubelszczyzny z dodatkiem miodu z lubartowskich pasiek. Makowiec przygotowywany był „(…) i dziś też sporządzamy je na co dzień i w Święta Bożego Narodzenia, Wielkanocy czy Zielonych Świątek. Makowiec lubartowski pieczemy zawsze na Boże Narodzenie i w karnawale” (Wywiad etnograficzny przeprowadzony z mieszkańcami Lubartowa). Makowiec to z pewnością najbardziej polskie z polskich ciast. „Oczywiście jest to wyrób, który znany jest w naszej okolicy od bardzo dawna i cały czas jest popularny i znany mieszkańcom” (Wywiad etnograficzny przeprowadzony z mieszkańcami Lubartowa). Całuski pszczelowolskie Miód w odróżnieniu od cukru, posiada wiele walorów dietetyczno-smakowych, które ujawniają się w wypiekach miodowych i nadają ciastu szczególną trwałość i charakterystyczny smak. Ciasto miodowe, ze względu na te walory, miało licznych zwolenników, zwłaszcza wśród środowisk związanych z pszczelarstwem. Takim miejscem była i jest Pszczela Wola, gdzie kontynuowane są bogate tradycje pieczenia ciast miodowych. Przygotowanie małych ciasteczek całusków jest bardzo pracochłonne ze względu na ręczne formowanie ich kształtu. „Miód rozpuścić i ostudzić. Jajka utrzeć z cukrem, wlać miód, wsypać część mąki. Początkowo wymieszać łyżką, potem wyrabiać ręką, dodając mąki aby ciasto było tak gęste jak na zwykłe bułki. Dodać utłuczone (utarte) przyprawy i sodę rozpuszczoną w małej ilości wody lub mleka, dobrze wszystko wyrobić. Z ciasta wyrabiać wałki grubości 3-4 cm, krajać je na kawałki i rękami maczanymi w tłuszczu wyrabiać kulki wielkości włoskiego orzecha; (…) Piec w dość gorącym piecu, aż nabiorą ciemnozłotego koloru” („Kalendarz Pszczelarza”, Państwowe Wydawnictwo Rolnicze i Leśne, 1958). W celu uniknięcia stosowania tłuszczu i podkreślenia zapachu miodowych ciasteczek, wypieka się je na blachach smarowanych woskiem pszczelim, co wyraźnie przedłuża ich trwałość. Chleb wiejski dębowiecki Chleb w polskiej tradycji postrzegany był jako podstawowy pokarm i kojarzony z początkiem życia oraz dobrobytem. Dlatego zawsze przygotowywany był z surowców najwyższej jakości, czyli dobrego pełnowartościowego ziarna i mąki. Produkcja chleba wiejskiego dębowieckiego była i jest wieloetapowa i bardzo pracochłonna. Przygotowane wcześniej surowce tj. mąka, sól, cukier, woda są ze sobą dokładnie mieszane, a następnie dodawany jest zaczątek. Ciasto wyrabiane jest ręcznie i układane w odpowiednie formy. Przed włożeniem ciasta do pieca sprawdza się jego temperaturę poprzez wrzucenie garści mąki i obserwowanie czy się zarumieni, jeśli tak to oznacza, że temperatura jest odpowiednia i można rozpocząć etap pieczenia chleba. Gdy chleb się zarumieni, należy przesunąć go w inne miejsce, aby ze wszystkich stron równo się podpiekł. Chleb wiejski dębowiecki powinno się wypiekać, wykorzystując tylko naturalną fermentację, bez drożdży i zakwasu. Tak przygotowany chleb najczęściej spożywano „z mlekiem, ze śmietaną, barszczem, zupą, z cukrem i śmietaną ze smalcem, z mięsem ze wszystkim co było” (Wywiad etnograficzny z mieszkańcami Dębowiec). Chleb wiejski dębowiecki obecny jest na stołach mieszkańców Dębowiec od wielu pokoleń. Ponadto prezentowany jest podczas różnych konkursów, festynów odbywających się na ww. terenie i poza obszarem gminy Urszulin. Chleb wiejski z otrębami „Ówczesny system wytwarzania zmuszał chłopa do samowystarczalności, tj. zaopatrywania się we własnym zakresie w żywność, okrycie i niezbędny sprzęt gospodarski” (T. Dzikowski, „Historia miejscowości położonych w parafii Boby 1386-1983”). W takich warunkach żyli dawniej mieszkańcy Mikołajówki, gdzie dodatkowym utrudnieniem było położenie miejscowości pośród lasów, bez dróg dojazdowych. W związku z tym mieszkańcy musieli sami wytwarzać i przygotowywać żywność według swoich potrzeb. „Chleb wiejski z otrębami jest produktem znanym od wieku na tym terenie. Zawsze był pieczony w każdym domu” (Wywiad etnograficzny przeprowadzony z mieszkańcami Mikołajówki). Pieczenie chleba odbywało się raz w tygodniu i była to przeważnie sobota. W piątek wieczorem w dzieży mieszano zakwas z mąką. Czynność ta wymagała siły, ponieważ ciasta było dużo. Następnie pozostawiano zaczyn na całą noc, aby wyrósł.    Pozostała część mąki pozostawała w niecce. Po wyrośnięciu ciasta w dzieży, dodawano pozostałą mąkę i dodatki takie jak siemię lniane, otręby żytnie i jeszcze wyrabiano ciasto. Przekładano je do foremek wysypanych otrębami. Piec chlebowy opalany był drewnem liściastym i po osiągnięciu odpowiedniej temperatury wkładano do niego na długich łopatach przygotowane chleby. Z każdego pieczenia zostawiano zakwas do następnego wypieku. Umiejętność pieczenia chleba przekazywana była z pokolenia na pokolenie i obowiązkiem każdej matki było nauczyć córkę wypieku. Chleb wiejski z otrębami nie zawiera żadnych spulchniaczy i ulepszaczy smaku. Wypiekany na zakwasie ma charakterystyczny zapach, zaś dodatek otrąb dostarcza witamin z grupy B i błonnika, siemię lniane – sole mineralne, związki śluzowe, białkowe i olej. Chleb wiejski z otrębami długo zachowuje świeżość, nie pleśnieje i nie kruszy się przy krojeniu. Chleb niedrzwicki W Polsce chleb cieszył się wielkim szacunkiem. Mówiono, że chleb to w domu włodarz, w pracy przyjaciel, w drodze towarzysz. Bochenek chleba zaczynał zawsze kroić ojciec rodziny, który na początku kreślił znak krzyża nożem na spodniej stronie bochenka, a następnie kroił i rozdzielał kromki między siedzących przy stole. Do dnia dzisiejszego w niektórych domach na Lubelszczyźnie zwyczaj ten jest nadal kontynuowany, a szacunek do chleba nie zmienił się. Receptura chleba niedrzwickiego powstała w latach 70-tych ubiegłego wieku. Przygotowywany jest on na bazie mąki żytniej i pszennej pozyskiwanej z terenu Niedrzwicy Dużej i okolic, na wyprowadzonym uprzednio zakwasie. Początkowo do chleba dodawano, z racji bliskiego sąsiedztwa masarni skwarki, aby wzbogacić jego smak. W kolejnych latach do uzyskania jeszcze lepszego aromatu zaczęto używać suszonej cebuli. „Charakteryzuje go smak i zapach – skwarki i cebula – jest ciekawym chlebkiem, (…) podaje się go przy okazji różnych rodzinnych uroczystości – najczęściej w lecie, kiedy są już pomidory, bo świetnie razem smakują” (Wywiad etnograficzny przeprowadzony z mieszkańcami Nierzwicy Duże). Wszystkie surowce użyte do pieczenia chleba pozyskiwane są z rejonu Lubelszczyzny. Pieczenie chleba tak jak dawniej odbywa się w uprzednio odpowiednio nagrzanym piecu ceramicznym i trwa około 50 minut. Za swoje walory smakowe, jakość oraz tradycyjną metodę produkcji chleb niedrzwicki został uhonorowany m.in. Złotym Medalem na VI Krajowych Targach Spółdzielczych w 2005 roku, a także jest laureatem I edycji Konkursu „Wojewódzki Lider Smaku” 2005. Ciasto staropolskie podhoreckie Ciasto staropolskie podhoreckie przygotowywane jest od ponad 100 lat przez mieszkańców gminy Werbkowice wsi Podhorce. „(…) niezmiennie kojarzy mi się z Podhorcami, skąd pochodzi i jest częścią historii przedwojennej i powojennej tej wsi. Dzisiaj znowu Podhorce są sławne poprzez zainteresowanie tym starym przepisem, który stanowi o bogactwie kulinarnym miejscowości” (Wywiad etnograficzny przeprowadzony z mieszkańcami gminy Werbkowice). Receptura na ciasto przekazywana była ustnie między innymi podczas organizowanych przez Koło Gospodyń Wiejskich warsztatów kulinarnych. Zazwyczaj przygotowywane jest w domach mieszkańców podczas świąt rodzinnych, ale także podczas uroczystości gminnych takich jak dożynki parafialne, odpusty parafialne czy festyny i konkursy. Sposób przygotowania ciasta jest prosty: „40 dkg masła posiekać z 40 dkg mąki, dodać 2 żółtka, trochę zimnej wody. Zagnieść ciasto. Podzielić na dwie części. Jedną część rozwałkować w prostokąt, przenieść do blachy o wymiarach 40 cm / 6 cm / 27 cm, wyłożonej pergaminem. Oddzielić żółtka od białek. 6 żółtek utrzeć z cukrem pudrem, dodać mielone orzechy około 30 dkg, suszone pokrojone śliwki – jedną szklankę, ubite 6 białek. Wymieszać. Wyłożyć na przygotowane ciasto, przykryć pozostałą częścią rozwałkowanego w prostokąt ciasta. Upiec na złoty kolor w temperaturze około 180 stopni. Piec 35 minut” (Wywiad etnograficzny przeprowadzony z mieszkańcami gminy Werbkowice). Smak oraz zapach ciasta wzbogacony został poprzez dodatek suszonych śliwek oraz orzechów. Ponadto wierzch ciasta w zależności od upodobań może zostać posypany cukrem pudrem, co dodatkowo podnosi walory smakowe ciasta staropolskiego podhoreckiego. Oleje i tłuszcze Olej lniany Olej lniany sprzedawany jest głównie w okresie Świąt Bożego Narodzenia. Nazywany jest Olejem wigilijnym. Przyrządza się z jego dodatkiem potrawy jak kapusta, śledzie, surówki, smaży ryby, racuchy i inne. Olej lniany wykorzystywany w celach leczniczych np. w chorobach przewodu pokarmowego, oparzeniach i do celów kosmetycznych. Stosowany jest również do impregnacji drewna. Jak wynika z przekazów ustnych tradycja produkcji i zastosowania olejów tłoczonych na zimno na lubelszczyźnie sięga około 100 lat. Cytaty z książki Hanny Szymanderskiej Polskie Tradycje Świąteczne potwierdzają    wykorzystywanie oleju w żywieniu ludzi jako jedynej okrasy: „Ściśle post zachowywała prosta ludność; jeśli jedzono ryby – to tylko gotowane i przyprawiane nie masłem, a olejem z siemienia lnianego, konopnego, z orzechów, maku, rzepaku lub słoneczników.” Olej rzepakowy Olej rzepakowy sprzedawany jest głównie w okresie Świąt Bożego Narodzenia. Nazywany jest Olejem wigilijnym. Przyrządza się z jego dodatkiem potrawy jak kapusta, śledzie, surówki, smaży ryby, racuchy i inne. Jak wynika z przekazów ustnych tradycja produkcji i zastosowania olejów tłoczonych na zimno na Lubelszczyźnie sięga około 100 lat. Cytaty z książki Hanny Szymanderskiej Polskie Tradycje Świąteczne potwierdzają wykorzystywanie oleju w żywieniu ludzi jako jedynej okrasy: „Ściśle post zachowywała prosta ludność; jeśli jedzono ryby – to tylko gotowane i przyprawiane nie masłem, a olejem z siemienia lnianego, konopnego, z orzechów, maku, rzepaku lub słoneczników.” Olej Świąteczny Roztoczański Pierwsze wzmianki o istnieniu olejarni w Zamościu pojawiają się już w XVII wieku. Przed drugą wojną światową na opisywanym terenie istniały olejarnie w Rachodoszczach, Krynicach i Dzierążni. W okresie powojennym miejscowi chłopi jeździli przerabiać swój rzepak do Zamościa, Tyszowiec i Tomaszowa. Wytworzony olej sprzedawali na okolicznych targach w okresach przedświątecznych. Wtedy narodziła się nazwa „Olej świąteczny”, a sam produkt zasłynął ze swojej jakości nawet w miejscowościach oddalonych o około 120 km. W latach osiemdziesiątych olejarnie z ww. miast zostały przeniesione na pograniczu Roztocza Środkowego, Grzędy Sokalskiej i Kotliny Zamojskiej. Obecnie olej świąteczny przeżywa swój renesans jako produkt tradycyjny, poszukiwany na wigilijne stoły. Nazwa „Olej Świąteczny Roztoczański” związana jest zarówno z obszarem, z którego ten olej pochodzi jaki i sezonem wytwarzania: „Dawniej ludowe olejarnie były w każdej niemal wsi i miasteczku…. Tłoczenie oleju najczęściej z rzepaku i lnu wykonywane było zazwyczaj sezonowo w adwent i w wielki post oraz w okresach bezpośrednio je poprzedzających”. Olej tarnogrodzki U schyłku XVIII wieku Tarnogród był miastem o charakterze rolniczym. Już wtedy oprócz tradycyjnych zbóż wysiewano len i konopie. Przed drugą wojną światową rozwijały się olejarnie nie tylko w Tarnogrodzie, ale i wielu okolicznych miejscowościach, m.in. w Bukowinie, Księżpolu, Różańcu. W okresie powojennym rolnicy przerabiali swój len w olejarniach i przeznaczali go na własne potrzeby lub sprzedawali na okolicznych targach. Bicie oleju, czyli jego tłoczenie wykonywane było zazwyczaj sezonowo w Adwencie i Wielkim Poście i w okresach bezpośrednio je poprzedzających. Z dodatkiem oleju przyrządzano wszystkie potrawy wigilijne: śledzie, karpie, barszcz, kapustę, groch, pączki wigilijne itp. Ponadto, w dawniejszych czasach używano oleju jako pokost do zabezpieczania drewna, wyrobów skórzanych, dzieł sztuki. Olej tarnogrodzki zawiera cenne kwasy tłuszczowe omega-3. Stanowią one między innymi budulec dla tkanki mózgowej, syntezy hormonów, przeciwdziałają powstawaniu komórek rakowych, regulują pracę układu krążenia. Kwasy omega-3 obniżają również zbyt wysoki poziom cholesterolu. Olej wpływa na poprawę wyglądu skóry, włosów i paznokci. Miody Nadwieprzański miód wielokwiatowy We wcześniejszym okresie pszczelarstwem przeważnie zajmowali się wiejscy bezrobotni i małorolni. Często też pszczelarstwem trudnili się ci, którzy chcieli powiększyć budżet domowy. Takich na terenie Lubelszczyzny było wielu. W okolicach znajdowało się sporo pegeerów i spółdzielni rolniczych (tzw. kołchozów), nie brakowało więc kandydatów na pszczelarzy. Poza tym trzeba stwierdzić, że nowoczesne pszczelarstwo zawsze było opłacalne. Szczególny rozwój pszczelarstwa nastąpił w okresie reglamentacji cukru, tj. w okresie 1975-1985. I znów można mówić o jego ścisłych związkach z Lubelszczyzną, bo przecież cukrownie na tych terenach są liczne. Obecnie, mimo że pszczelarze nie otrzymują dotacji do cen cukru, zainteresowanie tą dziedziną rolnictwa na tym terenie nie maleje. Wielkie zainteresowanie budzi nie tylko wśród chcących dorobić do domowego budżetu, ale również wśród miłośników przyrody, wczesnych emerytów, a także młodych amatorów tego specyficznego produktu. Wielu decyduje się na pszczelarstwo ze względu na tradycję rodzinną, zachętę sąsiada czy chęć zdrowego stylu życia. Podobnie jak w całym kraju, również na Lubelszczyźnie obserwuje się wzrost zainteresowania nie tylko pszczelarstwem, ale i spożyciem miodu. Wiąże się to z modą na zdrową żywność i naturalne metody leczenia. Miód początkowo traktowany jedynie jako najskuteczniejsze lekarstwo na przeziębienia, coraz częściej bywa kupowany również na inne    przypadłości – serca, nerek, skóry itp. Wzrasta zatem świadomość klientów na jego temat. Pasieka, w której wytwarza się nadwieprzański miód wielokwiatowy, zapoczątkowana była w 1932 r. przez dziadka obecnego pszczelarza. W tej chwili została znacznie rozbudowana (do 50 uli) i udoskonalona, w czym pomogło doświadczenie okolicznych pszczelarzy-sąsiadów. W pasiece tej nie tylko produkuje się miód, ale też na podstawie archiwalnych fotografii odtwarza wygląd dawnych barci i uli, dbając o podtrzymanie tradycji pszczelarstwa lubelskiego. Nadwieprzański miód lipowy Po drugiej wojnie światowej pszczelarstwem zajmowali się z reguły ci, którzy chcieli powiększyć budżet domowy. Takich na terenie Lubelszczyzny nie brakowało. W okolicach znajdowało się sporo pegeerów i spółdzielni rolniczych (tzw. kołchozów), nie brakowało więc także kandydatów na pszczelarzy. Poza tym trzeba stwierdzić, że nowoczesne pszczelarstwo zawsze było opłacalne. Szczególny rozwój pszczelarstwa nastąpił w okresie reglamentacji cukru, tj. w okresie 1975-1985, a na terenie Lubelszczyzny cukrownie są liczne. Obecnie, mimo że pszczelarze nie otrzymują dotacji do cen cukru, zainteresowanie tą dziedziną rolnictwa na tym obszarze nie maleje. Wielkie zainteresowanie budzi nie tylko wśród chcących dorobić do domowego budżetu, ale również wśród miłośników przyrody, wczesnych emerytów, a także młodych amatorów tego wyjątkowego zajęcia. Wielu decyduje się na pszczelarstwo przez tradycję rodzinną, zachętę sąsiada czy chęć zdrowego trybu życia. Podobnie jak w całym kraju, również na Lubelszczyźnie obserwuje się wzrost zainteresowania nie tylko pszczelarstwem, ale i spożyciem miodu. Wiąże się to z modą na zdrową żywność i naturalne metody leczenia. Miód początkowo traktowany jedynie jako najskuteczniejsze lekarstwo na przeziębienia, coraz częściej bywa kupowany również jako środek na inne przypadłości – serca, nerek, skóry itp. Wzrasta zatem świadomość klientów. Wśród stałych nabywców nadwieprzańskiego miodu lipowego są również i tacy, którzy regularnie kupują miód nie tylko na lekarstwo i od święta, ale do codziennego spożycia. Pasieka, z której pochodzi nadwieprzański mód lipowy, została założona w 1932 r. przez dziadka obecnego pszczelarza. W tej chwili została znacznie rozbudowana (do 50 uli) i udoskonalona, w czym pomogło doświadczenie okolicznych pszczelarzy-sąsiadów. W pasiece nie tylko produkuje się miód, ale też na podstawie archiwalnych fotografii odtwarza się wygląd dawnych barci i uli, dbając o podtrzymanie tradycji pszczelarstwa lubelskiego. Miód rzepakowy z Roztocza Rolniczy charakter regionu lubelskiego, zamojskiego oraz części Roztocza i skoncentrowana uprawa rzepaku powodują, że istnieją tutaj dogodne warunki do pozyskiwania przez pasieki pszczele czysto odmianowego miodu rzepakowego. Roztocze posiada tereny pod względem glebowym i klimatycznym bardzo korzystne pod uprawy zbóż, buraków cukrowych oraz rzepaku. Roślina ta była uprawiana przez ludność na terenach Roztocza, by zaspokoić potrzeby bytowe związane z pozyskiwaniem oleju z nasion rzepaku. Współpraca pomiędzy rolnikami (plantatorami) uprawiającymi rzepak i pszczelarzami niesie ze sobą wzajemne korzyści – zwiększenie zbioru nasion rzepaku, spowodowane naturalnym zapyleniem przez pszczoły oraz możliwość pozyskiwania przez pszczelarza odmianowego miodu rzepakowego. Pasieka z Mokrelipia, z której pochodzi miód rzepakowy, istnieje od ponad 29 lat. Pobliskie poletka rzepaku na terenie Roztocza już 30 lat temu stanowiły dla pasieki dogodne miejsce na pożytek. Miód rzepakowy był od zawsze jedną z podstawowych odmian pozyskiwanych we wspomnianej pasiece. Z czasem małe poletka przekształcały się w hektarowe uprawy rzepaku i stawały się coraz to liczniejszymi uprawami na Roztoczu. W celu zwiększenia produkcji miodu pasieka stacjonarna została przekształcona w pasiekę wędrowną. Ule na okres nektarowania rzepaku przewożone są na plantacje, a pszczoły produkują z nektaru kwiatów rzepaku gatunkowy miód. Ze względu na ekologiczne walory terenów Roztocza, również miód rzepakowy jest chętnie kupowany przez osoby poszukujące wartościowego i zdrowego produktu. Miód gryczany z lubelszczyzny Gryka jest zapylana przede wszystkim przez pszczoły, istnieje zatem ścisły związek między oblotami pszczół a plonem nasion gryki. Czynniki pogodowe wpływają nie tylko na wzrost i rozwój gryki, ale również na przebieg oblotu pszczół. Zimne i deszczowe lata nie sprzyjają plonowaniu gryki w przeciwieństwie do ciepłych i w miarę wilgotnych. Udział pszczół w zapylaniu gryki waha się w granicach 65-87%. Wywożenie uli na pole z gryką zapewnia lepsze zapylenie i powoduje zwiększenie wydajności ziarna i miodu (http://odr.zetobi.com.pl/roslinna/rosl019.htm). Lubelszczyzna, jak wcześniej zostało wspomniane, jest rejonem, w którym zlokalizowanych zostało dużo plantacji gryki i jest potentatem w produkcji gryki, a zarazem miodu gryczanego. Według rocznika statystycznego w Polsce grykę uprawia się na powierzchni około 70 tys. ha, z tego około 20 tys. ha zajmują plantacje w województwie lubelskim. Duże    zagęszczenie plantacji gryki znajdujące się w niektórych rejonach województwa lubelskiego, co umożliwia pozyskiwanie czystego miodu gryczanego. Główne rejony uprawy gryki to powiaty: janowski, biłgorajski, lubartowski, kraśnicki. W tych rejonach grykę uprawia się od lat, stąd tradycje nie tylko w jej uprawie, ale i w spożyciu – przede wszystkim kasz pod różnymi postaciami, a także miodu gryczanego, który w tym rejonie jest najpopularniejszy i najlepiej się sprzedaje. Szczególnie z uprawy gryki w województwie lubelskim słynie powiat Janowski, dowodem tego jest odbywające się od kilku lat w Janowie Lubelskim święto kaszy tzw. „Gryczoki”, dzięki któremu popularyzuje się produkty z gryki, w tym miód gryczany. Miód gryczany godziszowski Miody z nektaru gryki pochodzą przeważnie z Lubelszczyzny i północnych województw kraju. W miodzie gryczanym wykryto substancję leczniczą zwaną rutyną, co sprawia, że ten gatunek miodu jest obecnie poszukiwany. Jako patoka miód gryczany ma zabarwienie ciemnobrązowe, po skrystalizowaniu staje się nieco jaśniejszy. Ma ostry, drapiący smak i wyraźny zapach kwiatu gryki, który wyczuwa się także w miodach z małą domieszką nektaru z gryki. Krupiec jest gruboziarnisty, przy czym na jego powierzchni często pozostaje warstwa rzadkiego miodu. Wydajność miodu z 1 ha średnio ok. 200 kg. Nektarowaniu sprzyja ciepła, słoneczna pogoda i duża wilgotność powietrza. Miód gryczany jest poszukiwany i bardzo ceniony na rynku. Miód gryczany z Godziszowa jest znany od bardzo dawna. Pomaga w leczeniu schorzeń układu krążenia. Już w latach siedemdziesiątych pszczelarze zawierali wieloletnie umowy kontraktacji produkcji ogrodniczej na sprzedaż miodu gryczanego. Jednym z dokumentów to potwierdzających jest rachunek ze sprzedaży miodu. Tradycja wytwarzania miodu sięga na terenie Godziszowa XI wieku. Wówczas rozpoczęły się początki osadnictwa na tym terenie. Miód malinowy W Polsce uprawia się maliny na znacznym obszarze, z czego większość na Lubelszczyźnie. Malina to krzew z rodziny różowatych dochodzący do 2 m wysokości. Obecnie spotyka się odmiany kwitnące i owocujące na pędach dwuletnich, oraz tzw. maliny jesienne owocujące na pędach jednorocznych. Te pierwsze występują jako byliny uprawne i dziko rosnące w lasach, porębach i nieużytkach. Do drugiej grupy należą tylko odmiany uprawne. Wszystkie odmiany malin są bardzo atrakcyjne dla pszczół. Dostarczają im obfitego pożytku nektarowego i pyłkowego. Koncentracja cukru w nektarze waha się w granicach 30-50%. Wydajność miodowa z jednego hektara plantacji może sięgnąć nawet 150 kg. Kwiaty maliny są bardzo intensywnie oblatywane przez pszczoły. Do zebrania miodu towarowego potrzebne jest duże zagęszczenie plantacji. Atrakcyjność malin polega przede wszystkim na tym, że dają wziątek niemal co roku. Maliny kwitną stosunkowo długo – od końca maja do zbioru owoców mijają ok. 4 tygodnie. Należą one do roślin mało zawodnych, jeśli chodzi o nektarowanie, nawet przy niezbyt sprzyjającej pogodzie. Plantacje malin oblatywane są przez pszczoły przez cały dzień, od świtu do zmroku. Lubelszczyzna stanowi zagłębie w uprawie maliny, ze względu na urodzajne gleby lessowe, na których roślina dobrze rośnie i daje obfite plony. Maliny ogrodowe na większą skalę zaczęto uprawiać na tym terenie pod koniec lat 70. ubiegłego wieku. Lubelszczyzna jest rejonem, w którym zlokalizowanych jest najwięcej ich plantacji, jest potentatem w produkcji nie tylko owoców, ale i miodu malinowego. Do zebrania miodu malinowego niezbędne są duże połacie maliniaków leśnych lub upraw polowych malin w zasięgu lotu pszczół, czyli w promieniu do 2 km. Szczególnie duże zagęszczenie plantacji można spotkać na zachód i na południe od Lublina, tam też pozyskiwany jest miód malinowy. W Pszczelarstwie nr 6/1971 s. 6 czytamy: Nektar malinowy – bezbarwny, o silnej i bardzo miłej woni, powoduje, że miód malinowy, szczególnie leśny odznacza się przyjemnym charakterystycznym zapachem i zaliczany jest do najlepszych miodów handlowych. Jednogatunkowy czysty miód malinowy po skrystalizowaniu jest biały. W miodach wielokwiatowych najmniejszą jego domieszkę łatwo wykryć właśnie po bardzo specyficznym aromacie. Miód malinowy posiada działanie napotne i przeciwgorączkowe. Ma zastosowanie profilaktyczne i prewencyjne w schorzeniach miażdżycowych. Stosuje się go w przeziębieniach oraz schorzeniach górnych dróg oddechowych. Ma również zastosowanie w nieżycie żołądka i jelit i jest wskazany przy leczeniu tych organów. Wzmacnia układ odpornościowy, odżywia i regeneruje organizm, wspomaga pracę serca. Ze względu na delikatność i łagodność może być szczególnie polecany dla dzieci. Doskonale nadaje się do sporządzania napojów orzeźwiających i słodzenia. Jest miodem oryginalnym i stosunkowo rzadko spotykanym. Miód fasolowy odmianowy z nektaru kwiatów fasoli tyczkowej \"Piękny Jaś\" Pasieka istnieje od ponad 28 lat. Początkowo, jako pasieka stacjonarna, pozyskiwała miód wielokwiatowy, gdyż różnorodność okolicznych upraw rolnych (w tym fasoli tycznej „Piękny Jaś”) nie pozwalały na produkcję miodu odmianowego. Od roku 1975 szybko zwiększająca się uprawa fasoli spowodowała, że    pszczoły również z pasiek innych pszczelarzy częściej miały okazję odwiedzać kwiaty fasoli tycznej niż innych roślin. Z tej przyczyny pozyskiwany miód wielokwiatowy w coraz większym, znaczącym procencie przybierał charakter miodu odmianowego – fasolowego. Plantacje fasoli tycznej z upływem czasu powiększały się i stawały się coraz to liczniejsze wśród upraw na Roztoczu Zachodnim, dlatego pozyskiwanie czystego odmianowo miodu fasolowego nie stanowiło problemu. W tym celu pasieka stacjonarna została przekształcona w pasiekę wędrowną. Ule na okres nektarowania fasoli tyczkowej przewożone są na plantacje fasoli, a pszczoły produkują z nektaru kwiatów „Pięknego Jasia” gatunkowy miód. Obszar upraw fasoli „Piękny Jaś” obejmuje Szczebrzeszyński Park Krajobrazowy na Roztoczu Zachodnim (gm. Szczebrzeszyn i południową część gm. Radecznica). Gotowe dania i potrawy Pyzy polskowolskie z mięsem Polskowola to wieś położona w gminie Kąkolewnica Wschodnia. W przeszłości zamieszkiwali ją Rusini, dlatego też do roku 1919 jej nazwa brzmiała Ruskowola. Jak wspominają mieszkańcy Polskowoli, ich miejscowość od zawsze słynęła z wyrobu kiełbasy. Mięso, które pozostawało, tzw. obrzynki, wykorzystywano do przygotowywania farszu używanego w różnego rodzaju potrawach. Z powodu słabych gleb nie uprawiano na tych terenach pszenicy, a podstawowym składnikiem spożywanym na co dzień były ziemniaki. Z nich to robiono pyzy, początkowo bez nadzienia, zwane tertunami, placki ziemniaczane i kopytka. W niedzielę, a także przy okazji prac polowych, takich jak żniwa, młocka, wykopki, przygotowywano pyzy z mięsem. Ziemniaki gotowane i tarte łączy się ze sobą z dodatkiem mąki ziemniaczanej, jajek i soli do smaku. Mięso na farsz gotuje się, przekręca przez maszynkę do mięsa, dodaje podsmażoną cebulkę i wszystko dokładnie miesza. Ciasto dzieli się na kuleczki równej wielkości, w każdej robi się dołek, w który wkładany jest farsz i formuje się pyzę podobną do gomółki masła. Przygotowane pyzy wrzuca się do gotującej osolonej wody i gotuje na małym ogniu aż pyzy wypłyną na powierzchnię. Pierwotnie pyzy przygotowywano bez dodatku mąki ziemniaczanej. Uległo to zmianie po szkoleniach zorganizowanych przez Wojewódzki Ośrodek Postępu Rolniczego w latach 1970-1980, na których to gospodynie miały możliwość wymienić się swoimi doświadczeniami. Pierogi turowskie z soczewicą Miejscowość Turów należy do gminy Kąkolewnica Wschodnia. Już od dawnych czasów, co najmniej od początków XX wieku, gmina Kąkolewnica znana była z wyrobu przeróżnych dań mącznych, zwanych tutaj pierogami. Przepisy na pierogi przekazywane były z pokolenia na pokolenie i do dnia dzisiejszego kultywuje się tę tradycję. Każda miejscowość miała swoje ulubione, z których była słynna na całą okolicę. Turów znany jest z wyrobu pierogów z soczewicą. Zgodnie z przepisem ciasto na pierogi przygotowywano z mąki, drożdży, jajka i mleka. Na farsz soczewicę gotowano i mielono. Dodawano do niej podsmażoną cebulę i przyprawiano solą i pieprzem. Ciasto cienko rozwałkowywano, wykrawano z niego koła. Na każde z nich nakładano farsz, starannie zaklejano i gotowano około 5 minut. Gotowe pierogi podawano polane tłuszczem ze skwarkami. Często stawiano je w piecyku kuchni kaflowej, aby były przez cały czas gotowe do spożycia. Można je było także wrzucać na wrzącą wodę i w ten sposób odgrzewać. Pierogi żakowolskie ze smażonymi ziemniakami Ziemniaki są jedną z najczęściej uprawianych roślin we wsi Żakowola Stara. W latach 60. i 70. ubiegłego wieku zajmowały w strukturze zasiewów 60-70% gruntów ornych. Ziemniaki spożywano niemal codziennie i przetwarzano je na różne potrawy, głównie: tertuny, kluski ziemniaczane, bliny. Były to dania pożywne i tanie, którymi mogła się najeść cała rodzina. Jak wynika z relacji osób zamieszkujących te tereny, w ich domach bardzo często przygotowywało się pierogi ze smażonymi ziemniakami. Farsz do pierogów przygotowywany był z utartych ziemniaków i cebuli. Dodatkowo słoninę kroiło się w kostkę i smażyło aż uzyska kolor ciemnoszary, a następnie doprawiało się ją pieprzem i solą do smaku. Do wywałkowanego ciasta nakładało się wcześniej przygotowany farsz i zalepiało pierogi. Pierogi wrzucano na lekko osoloną gotującą się wodę i gotowano około 3 minut. Tak przygotowane pierogi jadło się z okrasą lub bez, podsmażane lub odgrzewane na wodzie. Przepis na tą potrawę przekazywany jest z pokolenia na pokolenie w każdej żakowolskiej rodzinie. Pierogi zosinowskie z jagodami Miejscowość Zosinowo należy do gminy Kąkolewnica Wschodnia. Już od XX wieku gmina ta znana była z wyrobu przeróżnych dań mącznych zwanych pierogami. Przepisy na pierogi przekazywane były z pokolenia    na pokolenie i do dnia dzisiejszego kultywuje się tę tradycję. Każda miejscowość miała swoje ulubione, z których była słynna na całą okolicę. Zosinowo znane jest z wyrobu pierogów z jagodami. Z miejscowością tą jagody były związane od zawsze, głównie ze względu na jej położenie w środku lasu. Jej mieszkańców nazywano „jagodziarzami”. Jagody stanowiły nie tylko pożywienie, ale także lekarstwo m.in. na ból brzucha. Rozczyn na pierogi przygotowywany był z drożdży, wody, cukru, który następnie odstawiano na kilka minut do wyrośnięcia. Mąkę, szczyptę soli, jajko oraz przegotowaną i wystudzoną wodę mieszano razem i zagniatano ciasto. Następnie urywano okrągły placek, wkładano jagody, cukier i zlepiano. Na wrzącą osoloną troszeczkę wodę wrzucano po kilka pierogów i gotowano 2 minuty. Tak przygotowane pierogi podawano ze swojską śmietaną lub z mlekiem. Tertuny brzozowickie z soczewicą Początki osadnictwa na terenie dzisiejszej Brzozowicy Dużej datuje się na XIII wiek. Gospodarstwa na tym terenie były bardzo małe, a gleby słabej jakości. Uprawiano głównie żyto, ziemniaki i soczewicę. W codziennym jadłospisie dominowały zatem kluski i placki ziemniaczane, a mieszkańców nazywano „tertuniarze” z uwagi na spożywanie przez nich bardzo dużych ilości potraw z tartych ziemniaków. Jak wynika z rozmów przeprowadzonych z mieszkańcami Brzozowicy Dużej, jedną z najchętniej spożywanych potraw były tertuny z soczewicą. Sposób ich przygotowywania był bardzo pracochłonny, dlatego były one głównie daniem świątecznym, niedzielnym. Spożywano je również przy okazji wykonywania takich prac domowych jak prządki, kądziel czy darcie pierza. Pierogi lipniackie z kapustą i grzybami Miejscowość Lipniaki należy do gminy Kąkolewnica Wschodnia. Jej nazwa pochodzi od drzew – lip, które tu rosły. Już od dawnych czasów, co najmniej od początków XX wieku, gmina Kąkolewnica znana była z wyrobu przeróżnych dań mącznych, zwanych tutaj pierogami. Przepisy na pierogi przekazywane były z pokolenia na pokolenie i do dnia dzisiejszego kultywuje się tę tradycję. Każda miejscowość miała swoje ulubione, z których była słynna na całą okolicę. Lipniaki znane są z wyrobu pierogów z kapustą i grzybami. Ze względu na stosunkowo małe gospodarstwa i słabe gleby miejscowość ta była biedna. Uprawiano tu głównie żyto, grykę, a w przydomowych ogrodach kapustę. Warzywo to bardzo często mieszano w różnych potrawach z grzybami, których było dużo w okolicznych lasach. W ten sposób starano się tanim sposobem wyżywić rodzinę. Najczęściej gospodynie przygotowywały pierogi z kapustą i grzybami. Jak opowiadają mieszkańcy, był to przysmak przyrządzany na tych terenach już przed wojną. Parowańce brzozowickie z kapustą i grzybami Brzozowica Mała to wieś leżąca w gminie Kąkolewnica Wschodnia. Od początków XX wieku, gmina Kąkolewnica znana była z wyrobu przeróżnych dań mącznych, zwanych pierogami. Przepisy na pierogi przekazywane były z pokolenia na pokolenie i do dnia dzisiejszego kultywuje się tę tradycję. Każda miejscowość miała swoje ulubione, z których była słynna na całą okolicę. Brzozowica Mała znana jest z wyrobu parowańców z kapustą i grzybami. Brzozowica Mała w przeszłości była miejscowością dość ubogą. Miało to znaczący wpływ na rodzaj pożywienia spożywanego przez jej mieszkańców. Parowańce należały do potraw tanich, łatwych do przyrządzenia, a przy tym pożywnych i bardzo smacznych. Ponieważ mieszkańcy nie zawsze mieli pszenicę, mieszano mąkę pszenną z żytnią i z niej wyrabiano parowańce. Przyrządzane z samej mąki pszennej były natomiast daniem świątecznym. Do nadzienia używano składników, które były powszechnie dostępne przez cały rok. Grzyby zbierano w pobliskich lasach i suszono, a kapustę uprawiano w każdym gospodarstwie. Dlatego też, jak wspominają mieszkańcy Brzozowicy Małej, parowańce z kapustą i grzybami bardzo często gościły na stołach w ich domach. Do dnia dzisiejszego cieszą się dużą popularnością. Parowańce żakowolskie z soczewicą Żakowola Poprzeczna położona jest w gminie Kąkolewnica Wschodnia. Już od dawnych czasów, co najmniej od początków XX wieku, gmina ta znana była z wyrobu przeróżnych dań mącznych, zwanych pierogami. Każda miejscowość gminy Kąkolewnica miała swoje ulubione pierogi, z których była słynna na całą okolicę. Żakowola Poprzeczna znana jest z wyrobu parowańców z soczewicą. Potwierdzają to liczne wypowiedzi osób, które od lat na tym terenie zajmują się ich przyrządzaniem. Zgodnie z tradycyjnym przepisem na parowańce najpierw należało przygotować ciasto z drożdży, cukru, mleka, jajka i mąki, które następnie odstawiano w ciepłe miejsce do wyrośnięcia. Na farsz gotowano soczewicę, mielono ją i podsmażano z cebulą, doprawiając solą i pieprzem. Wyrośnięte ciasto dzielono na małe porcje, które nadziewano farszem i formowano z nich kulki. Do dużego płaskiego garnka wlewano wodę, nakładano na    niego ściereczkę, na której luźno układano parowańce. Po około 8-10 minutach były gotowe. Podawano je polane tłuszczem lub śmietaną. Pierogi olszewnickie z kaszą gryczaną Olszewnica jest najstarszą miejscowością w gminie Kąkolewnica Wschodnia. Jej powstanie datuje się na około XIV-XV wiek. Od dawnych czasów, co najmniej od początków XX wieku, gmina Kąkolewnica znana była z wyrobu przeróżnych dań mącznych, zwanych pierogami. Każda miejscowość miała swoje ulubione, z których była słynna na całą okolicę. Olszewnica znana jest z wyrobu pierogów z kaszą gryczaną. Z uwagi na dostępność składników danie to spożywano powszechnie przez cały rok. We wszystkich gospodarstwach uprawiano grykę, dlatego też każda gospodyni miała pod dostatkiem kaszy gryczanej. Przygotowywano więc z niej różne potrawy, aby w tani sposób wyżywić rodzinę. Przepisy na pierogi przekazywane były z pokolenia na pokolenie i do dnia dzisiejszego kultywuje się tę tradycję. Wypłukaną kaszę gryczaną wrzuca się na osoloną, gotującą się wodę i gotuje około 20 minut, następnie odcedza na sitku. Rozpuszczone masło wraz z pokrojoną cebulą i utartymi pieczarkami podsmaża się na patelni. Potem wszytko należy wymieszać z kaszą gryczaną i doprawić do smaku. Do przygotowanego wcześniej ciasta z mąki i zaczynu nakłada się farsz z kaszy gryczanej. Tak zrobione pierogi wrzuca się do gorącej wody na około 2 minuty, a po ich ostygnięciu podaje polane tłuszczem ze skwarkami. Kulebiak generałowej Kickiej Kulebiak generałowej Kickiej jest to tradycyjny wyrób pochodzący z centralnej części Lubelszczyzny. Pomimo słowiańskiego pochodzenia kulebiaka, jego nazwa została najprawdopodobniej zaczerpnięta od słowa niemieckiego – kohlgeback, co oznacza ciasto nadziewane kapustą. Oryginalny starorosyjski kulebiak był przygotowywany wyłącznie z ciasta drożdżowego i nadziewany farszem: z kaszy gryczanej, kapusty, jajek na twardo, gotowanych ryb. Tradycja wypiekania kulebiaka na terenie Jaszczowa sięga lat trzydziestych XIX wieku i pojawiła się wraz z przybyciem generałowej Natalii Kickiej, której zawdzięcza swoją nazwę. Jest to ciasto drożdżowe, ale nadziewane nie jak zwykle kapustą, lecz farszem mięsnowarzywnym, co różni go od tradycyjnych kulebiaków. Początkowo wyrabiano go w jaszczowskim dworze pod ścisłym nadzorem generałowej. Przygotowywany był na specjalne okazje bądź podejmowano nim znamienitych gości. Do wypieku używano produktów pozyskiwanych wyłącznie z gospodarstwa dworskiego. Jego sława była znana w okolicy, toteż generałowa przekazała recepturę, najprawdopodobniej, swojej przyjaciółce, od niej dostali ją inni. Kulebiak wypiekano głównie w bogatych domach, ponieważ do jego przygotowania potrzeba było wielu produktów. Receptura przekazywana była drogą ustną z pokolenia na pokolenie i nie dokonywano w niej większych zmian ani modyfikacji. W takiej wersji istnieje do dzisiaj, zmieniono jedynie jednostki miar i wagi. Kulebiak przygotowuje się tak jak kiedyś tylko na specjalne okazje, tj. dożynki, spotkania Stowarzyszenia Kobiet Powiatu Łęczyńskiego oraz Forum Kobiet Gminy Milejów, uroczystości wojewódzkie, powiatowe, gminne oraz rodzinne. Produkt był wielokrotnie nagradzany na różnego rodzaju konkursach – jest wizytówką gminy Milejów. Tradycja wypiekania kulebiaka przetrwała nie tylko ze względu na produkt, ale również na osobę, której zawdzięcza swoją nazwę – Natalię Kicką – niezwykłą kobietę swojej epoki. Zawijas nasutowski Położona na południowym krańcu powiatu lubartowskiego wieś Nasutów jest jedną z tych wsi, których życie i rozwój związane były najpierw ze „stołem biskupich dziesięcin”, a później z egzystencją różnych rodzin magnackich. Zawijas nasutowski jest produktem charakterystycznym dla wsi Nasutów wytwarzanym tutaj od lat. Nazwa „zawijas nasutowski” kojarzy się z potocznym określeniem przez ludność wiejską zawijania kartoflanego nadzienia w ciasto, stąd „zawijas”. Warto podkreślić, że w związku z powrotem do tradycji naszych przodków o zawijasie nasutowskim robi się coraz głośniej. Zaczynają o nim mówić i pisać regionalne media, coraz częściej gości na stołach regionalnych imprez, a lubelscy restauratorzy coraz częściej to danie wprowadzają do swojego menu. Pierogi nowodworskie Kuchnia polska pokochała pierogi i obecnie są one uważane przez cudzoziemców za typowe polskie danie. Od lat pierogi są również lubelską specjalnością kulinarną. Robiły je nasze prababcie, babcie, mamy, a teraz robi je nasze pokolenie, ponieważ są niezwykle smaczne i zdrowe. Lubelszczyzna od niepamiętnych czasów słynęła z potraw z mąki i kasz. W biednym regionie trzeba się było nauczyć przyrządzać coś z niczego. Gospodynie doszły do mistrzostwa w przygotowywaniu prostych, ale bardzo smacznych potraw. Na terenach położonych na wschód od Wisły charakterystycznym daniem świątecznym były od dawien dawna pieczone    pierogi. Nadziewano je m.in. ziemniakami, serem, kapustą, grzybami lub kaszą gryczaną albo jaglaną. Tradycja nie ginie. Pierogi nadal są główną potrawą podawaną podczas festynów i konkursów kulinarnych promujących regionalne kulinaria. Największą sławę zyskał sobie pieróg biłgorajski z farszem z kaszy gryczanej, ziemniaków i sera. Jest to pieróg pieczony. Pierogi nowodworskie są gotowane – z charakterystyczną dla Lubelszczyzny kaszą gryczaną. Kasza – po polsku tatarka, na Rusi hreczka, na Litwie greczycha – na ziemi lubartowskiej, gdzie położony jest Nowodwór, zwana jest gryką lub hreczką. Uprawiano ją tu od zawsze, co wiąże się to z niską bonitacją gleb – IV, V klasy. Ziarno przerabiano w kaszarniach, których w okresie powojennym było około 30. Obecnie w związku z niską ceną gryki, uprawy zmniejszyły się. Jednocześnie zlikwidowano kaszarnie. Ale nie wszystkie – niektóre unowocześniły się i zwiększyły swoją produkcję, jak np. Kaszarnia Berejów w gminie Niedźwiadka, Kaszarnia w Górce Lubartowskiej. Kaszarnia w Kamionce przerabia kaszę na potrzeby miejscowych rolników. Parowańce z serem Kąkolewnica od dawnych czasów – co najmniej od początków XX wieku – była znana z wyrobu pierogów. Na tym terenie gleby były dobrej jakości, co umożliwiało zasiewanie dużej ilości pszenicy. Kąkolewnica uważana była przez sąsiednie miejscowości za bogatą wieś, a zamieszkujący ją gospodarze – za zamożnych. Dobre zbiory pszenicy umożliwiały powszechne stosowanie mąki pszennej do przygotowywania posiłków. Bardzo często zarówno z dobrej jakościowo mąki, jak i z tej nieco gorszej przygotowywano różne rodzaje potraw zwanych tu pierogami. Popularność pierogów sprawiła, że mieszkańców Kąkolewnicy nazywano „pieroźnikami”, także dzisiaj mieszkańcy sąsiednich miejscowości tak o nich mówią. Najbardziej rozpowszechnionym rodzajem pierogów były parowańce z serem, które przygotowywano niemal codziennie zarówno w bogatych, jak i uboższych domach. Parowańce z serem do dzisiaj cieszą się dużą popularnością. Parowańce z kaszą jaglaną Kąkolewnica była znana z wyrobu pierogów już na początku XX wieku. Gleby na tym terenie były dobre jakościowo, co umożliwiało zasiewanie dużej ilości pszenicy. Mieszkańcy sąsiednich miejscowości uważali Kąkolewnicę za wieś bogatą, a zamieszkujących ją gospodarzy – za zamożnych. Urodzajne zbiory pszenicy umożliwiały powszechne stosowanie mąki pszennej do przygotowywania posiłków. Bardzo często zarówno z dobrej jakościowo mąki, jak i z tej nieco gorszej robiono różne rodzaje potraw zwanych tu pierogami. Popularność pierogów spowodowała, że mieszkańców Kąkolewnicy zaczęto nazywać „pieroźnikami”, także dzisiaj mieszkańcy sąsiednich miejscowości określają ich tym mianem. Jednymi z najchętniej przygotowywanych pierogów są parowańce z kaszą jaglaną. Ogólna dostępność składników oraz łatwość przygotowywania sprawiły, że kąkolewnickie gospodynie chętnie przyrządzały parowańce z kaszą jaglaną dawniej i robią to do dzisiaj. Lubelski forszmak Lubelszczyzna posiada niepowtarzalne walory przyrodnicze i historyczne. Niewątpliwie o walorach Lubelszczyzny świadczy bogato zakorzeniona tradycja kulinarna i gościnność. Georges Duhamel powiedział: „Jeżeli tradycji nie ma w sercach ludzi, to nigdzie indziej nie ma jej na pewno”. Wśród potraw charakterystycznych dla regionu lubelskiego znajduje się forszmak. Lubelszczyznę określano jako region największej popularności tej potrawy. Forszmak, niegdyś bardzo modne danie, dziś sprawia wrażenie zapomnianego. Forszmak lubelski to pożywny gulasz z ogórkami kiszonymi, zaprawiony koncentratem pomidorowym i podany w wydrążonym bochenku chleba. W niektórych rejonach Lubelszczyzny zamiast w kokilkach podawany jest w koszyczkach z ciasta naleśnikowego. Koszyczki przygotowywane są delikatnie spłaszczoną chochlą, którą rozgrzewa się w gorącym oleju, wkłada do miski z ciastem naleśnikowym i ponownie zanurza w gorącym oleju. Do forszmaku używa się wiele pozornie nie pasujących do siebie składników, ale rezultat jest wyśmienity. Po 1955 roku otworzono wiele nowych, lubelskich restauracji, w których serwowano potrawy tradycyjne, a szczególnym powodzeniem cieszył się forszmak lubelski. W latach 70 i 80-tych restauracje Lublina starały się dostosować do sytuacji kryzysu państwa, wykorzystując niedobór niektórych produktów przygotowując coś co ludzie znają i lubią – był to okres największej świetności forszmaku lubelskiego. Królował w stołówkach wyższych uczelni, gdzie podawany był niekiedy jako danie główne. „W drugiej połowie lat osiemdziesiątych furorę robiły w Europie (restauracji w Lublinie) flaki z pulpetami mięsnymi w środku, a także bryzol z polędwicy wołowej podawany z duszoną cebulką. Niezmienną renomą cieszył się forszmak, serwowany w cieście naleśnikowym. Opowiadano, że tak jak szampana, wypadało go zamówić w każdym momencie przyjęcia, nawet po deserze” (Kurier Lubelski, 7.III.2003). Okazuje się, że pomimo różnych zawirowań w kraju, tradycja nie umiera nigdy i do dnia dzisiejszego można skosztować forszmaku lubelskiego, którego smak mimo wielu lat jest niezmienny.    Zupa cebulowa z Goraja Pierwsze wzmianki o miejscowości Goraj położonej na Lubelszczyźnie pojawiły się już w 1377 roku, kiedy to z nadania króla Ludwika Węgierskiego ziemie te zajął Dymitr z Klecia, później nazywany Dymitrem z Goraja. Zgodnie z „Kroniką sławnego Królestwa Polskiego” Jana Długosza w bitwie pod Grunwaldem sprzed kilkuset lat brał udział Aleksander, bratanek Dymitra Gorajskiego, walcząc w trzeciej przybocznej chorągwi królewskiej. Stąd też Goraj, jako jedyna miejscowość w powiecie, związany jest bezpośrednio z wydarzeniami z 15 lipca 1410 roku. Zupa cebulowa z Goraja to danie, które łączy niepowtarzalny smak i zapach z tradycją związaną z uprawą, handlem i gotowaniem potraw z cebuli przez poprzednie i obecne pokolenia Gorajaków. Przygotowywana jest na naturalnych produktach roślinnych i kościach wieprzowych. Jej niezwykły aromat uzyskiwany jest dzięki dużej ilości użytych warzyw takich jak: cebula, marchew, pietruszka, seler. Pierwsze wzmianki o przygotowywaniu zupy cebulowej w Goraju pojawiły się odkąd zamieszkały na tych terenach rodziny żydowskie. Opisane to zostało w XVII wieku między innymi w powieści noblisty Isaaca Bashevisa Singera „Szatan w Goraju”, gdzie przedstawione zostały czasy najazdu na miejscowość Kozaków w czasie powstania Chmielnickiego. Koszerne posiłki miejscowych Żydów sprawiały, że popyt na cebulę dostarczaną przez miejscową ludność rósł. Stąd do dnia dzisiejszego mieszkańców Goraja i okolicznego Zastawia określa się mianem Cebularzy. Zupę cebulową z Goraja podaje się z grzankami z chleba żytniego, który wcześniej kroi się w drobną kostkę i krótko smaży na patelni z dodatkiem oleju. O popularności zupy cebulowej z Goraja świadczą liczne wzmianki w prasie, telewizji czy radiu, a także organizowane regionalne imprezy, np. „Święto cebuli” i wprowadzanie jej do menu przez lubelskich restauratorów. Paszteciki niedrzwickie z kapustą i pieczarkami Paszteciki niedrzwickie wytwarzane są z ciasta drożdżowego nadziewanego specjalnie przygotowanym farszem. „Charakterystyczne w nich jest przede wszystkim słodkawe ciasto podkreślone makiem i pikantny farsz – pyszne (…)” (Wywiad etnograficzny przeprowadzony z mieszkańcami Niedrzwicy Dużej). Początkowo farsz przyrządzany był z samej kiszonej kapusty, jednakże dla wzbogacenia smaku i aromatu z czasem zaczęto dodawać pieczarki. W pierwszych etapach produkcji pasztecików kapusta gotowana jest w wodzie, która jest kilka razy wymieniana, aby usunąć smak goryczki, zaś posiekane ręcznie pieczarki duszone są na odrobinie tłuszczu. Wszystkie składniki łączone są razem z przyprawami i pozostawione zostają do ostygnięcia. Kiedy ciasto jest już odpowiednio rozwałkowane nakładany jest farsz. Uformowane z farszem paszteciki smarowane są z wierzchu żółtkiem, aby w piecu nabrały rumianego koloru. Wierzch może być posypany makiem w celu urozmaicenia potrawy. Wypiek trawa około 20 minut w temperaturze 220ºC. Paszteciki niedrzwickie przygotowywane są podczas różnego rodzaju uroczystości rodzinnych i świąt, najczęściej na Boże Narodzenie. „Zabieram je ze sobą na każdy wyjazd – to jest taki nasz niedrzwicki przysmak; zresztą gdzie nie jedziemy, każdy chętnie go skosztuje, a potem koleżanki proszę, żeby go im przy przywieść. Także każde nasze spotkanie nie może się bez nich odbyć, poza tym są wygodne – szybko odgrzane i kubek barszczu czy herbaty i danie gotowe… Ale też podawane są u nas na rodzinnych spotkaniach lub po prostu w domu – razem z czerwonym barszczem, odpieczone w piekarniku – są naprawdę smaczne” (Wywiad etnograficzny przeprowadzony z mieszkańcami Niedrzwicy Dużej). Woleńskie kartoflaki Bogactwo ziemniaków, soczewicy, grochu oraz kaszy jaglanej i gryczanej spowodowały, że gospodynie prześcigały się w pomysłach przygotowania z nich różnych potraw, które nie tylko zaspokoiłyby głód, ale także dały się do pracy w polu. Tak powstały woleńskie kartoflaki, które stały się nierozłącznym elementem Woli Osowińskiej i okolicznych wsi. Kartoflaki przyrządzane były w jeden niezmienny sposób: „część ziemniaków gotowano, a po ugotowaniu przeciskano przez prasę lub ugniatano tłuczkiem. Drugą część kartofli ścierano na tarce, wkładano do lnianego woreczka i wyciskano sok. Po dokładnym wyciśnięciu kartofli dodawało się je do gotowanych i utłuczonych kartofli. Sok, który zciekł z worka z kartoflami wylewano, na dnie zbierał się krochmal, który też dodawano do kartofli. (…) Ugotowane i surowe kartofle tzw. tarciny łączymy ze sobą, solimy i wyrabiamy na gładką konsystencję”. Z ciasta formowano kule, do środka których wkładano odpowiednie nadzienie np. z soczewicy, kaszy lub grochu. Następnie kule wrzucano do gotującej się wody i gotowano. Wykonanie tej potrawy było pracochłonne, dlatego gospodynie przygotowywały ją w dużej ilości. Na koniec kartoflaki polewano tłuszczem i skwarkami. Kartoflaki można było przechowywać kilka dni w chłodnym miejscu i doskonale smakowały odsmażone na tłuszczu lub odgotowane we wrzącej wodzie. „Przez cały rok robiło się kartoflaki. W okresie jesieni robione były częściej kiedy kartofli było najwięcej. Przygotowywane były zawsze na tzw. dokopimy – kiedy kończyły się prace    związane ze zbieraniem kartofli z pól”. Zupa chłopska fajsławicka Zupa chłopska przygotowywana jest na terenie gminy Fajsławice od XIX wieku. Jej receptura powstała na bazie istniejącej już na terenie Lubelszczyzny zupy zwanej zacierką. Poprzez urozmaicenie przez gospodynie zacierki przyprawami i ziołami charakterystycznymi dla terenu gminy Fajsławice zyskała ona nowy smak oraz aromat. Sposób przygotowania zupy chłopskiej jest prosty i szybki. „Kartofle się wrzuca na wodę, jak już są miękkie to się rwie zacierkę. Gniecie się ciasto z mąki i wody na miękko. Potem wałuję i kroję na 4 placki, biorę po kawałki rwę i rzucam na wodę. Słoninę się rozpuszcza i wlewa do talerza. A produkty były swoje z gospodarstwa” (Wywiad etnograficzny przeprowadzony z mieszkańcami Fajsławic). Do zupy dodawane są przyprawy takie jak majeranek oraz kminek, uprawiane w przydomowych ogrodach. Zupa chłopska fajsławicka przygotowywana jest podczas regionalnych imprez, festiwali czy konkursów organizowanych przez gminę i województwo. Stanowi nieodłączny element różnych wydarzeń jako jedno z dań promujących kuchnię lubelską. Ponadto w 2011 roku za swoje niezwykłe walory smakowe uzyskała nagrodę „Perłę” w konkursie „Nasze Kulinarne Dziedzictwo”. Werbkowickie placki z soczewicy Przed wybuchem II wojny światowej i tuż po, soczewica była powszechnie uprawiana w każdym gospodarstwie na terenie gminy Werbkowice. Wykorzystywana była do przygotowywania różnych dań, jednakże najpopularniejsze były placki z soczewicą. „(…) Placki z soczewicy smakiem przypomniały mięso i naprawdę były pożywne, co też sprawiało, że często gościły na wiejskich stołach. Nawet na niedzielny obiad” (Wywiad etnograficzny przeprowadzony z mieszkańcami gminy Werbkowice). Sposób przygotowania placków przekazywany był z pokolenia na pokolenie. Na początku należało ugotować pół kilograma soczewicy, cztery ziemniaki, a następnie przecisnąć przez prasę na jednolitą masę. Następnie dodawana była podsmażana cebula, jajka oraz sól i pieprz. Wszystko razem należało wymieszać i uformować placki, które obtaczane były w bułce tartej. Na koniec placki należało krótko smażyć na oleju. Dla uzupełnienia smaku placki z soczewicą podawano z sosem grzybowym jako danie główne bądź dodatek do dania głównego. „Taki właśnie produkt, jak placki z soczewicy werbkowickie, kojarzą mi się z zachowaniem obyczajów kulinarnych i przekazywaniu ich kolejnym pokoleniom. Prosta potrawa, a jest dowodem na zachowanie ciągłości pewnych form kulinarnych”. Napoje Kwas chlebowy sapieżyński kodeński Tradycja wyrobu kwasu chlebowego łączy się ściśle z przybyciem rodu Sapiehów na tereny Kodnia, kiedy to Jan Sapieha bierze w posiadanie dobra kodeńskie słynące z młynarstwa: „Władysław Jagiełło zostawszy królem Polski chcąc zjednać sobie członków najbliższej, a zwaśnionej rodziny podarował Kodeń jednemu ze swych przyrodnich braci – Sapieże. Okolice Kodnia należały wówczas do czterech braci Raszyców, którzy na Bugu posiadali swe dziedziczne młyny. Jan Sapieha upodobał sobie te strony i zakupił od Raszyców owe młyny i ich 24 wioski wraz z poddanymi chłopami” (Franciszek Jagiellak, Historia Kodnia wyd. drugie na prawach rękopisu, Kodeń n/Bugiem 1972). Wedle ludowego przekazu wtedy to po raz pierwszy właściwości i smak kwasu chlebowego opuściły wiejską chatę i zawitały na szlacheckich dworach jako niezawodne leki na dręczące po sutych ucztach dolegliwości. Nie znaczy to, że kwas stał się tylko napojem leczniczym, nadal był najlepszym napojem dla spragnionych żniwiarzy, o czym mówi ludowa przyśpiewka:„Od dawien dawna słynie napój zdrowy: kwas chlebowy, pajda chleba za pazuchę,bukłak kwasu i chłop gotów w pole. W gorącą posuchę”.Receptura wyrobu kwasu przekazywana była z pokolenia na pokolenie, a gospodynie rywalizowały ze sobą o to, która lepszy kwas wytworzy, co oceniane było podczas licznych jarmarków oraz odpustów. Aby zaspokoić pragnienie wszystkich chętnych, kwas transportowany był w dużych beczkach tzw. „kwasowicach”. „Działo to się w Mieście Kodniu dnia 28 stycznia 1848 r. o godzinie 9 z rana stawił się Bazyli lat 20 mający, przyniósł ze sobą beczkę kwasu, złożył jako ofiarę, którą przyjęliśmy” (wypis z księgi parafialnej numer 1/1848). Na czas żniw wyrabiano kwas słabszy – taki, który tylko gasił pragnienie, natomiast na jarmarki i odpusty nieco mocniejszy, aby rozweselił bawiących się ludzi. Obecnie kwas chlebowy otrzymał nawet miano „wiejskiej” oranżady. Janowska nalewka miodowa Tak o tradycyjnej metodzie wyrobu janowskiej nalewki miodowej opowiada jedna z mieszkanek Janowa: Nalewkę miodową robiliśmy z mężem w 15 litrowym słoju (gąsiorze), który do dziś jest używany przez    syna. Do jej produkcji najlepszy był miód gryczany, który był rozpuszczany w przestudzonej, ugotowanej wodzie. Wodę czerpaliśmy ze studni, a tu w Janowie ze stoków, wodę źródlaną. Jak można było dostać przyprawy korzenne, to się je rozdrabniało drewnianym wałkiem i zalewało na kilka tygodni spirytusem. Po tym czasie przecedzałam przyprawy ze spirytusem przez druślak i gazę i do czystego roztworu dodawałam roztwór wody z miodem. To gotowałam bardzo powoli kilka minut. Przestudzoną nalewkę uzupełniałam spirytusem, tyle ile chciałam mieć procentów. Żurawinówka momocka Żurawina niegdyś rosła powszechnie na terenach bagiennych i torfowiskach w lasach Europy Północnej i Wschodniej. Na skutek osuszania torfowisk i bagien już coraz rzadziej występuje w tych regionach Europy. W Polsce żurawina rośnie w Puszczy Knyszyńskiej, Białowieskiej, w lasach biłgorajskich i janowskich oraz na Pomorzu Zachodnim. W lasach janowskich spotykana jest najczęściej żurawina błotna i drobnolistkowa. Oba te gatunki żurawin rosną na torfowiskach wysokich, silnie zakwaszonych m.in. na „Imielitym Ługu”. Jej kwaśne owoce zbierane późną jesienią, najlepiej tuż po przymrozkach, są bogate w witaminę C i nadają się znakomicie na konfitury, czy jako dodatek do dziczyzny (...). Wśród mieszkańców Ziemi Janowskiej i Biłgorajskiej żurawina jest dobrze znana od dawna. Tak jak jagoda czarna, borówka czerwona, jeżyna i malina leśna, zbierana była na przetwory domowe oraz w celach zarobkowych przez ludność wiosek śródleśnych tj.: Kocudzy, Władysławowa, Momot Dolnych i Górnych, Łążka Ordynackiego i Garncarskiego, Malińca. W 2007 r. został udostępniony turystom rowerowy Szlak Żurawinowy o długości 25 km w kierunku Lasów Janowskich. Wioski Momoty Górne i Dolne to jedne z puszczańskich miejscowości, leżące w samym środku Lasów Janowskich. Łączy je ze światem 12-kilometrowa droga asfaltowa do Janowa Lubelskiego. Usytuowanie wiosek wśród lasów puszczańskich przyczyniło się do zachowania wielu starych tradycji i zwyczajów ludowych, specyficzna zabudowa, kuchnia tradycyjna, smakowite konfitury i nalewki z owoców leśnych. Zachowało się wiele sposobów leczenia ziołami, nalewkami. Do grona osób kultywujących rodzinne tradycje momockie zaliczają się mieszkanki, które zbierają w okolicznych lasach zioła, żurawiny, borówki czerwone, jeżyny, kalinę, jagody czarne, a następnie wyrabiają z nich wspaniałe nalewki na przeziębienie, zapalenia, nerwobóle. Bardzo powszechną od lat jest tu nalewka żurawinowa, uznawana za przysmak i jest podawana podczas uroczystości rodzinnych. Dobrą marką cieszy się tu żurawinówka, która podczas Festiwalu „Kaszy i żurawiny – Gryczaki 2007” zdobyła I miejsce oraz certyfikat w konkursie na najlepszą żurawinówkę janowską. Rozmowy ze starszymi mieszkankami Momot potwierdzają długoletnią tradycję wytwarzania żurawinówki momockiej. Witaminy Eremity – syrop z czarnego bzu Gdy mówi się o początkach stosowania przez człowieka roślin w celach leczniczych, przeważnie pada stwierdzenie, że własności lecznicze roślin znane były już w starożytności. Dla potwierdzenia tego podaje się zwykle, że już kilka tysięcy lat temu w Egipcie czy Grecji znano wiele roślin leczniczych. Tak ma się również sytuacja czarnego bzu – Sambucus Nigra, którego właściwości lecznicze znane są od dawna. Substancje czynne, zawarte w kwiatach bzu, zwiększają ilość wydalanego moczu, a z nim produktów przemiany materii. Powodują obfite pocenie się, co może być przydatne w leczeniu przeziębień i chorób przebiegających gorączkowo. Kwiaty bzu, którego krzewy porastają brzegi Bugu i rzeki Kałamanki od pokoleń były wykorzystywane w ziołolecznictwie. Nektar świętego Eugeniusza – miód ziołowy Tradycja wyrobu nektaru św. Eugeniusza sięga początków przybycia Misjonarzy Oblatów do Kodnia i związana jest ściśle z tym miejscem. Od dawnych wieków zakonnicy wykorzystywali zioła i dary natury w celach leczniczych, najbardziej znani są z tego mnisi benedyktyńscy uprawiający zioła wokół swoich klasztorów oraz Ojcowie Bonifratrzy, którzy także współcześnie specjalizują się w ziołolecznictwie. Misjonarze Oblaci po przybyciu na ziemię Podlaską nie zostali w tyle zarówno ze względu na walory lecznicze jak i typowo gospodarcze, traktując nektar św. Eugeniusza jako smaczny napój. Sama nazwa pochodzi od imienia Ojca Założyciela Zgromadzenia Misjonarzy Oblatów, żyjącego we Francji na przełomie XVIII i XIX wieku – świętego Eugeniusza de Mazenoda. Eugeniusz to imię pochodzące języka greckiego znaczące tyle, co „z dobrego rodu”, „szlachetnie urodzony”. Na początku dwudziestego wieku, kiedy to oblaci zaczęli się opiekować świętym miejscem na Podlasiu, podczas tworzenia i odbudowy klasztoru powstawały wokół niego ogrody, sady oraz pasieki z licznymi ulami. Bracia zakonni w głównej mierze pełniący wówczas posługę zarówno gospodarzy, ogrodników jak i kucharzy wykorzystywali dary natury do między innymi robienia napoju z mniszka pospolitego (mylnie nazywanego mleczem), który gotowali i osładzali miodem z własnej pasieki. I tak przez pokolenia braci, którzy przewijali się przez kodeński    klasztor, tradycja ta trwa do dziś. Tak dawniej, jak i obecnie nektar św. Eugeniusza jako napój jest oferowany pielgrzymom, którzy przybywają nawiedzać Sanktuarium Matki Bożej w Kodniu z racji licznych odpustów czy dożynek. A wraz z rozwojem techniki zmieniały się warunki wytwarzania tego specyfiku, najpierw na starej kuchni opalanej drewnem czy węglem, która mieściła się poza klasztorem, później w kuchni klasztornej i aż do czasów współczesnych w nowoczesnej kuchni. Lecz, choć warunki się zmieniły, przepis pozostał bez zmian. Tak jak kiedyś nektar św. Eugeniusza jest dla zakonników oblatów oraz mieszkańców okolicy Kodnia zarówno lekarstwem, jak i napojem nierzadko podawanym podczas obiadu. Naleweczka gruszkówka z Kraśnika Słowo „nalewka” powstało w I Rzeczypospolitej i istnieje w języku polskim, rosyjskim, czeskim, ukraińskim, białoruskim, litewskim, estońskim i rumuńskim. Próżno szukać tego słowa we Francji, Wielkiej Brytanii, Niemczech czy Włoszech – mówi Grzegorz Russak, historyk, jeden z animatorów odrodzenia produkcji tradycyjnych nalewek i wódek w Polsce. Każdy region słynął z innego smaku i właściwości wytwarzanych tam nalewek. (P. Krzyżanowski, Wódka restituta, Wprost, Nr 1110 z 7 marca 2004 r.). Tradycja robienia nalewek z gruszek datuje się na koniec XIX wieku. W medycznym poradniku z XIX wieku pt. Gorzelnik i piwowar doskonały, czyli sztuka pędzenia wódki i likworów (…), Kraków 1808-09, można przeczytać: Lecz nade wszystko w naszym klimacie godne są uwagi nalewki, czyli z ruskiego tzw. nastojki: wiśniówka, ślinianka, jarzębinówka, głodówka, malinówka, tarniówka, gruszkówka, jabłkówka, dereniówka, itd., dobre dla smaku i zdrowia zwłaszcza, gdy są to nastojki kilkuletnie. Według Wielkiej księgi nalewek Jana Rogali, która została napisana m.in. w oparciu o książkę A. Piątkowskiego Gorzelnik i piwowar doskonały (…) jest podany przepis na gruszkówkę: We własnym ogrodzie lub sadzie u przyjaciół wybrać gałązkę gruszy z związkiem owocu. Włożyć gałązkę do przeźroczystej butelki. Butelkę umocować na drzewie. W takiej „prywatnej” szklarni gruszka dojrzeje, wypełniając część butelki. Wówczas gałązkę należy odłamać, a owoc zalać 45% wódką. Dobrze zakorkować. Postawić w ciemnym miejscu na 2 miesiące. Po tym czasie efektownie wyglądającą nalewkę można postawić na stole ku uciesze biesiadników. W książce W. Baraniewskiego Kuchnia i stół w polskim dworze czytamy: Mocna okowita służyła we dworze do wyrobu nalewek oraz wszelkich mikstur leczniczych. Przepalano ją w alembikach ze specjalnie dobranymi ziołami, pestkami owoców, zaprawiano potem korzeniami i owocami. Wiele dworów słynęło w okolicy z własnych anyżówek, orzechówek, kminkówek, ratafii, rozmaitych likierów i nalewek, które uznawano za godne uwagi w naszym klimacie. Wiszniówka, śliwianka, jarzębinówka, tarnówka, gruszkówka, jabłkówka, głogówka, malinówka, dereniówka, pęczówka, jak jest: brzozówka, dębianka, topolówka (…). Nalewka poziomkowa leśna z Kraśnika Warunki bioklimatyczne występujące na ziemi kraśnickiej są sprzyjające dla człowieka, zwłaszcza w obszarach zwartych kompleksów leśnych na południu oraz w okolicach Natalina. Klimat sprzyja również rolnictwu ze względu na długi okres wegetacyjny 211-215 dni w roku, należących do najdłuższych na Wyżynie Lubelskiej. Występowanie lasów oraz sprzyjający klimat sprawiły, że rozwijały się tu miejscowe kulinaria oparte na dostępnych darach ziemi. Nalewkę poziomkową leśną przygotowuje się według tradycyjnych przepisów przekazywanych z pokolenia na pokolenie. I tak w podaniach dostępnych w powiecie kraśnickim są zawarte zapisy osób, które rokrocznie przygotowywały tę nalewkę i przechowywały ją w kredensiku jako lekarstwo na przeziębienia, biegunki u dzieci oraz jako poczęstunek dla ważnych gości, dozując je małym kieliszkiem (pojemność łyżki). Według podań poziomki należało zbierać z rana po rosie do koszyczka, nie płukało się ich, tylko czyściło z zanieczyszczeń (liście, igliwie) i od razu zalewało w szklanym gąsiorze okowitą, żeby zatrzymać jak najwięcej aromatów. W książce Wandy Gaj Truskawki i poziomki z 1980 r. czytamy: Poziomka jest owocem spożywanym od najdawniejszych czasów, zwłaszcza leśna. Wspominają o niej Hipokrates i Pliniusz, ale głównie jako o roślinie leczniczej. W tej książce znajdują się również przepisy na nalewki z poziomek. Natomiast w Wielkiej księdze nalewek autorstwa Jana Rogali, która została napisana m.in. w oparciu o książkę A. Piątkowskiego Gorzelnik i piwowar doskonały, czyli sztuka pędzenia wódki i likworów (…), Kraków 1808-09, jest podany przepis na nalewkę poziomkową: Wziąć 1l aromatycznych poziomek leśnych, przebrać. Nie myte włożyć do gąsiorka. Wlać 1 l 45% wódki, aby alkohol przykrył owoce. Dobrze zamknąć. Postawić w słonecznym miejscu nie dłużej jak na 24 godz. Jeśli postoi dłużej, zrobi się gorzka od poziomkowych pestek. Nalewkę zlać, a owoce wycisnąć. Przygotować syrop z ½ kg cukru i szklanki wody. Zagotować, wyszumować. Do gorącego syropu wlać nalewkę. (…) Odstawić w ciemne i chłodne miejsce na 3 tygodnie. Grzaniec Marcina z Urzędowa Grzaniec Marcina z Urzędowa pochodzi z XVI wieku, kiedy to żył Marcin z Urzędowa – lekarz, zielarz,    autor wydanego w 1595 r. Herbarza Polskiego – najwybitniejszego ze średniowiecznych herbarzy, uważanego za pierwszy podręcznik farmakognozji. Marcin z Urzędowa polecał okolicznym chłopom przyjeżdżającym na targi do tej miejscowości (Urzędów był wówczas miastem powiatowym) picie na rozgrzewkę napoju zwanego „grzańcem”. Grzany napój przygotowywano z domowego wina, do którego dodawano suszone owoce oraz miód, a który wzmacniano okowitą. Napój miał również zapobiegać przeziębieniom, zwłaszcza w okresie jesienno-zimowym, kiedy panował dokuczliwy chłód. Napój przechowywano dawniej w naczyniach z gliny – pękatych garncach z wąską szyjką i zatyczką. Na podstawie przekazów starszych mieszkańców Urzędowa i okolic odtworzono przepis na grzaniec. Napój nazwano „grzańcem Marcina”, wykorzystując fakt, że polski farmaceuta, lekarz i zielarz, pochodził właśnie z Urzędowa. Malinóweczka Nalewki to typowo polska, tradycyjna specjalność. Pierwsze informacje o sposobach ich przygotowywania sięgają XVIII wieku. Od dawna wytwarzano je na dworach magnackich oraz w domach mieszczan. Do wytwarzania nalewek wykorzystywano różne owoce (np. morele, czerwone porzeczki, maliny, orzechy) i zioła (np. piołun, mięta), a nawet kwiaty (np. czarny bez). Początkowo nalewki leżakowały w beczkach trzymanych w piwnicach, później w tym celu wykorzystywano gąsiorki ze szkła. Poza niewątpliwymi walorami smakowymi, nalewki posiadają także właściwości lecznicze, stosowano je głównie w przypadkach przeziębień. Malinóweczka z okolic Olbięcina od roku 1970 wytwarzana jest z malin ogrodowych z własnej uprawy, wcześniej korzystano z malin leśnych. Maliny muszą być uprawiane na dobrych glebach. Stanowisko uprawy musi być dobrze nasłonecznione, a nawożenie roślin odbywa się wyłącznie nawozami naturalnymi. Owoce malin wykorzystywane do produkcji muszą być zdrowe i dobrze dojrzałe. Miód Pitny Półtorak Dzięki rozwojowi i udoskonalaniu metod produkcji na przestrzeni wieków polskie miody pitne charakteryzują się dużą różnorodnością. Historia produkcji miodów pitnych sięga początków państwowości polskiej. W zapisach hiszpańskiego dyplomaty, kupca i podróżnika Ibrahima Ibn Jakuba z roku 966 odnotowano, że „w kraju Mieszka I, obok żywności, mięsa, ziemi ornej obfituje miód, a słowińskie wina i upajające napoje zwą się miodami”. Kronikarz Gall Anonim opisując w swoich Kronikach dzieje Polski na przełomie XI i XII wieku, wspomina także o produkcji miodów pitnych. Materiały źródłowe opisujące polskie tradycje kulinarne z XVII oraz XVIII wieku wyróżniają już poszczególne rodzaje miodów pitnych. W zależności od metody produkcji, miody dzielono na: „półtoraki”, „dwójniaki”, „trójniaki” i „czwórniaki”. Każda z nich odnosi się do innego typu miodu pitnego - produkowanego z innych proporcji miodu i wody lub soku oraz o różnych okresach leżakowania. Miód Pitny Trójniak Nazwa trójniak odnosi się bezpośrednio do historycznie ustalonego składu i sposobu produkcji miodu pitnego – jest sama w sobie specyficzna. Zgodnie z tradycyjną staropolską recepturą charakter produktu wymaga przestrzegania określonego okresu leżakowania i dojrzewania. W przypadku Staropolskiego Miodu Pitnego Trójniaka okres ten wynosi przynamniej 1 rok. Tradycyjny podział miodów pitnych na „półtoraki”, „dwójniaki”, „trójniaki” i „czwórniaki” istnieje w Polsce od wieków i przetrwał w świadomości konsumentów do dziś dnia. Po zakończeniu II wojny światowej zostały podjęte próby prawnego uregulowania tradycyjnego podziału miodów pitnych na cztery kategorie. Ostatecznie podział ten został wprowadzony do polskiego porządku prawnego w roku 1948 ustawą o produkcji win, moszczów winnych i miodów pitnych oraz o obrocie tymi produktami. Miód Pitny Czwórniak Nazwa czwórniak odnosi się bezpośrednio do historycznie ustalonego składu i sposobu produkcji miodu pitnego – jest sama w sobie specyficzna. Zgodnie z tradycyjną staropolską recepturą charakter produktu wymaga przestrzegania określonego okresu leżakowania i dojrzewania. W przypadku Staropolskiego Miodu Pitnego Czwórniaka okres ten wynosi przynamniej 9 miesięcy. Tradycyjny podział miodów pitnych na „półtoraki”, „dwójniaki”, „trójniaki” i „czwórniaki” istnieje w Polsce od wieków i przetrwał w świadomości konsumentów do dziś dnia. Po zakończeniu II wojny światowej zostały podjęte próby prawnego uregulowania tradycyjnego podziału miodów pitnych na cztery kategorie. Ostatecznie podział ten został wprowadzony do polskiego porządku prawnego w roku 1948 ustawą o produkcji win, moszczów winnych i miodów pitnych oraz o obrocie tymi produktami    Miód Pitny Dwójniak Nazwa dwójniak odnosi się bezpośrednio do historycznie ustalonego składu i sposobu produkcji miodu pitnego – jest sama w sobie specyficzna. Zgodnie z tradycyjną staropolską recepturą charakter produktu wymaga przestrzegania określonego okresu leżakowania i dojrzewania. W przypadku Staropolskiego Miodu Pitnego Dwójniaka okres ten wynosi przynamniej 1,5 roku. Tradycyjny podział miodów pitnych na „półtoraki”, „dwójniaki”, „trójniaki” i „czwórniaki” istnieje w Polsce od wieków i przetrwał w świadomości konsumentów do dziś dnia. Po zakończeniu II wojny światowej zostały podjęte próby prawnego uregulowania tradycyjnego podziału miodów pitnych na cztery kategorie. Ostatecznie podział ten został wprowadzony do polskiego porządku prawnego w roku 1948 ustawą o produkcji win, moszczów winnych i miodów pitnych oraz o obrocie tymi produktami. Kordiał żurawinowy kraśnicki Kordiał żurawinowy kraśnicki to mocny, szlachetny trunek, a także lek wzmacniający serce, dodający wigoru i wzmacniający odporność psychiczną. Nazwa pochodzi od łac. Cordialis-serce. Kordiał to pierwotna nazwa nalewek. Zgodnie z historycznymi zapisami pierwszą nalewkę stworzył Hipokrates. Od tego czasu chorym zaczęto zapisywać alkoholowe nalewki, okazało się bowiem, że alkohol wzmacnia lecznicze działanie ziół. Do Polski kordiały dotarły prawdopodobnie z Henrykiem Walezym. Zaczęto je wyrabiać w bogatych domach z wódki zwanej okowitą. To właśnie w dworach szlacheckich powstawały receptury, które przetrwały do dziś. Nalewki pijane przez szlachtę dla zdrowia i kurażu były rozmaite. Układając menu przyjęcia proponowano kieliszek piołunówki na apetyt, wiśniówki do dziczyzny, nalewkę z czarnej porzeczki do pieczeni z kaczki. Przyjęcia kończono deserami, do których podawano słodkie i wyborne kordiały. Jedną z najważniejszych cech staropolskiej kuchni było obfite szafowanie przyprawami. Z upodobaniem dodawano duże ilości szafranu, imbiru, cynamonu, cytryn i rodzynek. Egzotyczne przyprawy były kosztownym sposobem demonstrowania społecznej wyższości. Nie dziwi zatem w składzie kordiału: cynamon, wanilia, goździki. Wzmianek o kordiale, czyli likierze używanym dla ożywienia serca jest bardzo wiele w literaturze polskiej, jak również światowej. W utworze Kardynała M. Wisemana „Fabiola. Powieść z czasów prześladowania chrześcijan w roku 302” z 1936 r., można przeczytać: „Musisz być osłabiona utratą krwi. Wypij ten kordiał, aby się pokrzepić”. Słowiański specjał znalazł też uznanie w poezji Konstantego Ildefonsa Gałczyńskiego. Napisał on „Balladę o dwóch siostrach”, w której tak przedstawia trunek: „Więc zaraz lekko podbiegła noc Ta mniejsza, wiecie ta modra Nalała, gość się popatrzył w szkło: Zacny – powiada – kordiał”. Maliniak kraśnicki - wódka malinówka W powiecie kraśnickim położonym w zachodniej części województwa lubelskiego od wielu lat dominuje uprawa malin. Obecnie stanowi ona już ponad 50% produkcji krajowej, a powiat zyskał miano „krajowego zagłębia” produkcji tego owocu. Maliniak kraśnicki zwany również wódką malinówką przygotowywany jest z owoców pochodzących tylko z tego regionu. Do nastawu nie dodaje się drożdży, gdyż są one obecne na owocach malin. Dzięki temu trunek uzyskuje swój wyjątkowy aromat i wyrafinowany smak. Ponadto zawiera duże ilości ketonów i olejków eterycznych i posiada właściwości rozgrzewające, a także wzmacniające. Trudno jednoznacznie określić, kto i kiedy po raz pierwszy wyprodukował wódkę malinówkę, gdyż jej receptura przekazywana była najczęściej ustnie, z pokolenia na pokolenie. Wieloletnia tradycja uprawy i przetwarzania maliny spowodowała, że maliniak kraśnicki stał się jednym z bardzo popularnych produktów wytwarzanych na terenie powiatu kraśnickiego. Nalewka ziemiańska Nalewka ziemiańska to napój spirytusowy wytwarzany zgodnie z wieloletnią rodzinną recepturą. Przepis na jej przygotowanie przekazywany jest z pokolenia na pokolenie i przechowywany w zbiorach rodzinnych mieszkańców północnej części Lubelszczyzny. Nazwa tej nalewki pochodzi od nazwy Koła Gospodyń Ziemianek z Przegalin, które istnieje od 1932 roku. Nalewka ziemiańska swoją popularnością i wysoką jakością wpisała się wiele lat temu w tradycję mieszkańców zarówno Przegalin jak i okolicznych miejscowości. Podstawowym składnikiem do przygotowania nalewki jest owoc pigwy pospolitej. Pigwa jest popularnym na terenach powiatu radzyńskiego krzewem w przydomowych ogródkach, co wynika z jej niewielkich wymogów pielęgnacyjnych. Owoce pigwy mają właściwości odżywcze i dietetyczne, charakteryzują się specyficznym smakiem i aromatem, podobnym do owocu cytryny. Drugim podstawowym składnikiem przy produkcji nalewki jest miód naturalny wielokwiatowy o łagodnym woskowym zapachu. Ostatnim bardzo ważnym składnikiem aromatycznym nalewki jest słodko pachnąca przyprawa – wanilia, która nadaje aromat całej nalewce. Nalewka ziemiańska od kilkudziesięciu lat prezentowana jest podczas    różnych uroczystości, np. Dożynek Powiatowych w Radzyniu Podlaskim, Dożynek Gminnych na terenie powiatu Radzyńskiego oraz podczas uroczystości rodzinnych. Sok z maliny kraśnickiej Sok z maliny kraśnickiej wytwarzany jest z owoców malin dojrzewających na lessowych stokach Wzniesień Urzędowskich. Glebowe warunki uprawy, wieloletnia tradycja, doświadczenie i wyspecjalizowana technologia produkcji gwarantują uzyskanie wysokiej jakości owoców. Sok malinowy jest jednym ze sposobów zagospodarowania owoców malin przez mieszkańców powiatu kraśnickiego. Sok z maliny kraśnickiej wytwarzany jest według tradycyjnej receptury, przekazywanej z pokolenia na pokolenie. „A odkąd maliny tu są, soki z niej robimy. Jak mówiłam to przeszło już ze 35 lat” (Wywiad etnograficzny przeprowadzony z mieszkańcami powiatu kraśnickiego). Stanowi niezastąpiony dodatek do herbat, wody oraz innych napoi i potraw. Dzięki dużej zawartości witamin i olejków eterycznych posiada właściwości rozgrzewające i wzmacniające. Oranżada z Kąkolewnicy Oranżada w Kąkolewnicy produkowana jest od 1957 roku początkowo pod nazwą Lemoniada. Dawniej zaopatrywała się w nią w dużej mierze ludność mieszkająca w województwie lubelskim. Z czasem jej smak docenili mieszkańcy z przyległych województw. Proces wytwarzania tego napoju jest dość skomplikowany z powodu zastosowania specjalnych, przystosowanych do tego maszyn. Przy produkcji wymagana jest staranność i czystość oraz produkty najlepszej jakości. W procesie produkcyjnym na przestrzeni wielu lat wprowadzone zostały nowocześniejsze maszyny. Jednak smak i jakość nie zmieniły się i zachowały swoje tradycyjne właściwości. Jak wynika z wywiadów etnograficznych przeprowadzonych z mieszkańcami Kąkolewnicy „Oranżada z Kąkolewnicy podawana była na wszystkich uroczystościach rodzinnych (chrzest, wesela, I komunie) oraz na odpustach, obiadzikach pogrzebowych, zabawach wiejskich i innych spotkaniach i uroczystościach”. Do dnia dzisiejszego produkcja oranżady trwa w niezmienionej recepturze i w dalszym ciągu cieszy się dużym zainteresowaniem. Krupnik pszczelowolski Napój alkoholowy z miodem wywodzi swój rodowód z kuchni staropolskiej, a dokładnie z kuchni dworów i dworków. Ze względu na swoje walory smakowe szybko rozpowszechnił się na całych kresach wschodnich i w innych częściach Polski. „(…) zwłaszcza w Polsce istnieje w tej dziedzinie bardzo stara i bogata tradycja. Staropolskie miody pitne, krupniki, nalewki miodowe sławne były na całą Europę, a nawet stanowiły przedmiot handlu zagranicznego” (T. Majewski, „Miód pszczeli”, Warszawa 1959). O krupniku pisali nie tylko pszczelarze, ale i poeci, a wśród nich ci najsłynniejsi np. Adam Mickiewicz. W ciągu stuleci powstawały różne wersje alkoholowych napitków miodowych w zależności od regionu, w którym były wytwarzane. W staropolskich domostwach gospodarze stawiali sobie za punkt honoru wyrób trunku na miodzie, a jego smak na długo pozostawał w pamięci gości. W regionie lubelskim jest największe zgęszczenie pasiek, dzięki czemu główny składnik, czyli miód jest łatwo dostępny i często wykorzystywany do przygotowania tradycyjnego trunku o nazwie krupnik. Krupnik powinien być przygotowywany ze znacznym wyprzedzeniem, aby miód i spirytus mogły się tzw. „przegryźć”. Ponadto, do krupniku dodawane są przyprawy takie jak cynamon, goździki i wtedy dopiero nabiera on odpowiedniej mocy, jak również swoistego bukietu zapachowego. „(…) Krupnik rozpoczyna swój żywot w chwili, gdy gospodyni przystępuje do łączenia miodu i spirytusu. Następnie trzeba uważnie dodawać różnego rodzaju używki korzenne: goździki, imbir, pieprz, jałowiec, miętę, piołun i szereg innych dodatków (…)” (R. Wróblewski, „Miodosytnictwo. Rozprawa o miodach pitnych i dawnej gościnności”, Łódź). Krupnik pszczelowolski swoją nazwę zawdzięcza miejscowości Pszczela Wola. To właśnie tu znajduje się jedyne na świecie Technikum Pszczelarskie, będące chlubą i dorobkiem wielu pokoleń pszczelarzy. Wieloletnia tradycja miejscowości sprawiła, że krupnik znany jest nie tylko w regionie lubelskim, ale w całym kraju. Warzonka kryształówka Początki osadnictwa we wsi Werbkowice datuje się na rok 1394, jednak znaczący rozwój wsi rozpoczął się dopiero w XIX w. Związane to było z funkcjonowaniem gorzelni produkcyjnej w 1896 roku. Ostatecznie największy wpływ na rozwój Werbkowic i okolicznych wsi miała uruchomiona w 1963 roku najnowocześniejsza w Polsce cukrownia, która była ówcześnie największą w kraju. To zagłębie uprawy buraka cukrowego spowodowało, że cukier stał się podstawowym surowcem wykorzystywanym przez mieszkańców w każdej kuchni. Gospodynie używały go do produkcji dżemów, konfitur, kompotów oraz różnych nalewek. Pośród wszystkich produktów przygotowywanych na bazie cukru największym    powodzeniem cieszyła się nalewka o nazwie warzonka kryształówka. „Nazwa warzonka istnieje już ponad pół wieku. Oznacza po prostu „warzenie” cukru w garnku na ogniu, czyli podgrzewanie, gotowanie, robienie karmelu. Jeśli chodzi o nazwę „kryształówka”, to przyjęła się w Werbkowicach, chyba przed dożynkami. Może to był rok 1980, może trochę wcześniej. Działające wtedy Koło Gospodyń Wiejskich w Werbkowicach, tak nazwało napój na cześć naszej Cukrowni Werbkowice i istniejącego Klubu Sportowego o nazwie „Kryształ” Werbkowice” (Wywiad etnograficzny przeprowadzony z mieszkańcami Werbkowic). Mieszkańcy od lat przygotowują warzonkę w ten sam sposób przy wykorzystaniu odpowiednich narzędzi, a także z użyciem surowców pochodzących z okolicznych terenów. Sposób przygotowania tej wykwintnej nalewki jest prosty, jednak wymagający skupienia i uwagi. Na początku należy cukier skropić wodą i mieszać aż do powstania karmelu. Następnie dodać sok z cytryny, zalać wodą i gotować (zbierając tworzącą się pianę). Odstawić z ognia i dodać trochę miodu. Na koniec należy powoli wlać do garnka spirytus. Tak przygotowana nalewka podawana była i jest do dnia dzisiejszego podczas różnych spotkań, uroczystości na ciepło bądź na zimno do słodkich ciast i deserów. Inne produkty Makaron jajeczny z Ludwina „Jeszcze na przełomie XIX i XX wieku codzienne pożywienie mieszkańców wsi lubelskich było mało urozmaicone. W jadłospisie dominowały potrawy mączne oraz przyrządzane z ziemniaków, kapusty, kaszy jęczmiennej i gryczanej, roślin strączkowych i mleka (…) Często przyrządzano także kasze, kluski i pierogi (…) Kluski z mąki żytniej i pszennej lub z surowych i gotowanych ziemniaków jadano najczęściej ze słoniną, serem albo mlekiem” (Janina Hunek, „Tajemnice tradycyjnych kuchni: Rumunia, Szwajcaria, Węgry, Polska”, Lublin: Muzeum Lubelskie). Makaron jajeczny z Ludwina to produkt znany i ceniony od wielu lat szczególnie na Lubelszczyźnie. Wyjątkowy smak makaron uzyskuje dzięki kompozycji głównych surowców użytych do jego wyrobu tj. odpowiedniej mąki i dodatku jaj oraz stosowaniu tradycyjnej metody wyrabiania ciasta makaronowego i jego formowaniu. Tradycyjna metoda wytwarzania polega na wymieszaniu składników, dodaniu wody w celu lepszego ich rozprowadzenia i uzyskanie ciasta o odpowiedniej wilgotności i sprężystości, a następnie formowania go w placek, z którego w dalszym procesie można uzyskać różne kształty i formy gotowego wyrobu. Metoda wyrobu w przypadku makaronu jajecznego z Ludwina, co do zasad nie uległa zmianie, lecz tylko proces produkcji w związku z rozwojem technologii uległ mechanizacji. Tradycją w wielu domach było przygotowywanie makaronu w podwójnej porcji, tak aby w tygodniu lub na następną niedzielę nie trzeba było powtarzać pracochłonnej czynności wyrobu. Powodowało to konieczność poddania przygotowanego makaronu procesowi suszenia, który to proces nie wpływał na zmianę, smak ani na własności organoleptyczne makaronu. Makaron jajeczny spożywany jest podczas uroczystości świątecznych, a także podczas codziennych obiadów np. w zupach, z sosami, serem.", "url": "https://silo.tips/download/produkty-mleczne-produkty-misne", "category": "lubelskie", "sub_category": "Napoje (alkoholowe i bezalkoholowe)", "phrase": "Żurawinówka momocka"}