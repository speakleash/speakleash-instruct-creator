{"meta_description": "Swiatowa Konferencja Gospodarcza Polonii", "title": "REGION LUBELSKI - INFO | FUNDACJA POLONIA", "content": "Województwo lubelskie znajduje się w środkowo-wschodniej części Polski. Region ten graniczy w północno-wschodniej części z Białorusią, a południowo-wschodniej z Ukrainą. Takie usytuowanie regionu na pograniczu Europy Zachodniej i Wschodniej daje duże możliwości rozwoju gospodarczego. Dogodne położenie w połączeniu z doświadczeniem w relacjach biznesowych z partnerami zza wschodniej granicy to duży atut regionu lubelskiego jako miejsca przyjaznego inwestorom, chcącym działać w sąsiedztwie rynków wschodnich. Korzystna infrastruktura przejść granicznych i modernizacja głównych dróg stwarzają doskonałe warunki dla inwestowania w regionie.   Na Lubelszczyźnie znajduje się najnowocześniejszy w Polsce i w Europie terminal do odpraw celnych (fitosanitarnych i weterynaryjnych) w Koroszczynie. Obiekt połączony jest specjalną drogą celną z przejściem granicznym w Kukurykach. Kilkanaście kilometrów od terminalu działa natomiast dobrze znany w kraju i za granicą suchy port przeładunkowy w Małaszewiczach. Zadaniem Wolnego Obszaru Celnego w Małaszewiczach jest ułatwienie międzynarodowej wymiany towarowej i obsługa ładunków w tranzycie. Duże znaczenie ma też Linia Hutnicza Szerokotorowa (LHS) nr 65 łącząca Górny Śląsk z ukraińskim i rosyjskim systemem kolejowym.    Przełomową inwestycją Lubelszczyzny była budowa Portu Lotniczego Lublin S.A. w Świdniku, dająca wielkie możliwości w rozwoju turystyki oraz gospodarki regionu. Port lotniczy pozytywnie wpływa na rozwój wielu branż przemysłu ulokowanych w regionie, m.in. lotniczej (w tym największego przedsiębiorstwa lotniczego AgustaWestland będącego największym udziałowcem PZL-Świdnik S.A.), handlu, usług spedycyjnych, logistycznych kurierskich, turystycznych, hotelarskich oraz transportowych. Aktualnie Port Lotniczy Lublin obsługuje bezpośrednie połączenia do: Londynu, Oslo, Dublina, Frankfurtu, Rzymu i Mediolanu oraz krajowe połączenia do Gdańska.   Preferencyjne warunki inwestowania oraz prowadzenia i rozwijania działalności gospodarczej oferują zlokalizowane w województwie 3 Specjalne Strefy Ekonomiczne.    Parki przemysłowe działające na Lubelszczyźnie mają na celu zapewnienie korzystnych warunków dla rozwoju innowacyjnych firm. Ułatwiają one przedsiębiorcom dostęp do najnowszych technologii, dzięki nim powstają także nowe miejsca pracy. na Lubelszczyźnie istnieją dwa parki przemysłowe w Świdniku i Puławach.  Walorem województwa lubelskiego jest jego ogromny potencjał rozwojowy oraz intelektualny, który stanowią młode, dobrze wykształcone kadry. na 19 uczelniach kształci się 105000 studentów (w tym 80 000 w Lublinie), 47% mieszkańców stanowią ludzie w wieku do 35 lat (dane za 2013 rok). Ważną rolę w postępie naukowym regionu pełnią instytuty naukowe. Jednym z najbardziej prestiżowych ośrodków jest oddział Polskiej Akademii Nauk. Równie istotny jest Instytut Uprawy Nawożenia i Gleboznawstwa w Puławach, którego badania koncentrują się głównie na udoskonalaniu technologii produkcji roślinnej, systemach nawożenia i uprawy. Lubelszczyzna odznacza się wyjątkowo korzystnymi warunkami rozwoju przemysłu spożywczego z uwagi na rolniczy charakter przeważającej części województwa oraz bardzo wysoką specjalizację w uprawach roślin przemysłowych oraz owoców i warzyw. Region lubelski jest znaczącym producentem zbóż, zwłaszcza pszenicy, owsa i jęczmienia, a także ziemniaków, buraków cukrowych, warzyw, chmielu i tytoniu. Przemysł przetwórczy zdominowały mleczarnie i przetwórstwo owocowo-warzywne. Lubelszczyzna to także znane na świecie zagłębie zielarskie i pszczelarskie. Województwo lubelskie jest największym w Polsce producentem owoców miękkich, zwłaszcza malin. Hurtowemu obrotowi towarów, w tym produktów rolnych, sprzyja dobrze zorganizowany rynek rolny: Lubelski Rynek Hurtowy S.A. w Elizówce k/Lublina, imprezy targowo-wystawiennicze organizowane przez Międzynarodowe Targi Lubelskie S.A. Dobrze rozwinięta jest również hodowla trzody chlewnej, bydła i koni (słynna stadnina koni w Janowie Podlaskim). Na terenie województwa lubelskiego wzrasta znaczenie rolnictwa ekologicznego, związanego zarówno z sektorem energii odnawialnych, jak i bezpośrednimi konsumentami zainteresowanymi zdrową żywnością. Według danych Inspekcji Jakości Handlowej Artykułów Rolno-Spożywczych z 2013 r. województwo lubelskie zajmuje piąte miejsce w Polsce pod względem liczby producentów ekologicznych, a trzecie pod względem certyfikowanych gospodarstw ekologicznych- jest ich ponad dwa tysiące.  Lista Produktów Tradycyjnych zawiera rarytasy związane historycznie z danym regionem Polski, wytwarzane z wykorzystaniem metod tradycyjnych od co najmniej 25 lat. Na Liście Produktów Tradycyjnych znajduje się 120 produktów z Lubelszczyzny. Znajdziemy tu zarówno chleby na zakwasie, gryczaki, cebularze, kulebiaki, zawijaki, pierogi (słynny piróg biłgorajski), miody pitne czy nalewki (poziomkowa z kraśnika, żurawinówka biłgorajska i Momocka). Nie brakuje też warzyw, owoców i ich przetworów. Obok palety wędlin, pieczeni z dzika czy nadziewanych kaczek, na liście jest także świnia rasy puławskiej o czarno-białej maści. Jej mięso odznacza się bardzo dobrą jakością; z tego względu jest ono doskonałym surowcem do wytwarzania markowych wędlin. Świnie puławskie hoduje się w indywidualnych gospodarstwach ekologicznych i agroturystycznych. Lubelszczyzna to również miejsce, gdzie hoduje się tradycyjne gatunki zwierząt, np.: gęś biłgorajska. Cechuje ją dobre umięśnienie przy małym otłuszczeniu oraz wysoka jakość pierza. Oprócz tego coraz popularniejsza staje się wołowina lubelska. Sektory strategiczne dla województwa ujęte w strategii rozwoju regionalnego to przede wszystkim: przemysł (spożywczy, produkcja mebli, przemysł samochodowy, przemysł maszynowy, produkcja wyrobów z metali, produkcja drewna i wyrobów z drewna, przemysł chemiczny), budownictwo, usługi rynkowe ( fundusze pożyczkowe i poręczeniowe, przedsiębiorstwa leasingowe, kasy oszczędnościowo-kredytowe), usługi sieciowe (w szczególności dostawy energii elektrycznej i gazu), turystyka, edukacja, nauka oraz rozwój społeczeństwa informacyjnego (gospodarka oparta na wiedzy). Ważnym działem gospodarki, który rozwija się w oparciu o dostępną bazę surowcową jest przemysł wydobywczy. Bogate zasoby węgla kamiennego w Lubelskim Zagłębiu Węglowym (szacowane na ponad 20% zasobów krajowych) stanowią podstawę do rozwoju przemysłu górniczego w regionie, który obecnie odpowiada już za około 8% wydobycia krajowego i należy oczekiwać, że udział ten będzie wzrastać w związku z planami uruchomienia nowych szybów wydobywczych w rejonie Stefanów (k. Łęcznej) przez kopalnię Lubelski Węgiel Bogdanka S.A. oraz w rejonie Pawłów (koło Chełma) przez Kompanię Węglową S.A. w Katowicach.  Złoża kredy, wapna, gliny, margla, piasku budowlanego i szklarskiego stymulują rozwój przemysłu budowlanego, co przedkłada się również na znaczną liczbę cementowni i producentów materiałów budowlanych zajmujących się produkcją cegły tradycyjnej i klinkierowej, wyrobów silikatowych, betonu komórkowego i prefabrykatów betonowych. w okolicach Lublina, Świdnika i Stężycy eksploatowane są znaczne pokłady ropy naftowej i gazu ziemnego.  W ostatnim okresie wzrosło zainteresowanie gazem łupkowym, który może występować w formacjach perspektywicznych. Dotychczasowa wiedza pozwoliła na wstępne określenie możliwości występowania złóż gazu łupkowego (shale gas) na Lubelszczyźnie. Parametry geologiczno-geochemiczne łupków potencjalnie gazonośnych są porównywalne do klasycznych osadów tego typu w basenach amerykańskich. Potencjał naturalny regionu stwarza dogodne warunki rozwoju m.in. energii cieplnej i elektrycznej w biomasy, energetyki słonecznej, energetyki wodnej, elektroenergetyki geotermalnej oraz lokalizacji siłowni wiatrowych. Rolniczy charakter regionu daje możliwości rozwoju upraw energetycznych oraz produkcji energii z odpadów pochodzenia roślinnego i zwierzęcego (np. biogazu). Województwo lubelskie charakteryzuje się dużą różnorodnością krajobrazu oraz nieskażonym środowiskiem przyrodniczym. Dzięki położeniu i uwarunkowaniom przyrodniczym jest doskonałym miejscem do uprawiania turystyki. Wiele ciekawych atrakcji przyrodniczych, wśród których są 2 parki narodowe (Poleski Park Narodowy i Roztoczański Park Narodowy), 17 parków krajobrazowych, wiele obszarów chronionego krajobrazu, dają szanse bliskiego obcowania z przyrodą. Do aktywnych form wypoczynku w regionie zachęcają znakowane szlaki piesze, rowerowe, konne oraz wiele ścieżek przyrodniczych zlokalizowanych w parkach narodowych i krajobrazowych. Wypoczynek gwarantują także liczne gospodarstwa agroturystyczne specjalizujące się w wyrobie tradycyjnych produktów. Ze względu na bogactwo rzek, jezior i stawów region stwarza mnóstwo atrakcji miłośnikom sportów wodnych. na terenie Pojezierza Łęczyńsko-Włodawskiego występują dogodne warunki do uprawiania żeglarstwa, kajakarstwa, wędkarstwa, jak również zażywania kąpieli słonecznych. Warto też odwiedzić region Roztocza, który zachęca nas pięknymi lasami, łąkami, polami, zbiornikami wodnymi, rwącymi i spokojnymi rzekami, wspaniałymi zabytkami oraz bogatą historią. Lubelskie dzięki malowniczemu ukształtowaniu terenu oraz łagodnym wzniesieniom stwarza również idealne warunki do jazdy konnej. Słynie ze wspaniałej stadniny koni arabskich w Janowie Podlaskim i dorocznych aukcji, które należą do najbardziej prestiżowych imprez tego typu w świecie.  Lublin, jako stolica regionu i miasto o blisko 700-letniej tradycji jest miejscem przenikania się kultur Wschodu i Zachodu. To miasto z bogactwem wielu tradycji i wielokulturowym dziedzictwem.  Lubelska Starówka wyróżnia się średniowiecznym układem przestrzennym oraz bogactwem zdobień zabytkowych kamienic. Zachwyca autentycznością i klimatem sprzed wieków. Wejścia do tego magicznego miejsca strzeże sędziwa BRAMA KRAKOWSKA, która wraz z murami obronnymi wzniesiona została w XIV wieku. Brama jest jednym z architektonicznych symboli Lublina. w obrębie emanujących historią murów Starego Miasta mieści się wiele zabytków z różnych epok. Zachwycają zwłaszcza bogato zdobione renesansowe kamienice. Kaplica Trójcy Świętej na lubelskim Zamku to jeden z najcenniejszych zabytków sztuki średniowiecznej w Polsce i Europie. Nadano mu Znak Dziedzictwa Europejskiego. Jest świadectwem przenikania się kultur Wschodu i Zachodu, ponieważ gotycką, rzymskokatolicką świątynię przyozdabiają wizerunki ojców Kościoła Wschodniego. Muzeum Wsi Lubelskiej na powierzchni 27 hektarów, zebrano ekspozycję, która dokumentuje życie dawnych mieszkańców regionu. Znajdują się tu urokliwe stare młyny, zagrody i chaty kryte strzechą, tętniące życiem podczas organizowanych przez muzeum sianokosów. Kolekcje ogrodowe liczą ponad 1600 gatunków drzew i krzewów, ponad 3300 roślin zielnych rosnących w gruncie oraz ok. 1600 gatunków roślin szklarniowych. Służą one, jako materiał do badań naukowych dotyczących aklimatyzacji w naszych warunkach roślin pochodzących z różnych kontynentów i stref klimatycznych, biologii kwitnienia i owocowania, wartości użytkowych i leczniczych. z zasobów roślinnych Ogrodu korzystają pracownicy uczelni lubelskich w celach naukowych i dydaktycznych, szkoły i przedszkola w procesie edukacyjnym a mieszkańcy Lublina dla wypoczynku i rekreacji. Niemiecki obóz koncentracyjny w Lublinie, nazywany potocznie Majdankiem, powstał na mocy decyzji Heinricha Himmlera. Majdanek funkcjonował od października 1941 roku do lipca 1944 roku. Więźniowie pochodzili prawie z 30 państw. Dominowali obywatele Polski (głównie Polacy i Żydzi), Związku Radzieckiego oraz Czechosłowacji (Żydzi). Poza Żydami i Polakami najliczniejszymi grupami narodowościowymi byli Rosjanie, Białorusini i Ukraińcy. Zamość – perła polskiego renesansu, zabytkowy rynek zachwyca pięknem swoich kamieniczek. Staromiejski zespół urbanistyczny Zamościa w 1992 roku został wpisany na listę światowego dziedzictwa kulturowego UNESCO.  Kazimierz Dolny nad Wisłą słynący z pięknych krajobrazów oraz atrakcyjnego położenia. Niepowtarzalna atmosfera miejscowości sprawia, że jest to jedno z ulubionych miejsc pracy i wypoczynku artystów. Nałęczów - Pierwsze sprywatyzowane polskie uzdrowisko, specjalizujące się w leczeniu chorób serca i układu krążenia, ma już blisko 200-letnią historię. Lecznicze właściwości wód nałęczowskich odkryto w 1817 roku. w końcu XIX w. był to już bardzo znany kurort, ulubiony przez najwybitniejszych polskich pisarzy: Henryka Sienkiewicza, Bolesława Prusa, Stefana Żeromskiego. Dwaj ostatni, którzy spędzili w Nałęczowie wiele lat życia, mają tu swoje muzea. Nałęczów to miasto-ogród, położone pośród bogatych lasów i wąwozów, gdzie co rusz spotykamy przepiękne zdrojowe wille, niejednokrotnie wzorowane na domach z tatrzańskich i alpejskich kurortów. Centrum uzdrowiska stanowi rozległy Park Zdrojowy z klasycystycznym Pałacem Małachowskich i innymi zabytkowymi obiektami m.in. Starych Łazienek, Sanatorium Księcia Józefa, Domku Greckiego, czy Gotyckiego. Uzdrowisko, słynące z doskonałych wód mineralnych (tutaj znajdują się wytwórnie znanych w całym kraju „Nałęczowianki” i „Cisowianki”), oferuje dziś nowoczesne basenowe centra rekreacji.", "url": "https://skgp2014.syskonf.pl/region_lubelski", "category": "lubelskie", "sub_category": "Napoje (alkoholowe i bezalkoholowe)", "phrase": "Żurawinówka momocka"}