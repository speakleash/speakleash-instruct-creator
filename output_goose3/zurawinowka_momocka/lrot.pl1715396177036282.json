{"meta_description": "", "title": "Lubelska Regionalna Organizacja Turystyczna", "content": "Lubelskie to przed wiekami kraina leśnych barci, dostarczających olbrzymich ilości miodu i pszczelego wosku, spławianego Wisłą do Gdańska i dalej na europejskie rynki. Najlepszym potwierdzeniem tej tradycji są miody pitne działającej od ponad 70 lat lubelskiej Spółdzielni Pszczelarskiej Apis. Słodkie i aromatyczne półtoraki, dwójniaki, trójniaki i czwórniaki z Lublina stały się jednym z najbardziej rozpoznawalnych regionalnych produktów, poszukiwanych na targach, kiermaszach, wystawach. Nie jest przypadkiem, że w podlubelskiej Pszczelej Woli już od ponad pół wieku działa jedyne w kraju Technikum Pszczelarskie. A przy szkole, w starym dworskim parku znaleźć można skansen z plenerową ekspozycją uli, barci, kłód, której towarzyszy figura św. Ambrożego - patrona pszczelarzy i cukierników. W części dawnego dworu Rohlandów urządzono muzeum historii szkoły oraz bartnictwa i pszczelarstwa. Pasieka w Pszczelej Woli znana jest z miodów malinowego i gryczanego. Te miody, podobnie jak lipowe i rzepakowe, są dość popularne na Lubelszczyźnie z uwagi na liczne uprawy malin, gryki, rzepaku oraz wielu starych parków i lipowych alei. Wśród znanych pasiek regionu można wymienić m.in.: Gospodarstwo Pasieczne „Ulik” we wsi Mokrelipie (gm. Radecznica), Pasiekę „Pod lipami” w Sobieszynie (gm. Ułęż), czy też Rejonowe Koło Pszczelarzy z Godziszowa k. Janowa Lubelskiego. W Lublinie, Kraśniku, Pszczelej Woli i wielu innych miejscowościach regionu odbywają się coroczne spotkania i festyny pszczelarskie. Najbardziej oryginalnym jest Nadbużańskie Święto Pszczoły w Okszowie koło Chełma. Impreza, organizowana od kilkunastu lat w maju, gromadzi setki pszczelarzy i ich rodzin z regionu i kraju, a także z ukraińskiego Wołynia. Na Lubelszczyźnie jeszcze w połowie XIX wieku najbardziej rozpowszechnionymi gałęziami rodzącego się przemysłu było gorzelnictwo i browarnictwo. Liczne manufaktury korzystały z wielkiej obfitości zbóż, masowo przerabianych na gorzałkę i słodowe piwo. W Zwierzyńcu, stanowiącym gospodarcze centrum Ordynacji Zamojskiej, w 1806 roku powstał browar. Historyczny zakład, należący dziś do lubelskiej spółki Perła Browary Lubelskie, zaprzestał już wprawdzie przemysłowej produkcji piwa, ale jest wielką turystyczną atrakcją, gdzie można poznać tajniki browarnictwa i… napić się świeżo uwarzonego piwa. Do spółki Perła należy też stary browar przy ul. Bernardyńskiej w Lublinie. Nieczynny już dzisiaj zakład, założył w 1845 roku Karol Vetter, stosując po raz pierwszy w regionie nowoczesną „bawarską” recepturę warzenia piwa. Konkurencja w branży była wówczas ogromna – tylko w Lublinie działało aż sześć browarów! W XX wieku lubelscy piwowarzy przejęli od Czechów technologię przerobu szyszek chmielowych, co zaowocowało szybkim rozwojem plantacji chmielu, szczególnie na lubelskim Powiślu oraz we wschodniej części Wyżyny Lubelskiej. Obecnie region lubelski jest potentatem chmielarskiego rynku, skupiając ponad 70 proc. krajowych upraw, a doroczne Chmielaki Krasnostawskie w Krasnymstawie i Nadwiślańskie w Wilkowie są największymi świętami chmielarzy i piwowarów w Polsce. Warto dodać, że przy tak dużej podaży chmielu, w regionie działają nadal małe, lokalne browary warzące piwa według starych receptur. Są to: browar w Janowie Lubelskim założony w 1907 roku oraz znacznie młodszy browar w Pokrówce koło Chełma, specjalizujący się w wytwarzaniu piw ekologicznych. Tak, jak miody i miody pitne stanowią bardzo ważną pozycję na liście produktów tradycyjnych, rejestrowanych w Ministerstwie Rolnictwa i Rozwoju Wsi. Nalewki, niegdyś bardzo popularne w spiżarniach i na stołach, towarzyszące rodzinnym uroczystościom, a na co dzień traktowane jako lekarstwo na przeziębienia, zapalenia, nerwobóle czy niestrawności, stały się na powrót charakterystycznymi smakami regionalnej kuchni. W tworzeniu oryginalnych smaków „malinóweczki”, „gruszkówki”, „poziomkowej leśnej” przodują wielokrotnie nagradzane: Regina Żyła, Janina Bańka oraz inne panie z Rady Kobiet Powiatu Kraśnickiego. Niemniej smaczne trunki, np. „żurawinówka momocka” i „nalewka miodowa”, są dziełem gospodyń ze Stowarzyszenia Kobiet Powiatu Janowskiego. Znamienne, że twórcami najbardziej utytułowanych nalewek, wpisanych na listę produktów tradycyjnych Lubelszczyzny, są kobiety. Rzecz ma się zgoła odmiennie, gdy weźmiemy pod uwagę uczestników coraz popularniejszych turniejów nalewek, organizowanych od lat w Lublinie, Kazimierzu Dolnym, albo w „Dworze Anna” w podlubelskich Jakubowicach Konińskich. Tutaj, szczególnie w gronie jurorów i degustatorów, przeważają panowie! Najlepszym przykładem może być Międzynarodowy Turniej Nalewek Polski i Krajów Ościennych, organizowany przez Kresową Akademię Smaku w Lublinie, w którym jurorami są najwięksi smakosze lubelskiej kuchni – Piotr Bikont i Robert Makłowicz.", "url": "https://www.lrot.pl/archiwum/index.php?start=lubelskie_smaki&action=pokaz&pla_id=93", "category": "lubelskie", "sub_category": "Napoje (alkoholowe i bezalkoholowe)", "phrase": "Żurawinówka momocka"}