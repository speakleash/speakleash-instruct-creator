{"meta_description": "", "title": "Anyżki", "content": "Dawniej przygotowanie ciastek anyżkowych zajmowało dużo więcej czasu z powodu dokładnego wymieszania jajek z cukrem drewnianą łyżką kręcąc zawsze w jedną stronę. Trwało to zazwyczaj około godziny. Obecnie w związku z postępem technologicznym ciasteczka przygotowywane są dużo szybciej. Ciastka anyżowe pieczone są głównie na Święta Bożego Narodzenia, a także uroczystości rodzinne. Anyż, jeśli jest w gwiazdkach, należy zemleć lub utłuc w moździerzu. Można również użyć gotowego sproszkowanego. Do miski wbić jajka, dodać cukier i ubijać mikserem na puszystą masę. Pod koniec ubijania miskę postawić na ciepłej płycie kuchennej i nadal ubijać. Masa powinna być ciepła, ale nie gorąca. Zdjąć i dodawać partiami mąkę i anyżek, delikatnie mieszając przez unoszenie masy drewniana łyżką „od spodu”. Ma to na celu wprowadzenie do ciasta więcej powietrza. Ciastem napełnić szprycę i wyciskać na posmarowaną masłem i oprószoną mąką blachę, niewielkie okrągłe ciasteczka. Blachy z ciastkami ustawić w ciepłym i przewiewnym miejscu, żeby wyschły. Suszyć w zależności od pogody i temperatury od 3 do 5 godzin. Przed upieczeniem sprawdzić palcem wierzch jednego ciastka. Jeżeli nie odrywa się od całości, nie przywiera do palca, to piec ciasteczka w temperaturze do 180°C (bez termoobiegu) ok. 15 minut, na jasnozłoty kolor. Upieczone ciastka można przechowywać w kartoniku, papierowej torebce lub metalowej puszce do trzech miesięcy. Wpis na LPT: 10 stycznia 2011 r. w kategorii Wyroby piekarnicze i cukiernicze.  Wnioskodawca: Urszula Surzykiewicz, Przewóz, gm. Cisek", "url": "https://zesmakiem.opolskie.pl/anyzki-2/", "category": "opolskie", "sub_category": "Wyroby piekarnicze i cukiernicze", "phrase": "Anyżki"}