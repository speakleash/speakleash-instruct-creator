{"meta_description": "Produkt wpisany na listę produktów tradycyjnych w dniu 2011-01-10 w kategorii Wyroby piekarnicze i cukiernicze w woj. opolskim.", "title": "Anyżki - - Portal Gov.pl", "content": "Ciasteczka okrągłe płaskie, pokryte lukrem. Wierzch ciasteczka jest odrobinę większy niż jego podstawa (przypomina płaski kapelusz grzyba). Wielkość ciastka zależy od upodobań jego wytwórcy. Jednak najczęściej są o średnicy 2,5 do 3 cm i grubości do 0,7 cm. Wierzch ciastka jest jasnokremowy, lekko lśniący. Dolna część jest koloru żółtego w odcieniu orzecha laskowego. Na przekroju ciastko jasnożółte. Anyż został sprowadzony do Polski już w średniowieczu przez benedyktynów i w kuchni śląskiej stosowany jest głównie do wypieku ciast i deserów. Sposób przygotowania ciasteczek anyżkowych jest bardzo prosty: „Ubić pianę z białek, dodać cukier puder, dosypać utłuczony w moździerzu anyż i tyle mąki, aby masa się nie rozlewała. Całość dokładnie wypieszczać i kłaść łyżką okrągłe paluszki na blachę, wyłożoną natłuszczonym papierem. Wstawić na 15 min. do gorącego piekarnika” („Nowa kuchnia śląska” pod redakcją Otyli Słomczyńskiej i Stanisławy Sochackiej, Opole 1986). Dawniej przygotowanie ciastek anyżkowych zajmowało dużo więcej czasu z powodu dokładnego wymieszania jajek z cukrem drewnianą łyżką kręcąc zawsze w jedną stronę. Trwało to zazwyczaj około 1 godziny. Obecnie w związku z postępem technologicznym ciasteczka przygotowywane są dużo szybciej. Ciastka anyżowe pieczone są głównie na Święta Bożego Narodzenia, a także uroczystości rodzinne, wesela. „(…) Inaczej jest jednak wtedy, gdy podczas niedzielnej wycieczki wyjeżdżamy poza własną miejscowość czy parafię i tam napotykamy na odpustowe budy, stragany. Wtedy mamy okazję kupić i skosztować przeróżnych odpustowych maszketów czyli słodyczy, wśród których królują miodowe pierniki o posmaku mięty, anyżki, futermeloki z grubo zmielonej mąki, kokosowe makrony, kolorowe floki czy marcepanowe kartofelki” („Kuchnia Śląska”, Marek Szołtysek).", "url": "https://www.gov.pl/web/rolnictwo/anyzki", "category": "opolskie", "sub_category": "Wyroby piekarnicze i cukiernicze", "phrase": "Anyżki"}