{"meta_description": "Państwo Agnieszka i Piotr Wróbel z Gołot mają ogromne powody do radości. A to za sprawą odniesionego sukcesu w konkursie wojewódzkim.", "title": "Mają najlepsze gospodarstwo ekologiczne. Agnieszka i Piotr Wróbel wygrali w konkursie wojewódzkim", "content": "Państwo Agnieszka i Piotr Wróbel z Gołot mają ogromne powody do radości. A to za sprawą odniesionego sukcesu w konkursie wojewódzkim. Ekologiczne Gospodarstwo Zielarskie Wróbel zajęło I miejsce w konkursie na „Najlepsze Gospodarstwo Ekologiczne”. Uroczysta gala wręczenia nagród odbyła się w niedzielę, 20 września w Minikowie. Konkurs na „Najlepsze Gospodarstwo Ekologiczne” ma na celu prezentację dobrych praktyk i rozwiązań stosowanych w gospodarstwach ekologicznych. „Nie spodziewaliśmy się takiego werdyktu. Konkurowaliśmy z wieloletnim gospodarstwem, specjalizującym się w produkcji warzyw. Bardzo się cieszymy, że nasze gospodarstwo zostało tak wysoko ocenione. Zajmujemy się uprawą i sprzedażą ziół, a ponadto nasiennictwem i przetwórstwem naszych produktów oraz rolniczą sprzedażą bezpośrednią. Nasze gospodarstwo odwiedzają dziennikarze telewizyjni. O naszym gospodarstwie opowiadaliśmy m.in. w TVP Warszawa i TVP Bydgoszcz. Film z moim udziałem pn. „Zioła dobre na wszystko” można oglądać na stronie ODR Minikowo” – mówi Agnieszka Wróbel. Państwo Wróbel prowadzą rodzinne gospodarstwo w Gołotach, zajmujące się m.in. uprawą, pielęgnacją, zbiorem, suszeniem, czyszczeniem i pakowaniem herbatek ziołowych i przypraw. Produktem sztandarowym uprawianym w gospodarstwie jest mięta pieprzowa, która w 2018 roku została wpisana na listę produktów tradycyjnych jako mięta pieprzowa unisławska. O Ekologicznym Gospodarstwie Zielarskim Wróbel można przeczytać na stronie www.ziolawrobel.pl. Państwo Wróbel prowadzą również sklep internetowy oraz bezpośrednią sprzedaż rolniczą pod numerem tel. 889 – 576 – 729. Kupić można nie tylko ekologiczne suszone zioła, ale i warzywa m.in.: buraczki, kapustę pekińską, brokuły, cukinie, a nawet swojskie chleby. Wielkie brawa i gratulacje! W pełni zasłużona nagroda za Waszą ciężką pracę! Gospodarstwo Państwa Wróbel będzie oceniane w dniach 8 – 9 października, w ogólnopolskim etapie konkursu na „Najlepsze Gospodarstwo Ekologiczne” w Brwinowie, koło Warszawy. Organizatorem szczebla krajowego jest Centrum Doradztwa Rolniczego w Brwinowie, Oddział w Radomiu, Ministerstwo Rolnictwa i Rozwoju Wsi oraz Wojewódzkie Ośrodki Doradztwa Rolniczego.", "url": "https://e-chelmno.pl/pl/11_wiadomosci/61761_maja-najlepsze-gospodarstwo-ekologiczne-agnieszka-i-piotr-wrobel-wygrali-w-konkursie-wojewodzkim.html", "category": "kujawsko-pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Mięta pieprzowa unisławska"}