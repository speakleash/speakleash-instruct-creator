{"meta_description": "", "title": "Placki kartoflane z blachy", "content": "Placki robiono w ciągu tygodnia w okresie jesiennym i zimowym, kiedy było pod dostatkiem kartofli (ziemniaków). W smaku różnią się one od tych smażonych na tłuszczu na patelni. Do placków takich często przygotowywano mus jabłkowy z jabłek z przydomowych sadów. Placki te robiono nawet w kamienicach miejskich ponieważ powszechne wtedy piece kuchenne posiadały płyty, na których bezpośrednio pieczono wiele różnych placków. Obrać ziemniaki z łupin, umyć i zetrzeć ręcznie na metalowej tarce. Następnie dodać jajka i mąkę pszenną, doprawić solą i wymieszać. Placki smażyć na blasze pieca opalanego węglem lub drewnem. Po rozgrzaniu kuchni i nagrzaniu blachy kuchennej, placki kłaść bezpośrednio na płytę pieca. Smażyć z dwóch stron. Przewracać za pomocą szerokiego noża. Gotowe podawać z musem jabłkowym domowego wyrobu lub z masłem i cukrem. Wpis na LPT: 23 września 2006 r. w kategorii Gotowe dania i potrawy.  Wnioskodawca: Lidia Fronia, Węgry, gm. Turawa.", "url": "https://zesmakiem.opolskie.pl/placki-kartoflane-z-blachy-2/", "category": "opolskie", "sub_category": "Gotowe dania i potrawy", "phrase": "Placki kartoflane z blachy"}