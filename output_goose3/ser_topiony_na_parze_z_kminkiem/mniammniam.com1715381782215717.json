{"meta_description": "Sprawdzony przepis na ser topiony z kminkiem od MniamMniam.com 😋 Smacznie, szybko i tanio.", "title": "Ser topiony z kminkiem", "content": "Twaróg odciskam mocno, kruszę na drobne kawałki, solę, umieszczam na dużym talerzu, przykrywam czymś dużym i... odstawiam na 3-4 dni w temperaturze pokojowej.  Ten czas to czas niespokojny, bo twaróg po jakimś czasie zacznie nieznośnie pachnieć - ale trzeba to przetrzymać.  Po dwóch dniach trzeba zacząć twaróg sprawdzać co jakiś czas - kiedy stanie się \"ciągliwy\", czyli innymi słowy \"zgliwiały\", znak to, że już koniec męki zapachowej.  Zgliwiały twaróg przekładam do rondla, dodaję masło i mleko i cały czas mieszając smażę na średnim ogniu, aż się stopi i masa stanie się jednolita. Dodaję wtedy sól, pieprz i kminek i smażę dalej mieszając, aż masa stanie się gęsta i bardzo ciągliwa. Rondel zdejmuję z ognia, dodaję dwa surowe żółtka, mieszam energicznie.  Masę przekładam do miski.  Podaję na gorąco lub na zimno.  Dodatkowe informacje  Ser można wzbogacić o nowe nuty smakowe - dodając podczas smażenia dużą szczyptę papryki w proszku, odrobinkę imbiru lub gałki muszkatołowej.  W momencie dodawania żółtek można też dorzucić posiekane zioła: pietruszkę, szczypiorek lub koperek.", "url": "https://www.mniammniam.com/ser-topiony-z-kminkiem", "category": "pomorskie", "sub_category": "Sery i inne produkty mleczne", "phrase": "Ser topiony na parze z kminkiem"}