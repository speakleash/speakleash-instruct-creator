{"meta_description": "Ser smażony z kminkiem", "title": "Ser smażony z kminkiem", "content": "Ser smażony może mieć dwie postacie: naturalną, bez dodatków oraz z dodatkiem kminku. Przepis na ten ser smażony z kminkiem mam od mojej babci. Babcia bardzo często go robiła, właściwie zawsze gdy byłam u niej to ten ser był. Wspominając kuchnię babci Tosi to właściwie zawsze mam na myśli ser smażony, ruskie pierogi, królika w sosie słodko-kwaśnym i najpyszniejsze gołąbki z ryżem i boczkiem, których do tej pory nie potrafię odtworzyć.  W innych rejonach Polski ser smażony również jest znany, ale jednak to u nas w Wielkopolsce jest uznany za produkt regionalny i to nasz region słynie z wyrobu tego smacznego sera. Ser smażony został wpisany do unijnego rejestru jako Chronione Oznaczenie Geograficzne w dniu 21 kwietnia 2009 r. , jeden z z etapów jego produkcji musi przebiegać w granicach Województwa Wielkopolskiego.  A wszystkie etapy produkcji mojego sera smażonego przebiegają w granicach Wielkopolski: twaróg pochodzi ze Spółdzielni Mleczarskiej w Czarnkowie, a produkcja odbywa się Trzciance 😉 Jak byłam nastolatką to wybierałam z sera smażonego kminek, bo jakoś mi nie smakował. Obecnie robię go regularnie i zajadamy się wszyscy ze smakiem. Razowy chleb i smażony ser z kminkiem to idealne połączenie. Takie domowy ser smażony jest doskonałym dodatkiem do pieczywa. Można ser smażony jeść gdy jest półpłynny (to dla niecierpliwych) i w zwartej postaci krojąc w plastry (to dla tych, którzy wytrzymają do następnego dnia) 🙂 Piotrek ma inny sposób na przygotowanie twarogu, topi go na parze. jak w tym przepisie: Serek topiony (domowy) Aby przygotować ser smażony, niestety trzeba poczekać kilka dni, gdyż twaróg z którego przygotowuje się ser smażony musi zgliwieć. Zajmuje to ok. 1-2 dni, w zależności od ilości sody. Ja dodaje tylko 1 łyżeczkę, wiec czekałam 2 dni. W lecie można to robić bez sody, gdyż wysoka temperatura powietrza powoduje naturalne gliwienie twarogu. Twaróg rozkruszamy w misce i posypujemy 1 łyżeczką sody oczyszczonej. Mieszamy i odstawiamy w ciepłym miejscu. Ser musi zgliwieć, tzn. dojrzeć, uzyskać szklistą, lekko ciągnącą konsystencję. Gdy twaróg zgliwieje można zabrać się za przygotowanie sera smażonego. W rondelku rozpuszczamy jedną kopiastą łyżkę masła. Gdy masło się rozpuści dodajemy do niego zgliwiały twaróg i podgrzewamy na bardzo małym ogniu, cały czas mieszając. Dodajemy do sera twarogowego sól do smaku (1 łyżeczka wystarczy) i 1 łyżeczkę kminku (w całości, nie mielonego). Cały czas podgrzewamy ser do całkowitego rozpuszczenia (nie może być grudek), ale nie możemy go zagotować. Konsystencja sera smażonego z kminkiem powinna być gładka. Gdy ser uzyska odpowiednią konsystencję, ściągamy go z ognia i dodajemy 2 żółtka. Całość dokładnie łączymy, najlepiej trzepaczką i przelewamy do miseczek. Ser smażony można jeść od razu smarując nim chleb, lub schładzamy go w lodówce i wtedy kroimy go w plastry i układamy na chlebie z masłem. Po przestaniu całą noc w lodówce ser uzyskuje zwartą konsystencję i można go kroić w plasterki.", "url": "http://straga.pl/wyroby-domowe/ser-smazony-kminkiem/", "category": "pomorskie", "sub_category": "Sery i inne produkty mleczne", "phrase": "Ser topiony na parze z kminkiem"}