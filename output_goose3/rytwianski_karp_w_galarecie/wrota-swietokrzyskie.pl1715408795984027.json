{"meta_description": ".   ]]> \n\t \n\t \n\t\t  \n  Wpisany na Listę Produkt&oacute;w Tradycyjnych 7 września 2010 roku w kategorii produkty ryboł&oacute;wstwa . \n     \n  Opis produktu:  \n  Wygląd  \nKarp...", "title": "Rytwiański karp - Tradycyjny smak - Wrota Świętokrzyskie – Portal Województwa Świętokrzyskiego", "content": "Wpisany na Listę Produktów Tradycyjnych 7 września 2010 roku w kategorii produkty rybołówstwa. Wygląd  Karp rytwiański ma regularny kształt, na przekroju ciało ryby jest owalne. Wzdłuż linii grzbietu i szczeliny skrzelowej rozmieszczone są duże łuski, kilka łusek różnej wielkości znajduje się także u nasady płetwy ogonowej. Pokryty naturalnym śluzem. Kształt  Ryba ma niewielką głowę i wyraziste płetwy, jej linia grzbietu dobrze umięśniona. Smak i zapach  Wykwintny, delikatny smak, zapach charakterystyczny dla ryb słodkowodnych. Dzięki właściwemu wypłukaniu zupełnie pozbawiony posmaku mułu oraz innych nieprzyjemnych zapachów pochodzących z dna stawu. Historia chowu i hodowli karpia na ziemiach polskich liczy już kilkaset lat. Proces ten jest dostosowany do naturalnego, naprzemiennego rytmu pór roku. O unikatowym i specyficznym charakterze karpi pochodzących z ziemi rytwiańskiej stanowi czyste powietrze oraz rzadko spotykana flora i fauna. Rytwiany rozlokowane są pośród olbrzymiego kompleksu leśnego stanowiącego prawie połowę ogólnej powierzchni gminy. W historię tego miejsca nieodmiennie wpisany jest kamedulski klasztor, obecny tu przez setki lat, począwszy od średniowiecza. Dziś znajduje się tu miejsce do odpoczynku i refleksji, znane jako Pustynia Złotego Lasu. Według tradycji, w niewielkiej odległości od klasztoru znajdował się staw, którym zakonnicy hodowali ryby dla własnych potrzeb, ogromne stawy hodowlane założyli tu także ostatni właściciele wsi – Radziwiłłowie. Produkcja karpia prowadzona jest tu do dziś. Ryby karmione są naturalnym pokarmem, a ich mięso jest delikatne i sprężyste. Cieszą się popularnością nie tylko w okresie Świąt Bożego Narodzenia. Karp doskonale smakuje zarówno smażony, jak i wędzony czy w galarecie.", "url": "https://www.wrota-swietokrzyskie.pl/tradycyjny-smak/-/asset_publisher/Fw6T/content/rytwianski-karp-1?_101_INSTANCE_Fw6T_redirect=https%3A%2F%2Fwww.wrota-swietokrzyskie.pl%2Ftradycyjny-smak%3Fp_p_id%3D101_INSTANCE_Fw6T%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1%26_101_INSTANCE_Fw6T_advancedSearch%3Dfalse%26_101_INSTANCE_Fw6T_keywords%3D%26_101_INSTANCE_Fw6T_delta%3D50%26_101_INSTANCE_Fw6T_cur%3D%26_101_INSTANCE_Fw6T_andOperator%3Dtrue", "category": "świętokrzyskie", "sub_category": "Produkty rybołówstwa, w tym ryby", "phrase": "Rytwiański karp w galarecie"}