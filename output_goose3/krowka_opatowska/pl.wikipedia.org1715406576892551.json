{"meta_description": "", "title": "Krówka opatowska – Wikipedia, wolna encyklopedia", "content": "Krówkę opatowską wyrabia się od 1980 w Okręgowej Spółdzielni Mleczarskiej w Opatowie[3]. Metoda produkcji pozostaje od tego czasu niezmienna. Głównym surowcem do produkcji jest mleko pozyskiwane od rolników z powiatu opatowskiego, do którego dodaje się m.in. syrop ziemniaczany[4], cukier i margarynę. Nie używa się w procesie produkcyjnym środków barwiących[4]. Większość czynności produkcyjnych odbywa się ręcznie. Urządzenia, jakich używa się w procesie wytwarzania krówek, to mieszalniki, wyparki oraz sonda do zagęszczania mleka[1]. Masa jest gotowana i w wysokiej temperaturze wylewana na stoły chłodnicze, gdzie ulega tężeniu. Po schłodzeniu krojona jest ręcznie (najpierw na płaty, a następnie w kostki) i ręcznie[2] zawijana w owijki[1]. Oprócz cukierków tradycyjnych produkowane są m.in. krówki z makiem, rodzynkami, kokosem lub sezamem. Kształt cukierków jest prostokątny, a powierzchnia gładka, z lekkim połyskiem. Wymiary to 15 × 22 × 35 mm, a masa to 35-40 gramów. Barwa jest jednolita – na całej powierzchni jasnobrązowa, a na przekroju trochę jaśniejsza. Konsystencja jest ciągliwa, przechodzącą w kruchą. W środku znajduje się charakterystyczna łezka ciągliwego wnętrza. Zapach jest mleczny i słabo wyczuwalny, a w smaku dominuje słodki kondensat mleczny ze słabo wyczuwalną wanilią[1]. Za tradycyjny smak produkt uzyskał m.in. tytuł Perły Regionu 2010 oraz I miejsce w konkursie Nasze Dziedzictwo Kulinarne – Świętokrzyskie[2]. W 2012 wyróżniono go certyfikatem Doceń polskie oraz tytułem Top Produkt[5].", "url": "https://pl.wikipedia.org/wiki/Kr%C3%B3wka_opatowska", "category": "świętokrzyskie", "sub_category": "Wyroby piekarnicze i cukiernicze", "phrase": "Krówka opatowska"}