{"meta_description": ".  ]]> \n\t \n\t \n\t\t  \n  Wpisana na Listę Produkt&oacute;w Tradycyjnych w dniu 7 lutego 2011 roku w kategorii wyroby piekarnicze i cukiernicze.  \n &nbsp; \n    \n  \n  \n...", "title": "Krówka opatowska - Tradycyjny smak - Wrota Świętokrzyskie – Portal Województwa Świętokrzyskiego", "content": "Wpisana na Listę Produktów Tradycyjnych w dniu 7 lutego 2011 roku w kategorii wyroby piekarnicze i cukiernicze. Wygląd  Zastygła i pokrojona w kostkę masa o gładkiej, lekko błyszczącej powierzchni, na przekroju nieco ziarnista. Wielkość  Jeden cukierek ma zwykle wymiary 15 x 22 x 35 mm i waży około 35-40 g. Konsystencja  Ciągliwą, stopniowo przechodzącą w kruchą, z charakterystyczną, ciągnącą „łezką” w środku. Smak i zapach  Smak słodkiego kondensatu mlecznego ze słabo wyczuwalną wanilią. Zapach słodkawy, z lekką, mleczną nutą. Krówki to jedne z najbardziej popularnych polskich słodyczy. Najprawdopodobniej pochodzą one od kajmaka, chętnie stosowanego dawniej przez gospodynie domowe do zdobienia ciast – podobnie jak krówka, powstaje on w wyniku długotrwałego gotowania mleka z cukrem i masłem. Krówka opatowska ma już ponad 30 lat. Jej produkcję na dużą skalę rozpoczęła na początku 1980 roku Spółdzielnia Pracy Przemysłu Spożywczego w Opatowie, a następnie przejęła ją tutejsza Okręgowa Spółdzielnia Mleczarska. Powstaje według starej, sprawdzonej receptury, z surowców kupowanych od lokalnych producentów. Proces produkcji do dziś odbywa się głównie ręcznie, a jedyne urządzenia mechaniczne użyte w procesie powstawania krówki opatowskiej to specjalne mieszalniki, wyparki i sonda. Cukierki pakowane są przez wprawne panie pakowaczki. Charakterystyczną cechą krówki opatowskiej jest ciągnąca się „łezka” wewnątrz cukierka, widoczna po jego przełamaniu. Powstaje ona, gdy po 4,5 dniach od zastygnięcia i zapakowania krówka zacznie kruszeć, a jej środek pozostaje wilgotny. Za swój wyjątkowy, tradycyjny smak opatowska krówka zyskała wiele nagród i wyróżnień, m.in. tytuł „Perły Regionu 2010” i I miejsce w konkursie „Nasze Dziedzictwo Kulinarne – Świętokrzyskie”.", "url": "https://www.wrota-swietokrzyskie.pl/tradycyjny-smak/-/asset_publisher/Fw6T/content/krowka-opatowska?redirect=https%3A%2F%2Fwww.wrota-swietokrzyskie.pl%2Ftradycyjny-smak%3Fp_p_id%3D101_INSTANCE_Fw6T%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1%26_101_INSTANCE_Fw6T_advancedSearch%3Dfalse%26_101_INSTANCE_Fw6T_keywords%3D%26_101_INSTANCE_Fw6T_delta%3D50%26_101_INSTANCE_Fw6T_cur%3D%26_101_INSTANCE_Fw6T_andOperator%3Dtrue", "category": "świętokrzyskie", "sub_category": "Wyroby piekarnicze i cukiernicze", "phrase": "Krówka opatowska"}