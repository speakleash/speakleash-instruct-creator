{"meta_description": "W kwietniu szósty raz mazowieccy producenci tradycyjne żywności walczyli o nagrody marszałka Mazowsza. Tegoroczny Laur zdobyło 16 produktów. Wśród laureatów zdecydowanie przeważały różnego rodzaju słodkości i alkohole, ale jest także sójka mazowiecka, salceson wizytowy i rodzynek – czosnek, oczywiście spod Latowicza.", "title": "Szóste smakołyki marszałka / Laurem na zdrowie", "content": "W kwietniu szósty raz mazowieccy producenci tradycyjne żywności walczyli o nagrody marszałka Mazowsza. Tegoroczny Laur zdobyło 16 produktów. Wśród laureatów zdecydowanie przeważały różnego rodzaju słodkości i alkohole, ale jest także sójka mazowiecka, salceson wizytowy i rodzynek – czosnek, oczywiście spod Latowicza. Laur marszałka to najważniejszy na Mazowszu konkurs, dzięki któremu żywność wytwarzana w różnych krańcach województwa ma szansę na promocję. Nagrodę otrzymują produkty, których wytwarzanie odznacza się wysoką jakością i regionalną tradycją kulinarną. Doceniana jest także oryginalność w podejściu do tematu żywności i przetwórstwa. Znak marszałkowego Laura umieszczony na żywności jest wyraźną wskazówką, że jest to produkt wysokiej jakości. W tegorocznej edycji poziom był wyrównany, więc i z przyznaniem nagrody nie było lekko. Tym bardziej, że regionalna, często ekologiczna żywność cieszy się w ostatnich latach dużą popularnością. Przykładem jest 370 produktów zgłoszonych do konkursu w poprzednich pięciu edycjach, z których nagrodzono ok. 70. Po nagrody stanęły produkty podzielone na wyroby piekarnicze, cukiernicze, przetwory mięsne, owocowe i warzywne, produkty mleczarskie, miody oraz napoje – także alkoholowe. Warunkiem ubiegania się o tytuł Laurmarszałka Struzika było przedstawienie żywności, której produkcja jest powtarzalna. Poza tym należało udokumentować swoją działalność certyfikatami, dyplomami, zaświadczeniami lub innymi dokumentami potwierdzającymi prezentację produktu na targach, wystawach, imprezach lokalnych i regionalnych. Takie wymagania spełniła drożdżowa sójka mazowiecka Anny Kotuniak. Ma kształt dużego pieroga z warkoczem o długości ok. 15-20 cm. Jest obficie nadziana farszem z lekko kwaśnej kapusty, kaszy jaglanej, grzybów leśnych, boczku smażonego, kiełbasy, cebuli i przypraw. Od maja 2009 r. produkt wpisany jest na listę produktów tradycyjnych. Niespodzianką było nagrodzenie latowickiego czosnku w specjalnej zalewie. - Sam czosnek uprawiany jest tradycyjnie od dawna w okolicach Latowicza w dorzeczu rzeki Świder. Rzecz w jego zalewie, którą tworzą odpowiednio dobrane cukier, ocet, sól, oliwa lub olej oraz niewielka ilość ziela angielskiego i liścia laurowego – zdradza przepis Grzegorz Odalski ze Strachomina. Miód lipowy z Pachniczówki k/Grębkowa pochodzi z nektaru starodrzewu lipowego rozlokowanego w okolicznych lasach. Jest on niezwykle aromatyczny i wolny od zanieczyszczeń. Dodatkowym atutem tego miodu jest to, że jest przekładany na zimno. Odrzucenie dekrystalizacji, jako procesu obróbki, gwarantuje zachowanie najwyższej jakości i wszystkich wartości miodu. Zaś lekkie utarcie podczas układania w słoiku nadaje mu bardziej plastyczną konsystencję. Ciekawostką - i to z procentami - był krupnik kurpiowski Andrzeja Kaliszewskiego z Białobieli w gminie Lelis. To likier na bazie miodowo-korzennego aromatu. Ma słodki, a zarazem wyrafinowany smak dzięki ziołom. Na zimno może być doskonałym dodatkiem do gorącej herbaty czy kawy. Likier sprawdza się doskonale przy podrażnieniu gardła czy przeziębieniu, jako środek rozgrzewający i napotny. A cydr ignaców? To orzeźwiający, lekki alkohol. Wytworzony wyłącznie ze świeżo tłoczonego soku z kilku odmian jabłek, rosnących w sadach w Ignacowie (pow. grójecki). Produkcja oparta jest na fermentacji przy użyciu szlachetnych szczepów drożdży winiarskich. Leżakował i dojrzewał przez prawie 12 miesięcy. Nie zawiera aromatów ani barwników. Jest naturalny, półwytrawny i półmusujący. Uwagę zwracał także salceson wizytowy, wędzony pstrąg nadbużański i półtłusty twaróg z OS M w Siedlcach. Wszystkim laureatom gratulujemy i zapraszamy na nasz IX Festiwal Chleba 14 września br.", "url": "https://co-slychac.pl/1035/Sz%C3%B3ste-smako%C5%82yki-marsza%C5%82ka/Laurem-na-zdrowie", "category": "mazowieckie", "sub_category": "Napoje (alkoholowe i bezalkoholowe)", "phrase": "Krupnik z Grębkowa"}