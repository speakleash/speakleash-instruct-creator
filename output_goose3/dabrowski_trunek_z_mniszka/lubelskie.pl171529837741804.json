{"meta_description": "", "title": "Lista lubelskich produktów tradycyjnych coraz dłuższa! – Urząd Marszałkowski Województwa Lubelskiego w Lublinie", "content": "Kulinarna ekspansja województwa nabiera rozpędu. Na ogólnopolskiej Liście Produktów Tradycyjnych pojawiły się dwa nowe smakołyki z naszego regionu – minister rolnictwa zarejestrował tu lubelską czekoladę pitną oraz dąbrowski trunek z mniszka. Lubelskie pozostaje w elicie województw najlepiej dbających o swoje dziedzictwo kulinarne i potrafiących uczynić z niego wyborny produkt turystyczny. Na smacznym podium są z nami podkarpackie (229 wpisów) i małopolskie (218). Czemu służy Lista Produktów Tradycyjnych (LPT)? Przede wszystkim ocaleniu od zapomnienia i promocji kulinarnej różnorodności poszczególnych polskich regionów. Prowadzi ją minister rolnictwa, ale zgłoszenia, przesyłane przez osoby indywidualne, stowarzyszenia czy inne zainteresowane podmioty, weryfikują najpierw marszałkowie województw. I to do nich należy adresować wnioski o wpis na LPT. A warto! Dzięki rejestracji instytucje zaangażowane w ten proces – zarówno na szczeblu krajowym (ministerstwo), jak i regionalnym (urząd marszałkowski) dbają o odpowiednie wypromowanie wpisanych na Listę rarytasów. Za sprawą systemu ochrony i promocji produktów regionalnych i tradycyjnych chroni się także dziedzictwo kulturowe wsi, co w dużym stopniu przyczynia się do zwiększenia atrakcyjności terenów wiejskich i rozwoju agroturystyki i turystyki wiejskiej. Obecnie na ministerialnej Liście znajduje się prawie 1,9 tys. polskich specjałów o udokumentowanej, co najmniej 25-letniej tradycji wytwarzania. Lubelskie wpisy zajmują ponad 11% tego smakowitego rejestru. Mieszkańcy naszego województwa zgłosili tu już 46 wyrobów piekarniczych i cukierniczych oraz 47 gotowych dań i potraw. Na LPT mamy też sporo napojów (36) oraz produktów mięsnych (29). Oprócz tego nasz region promują miody, oleje i tłuszcze, produkty z ryb i mleka. Najnowszymi specjałami zarejestrowanymi przez ministra są: lubelska czekolada pitna i dąbrowski trunek z mniszka. Opisy tych, a także 208 innych zarejestrowanych na LPT lubelskich frykasów można znaleźć tutaj. Z przyjemnością informujemy, że w kolejce do wpisu czeka aktualnie u ministra pięć wniosków, a kolejnych siedem jest rozpatrywanych pod względem formalnym w Departamencie Rolnictwa i Rozwoju Obszarów Wiejskich UMWL. Gorąco zachęcamy do składania swoich propozycji do wpisu! O tym, jak to zrobić, piszemy na stronie liboi.lubelskie.pl.", "url": "https://www.lubelskie.pl/aktualnosci-rolnictwo-i-srodowisko/lista-lubelskich-produktow-tradycyjnych-coraz-dluzsza/", "category": "lubelskie", "sub_category": "Napoje (alkoholowe i bezalkoholowe)", "phrase": "Dąbrowski trunek z mniszka"}