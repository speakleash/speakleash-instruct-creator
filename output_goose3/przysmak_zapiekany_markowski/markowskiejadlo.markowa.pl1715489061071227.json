{"meta_description": "", "title": "Przysmak zapiekany markowski - Produkty tradycyjne", "content": "Mieszkańcy wsi byli zawsze ludźmi niezwykle praktycznymi. Zanim rozpowszechniło się używanie lodówek i zamrażarek istniał problem, jak dłużej przechować mięso, szczególnie latem, aby nadawało się do spożycia. Jednym ze sposobów było zapiekanie tzw. mięsa kiełbaśnego, początkowo w kamionkowych garnkach, a później w słoikach. Przysmak zapiekany markowski jest kontynuacją tej tradycji. Składa się z: mięsa wieprzowego dobrej jakości, do którego dodawane są warzywa, naturalne przyprawy i sól. Przygotowanie przysmaku polega na zmieleniu świeżego mięsa wieprzowego, dodaniu naturalnych przypraw i soli do smaku oraz niewielkiej ilości warzyw. Następnie porcje produktu pakuje się do słoików i pasteryzuje. Przysmak markowski ma zapach pieczonej kiełbasy i łatwo można go rozsmarować na pieczywie.", "url": "http://markowskiejadlo.markowa.pl/asp/pl_start.asp?typ=14&submenu=91&menu=102&strona=1", "category": "podkarpackie", "sub_category": "Mięso świeże oraz produkty mięsne", "phrase": "Przysmak zapiekany markowski"}