{"meta_description": "", "title": "Hulajdy › - portal ziemi chrzanowskiej", "content": "W małopolskiej kuchni istnieje ogromne bogactwo potraw, których głównym składnikiem są ziemniaki. Od wieków stanowią bazę klusek, pierogów, pyz czy placków. Jadano je zarówno na śniadanie, obiad i kolację. Mieszkańcy Małopolski podkreślają: „Jak były w domu ziemniaki i kapusta, to biedy nie było”. O niezwykłej popularności potraw z ziemniaków świadczyć mogą nie tylko rozmaite ich rodzaje i rozliczne lokalne nazwy. Kluski z obranych i startych surowych ziemniaków w gminie Trzebinia zwano hulajdami. Nazwa wywodzi się stąd, że „tańcowały w garnku, nie można ich było wyłowić po ugotowaniu”. Historia sporządzania sięga odległych czasów, a recepturę przekazywano ustnie z pokolenia na pokolenie. Stanowiły danie bardzo popularne ze względu na dostępność produktów. Spożywane na obiad, z mlekiem lub okraszone tłuszczem. Specjalizuje się w nich Koło Gospodyń Wiejskich z Dulowej. Ziemniaki ucieramy na tarce o drobnych oczkach. Wyciskamy w lnianą ściereczkę, aż będą suche. Następnie szczelnie przykrywamy, aby nie ściemniały. W osobnym naczyniu umieszczamy powstały z odciśnięcia ziemniaków sok i odstawiamy na ok. 30 minut. Zlewamy wodę, a skrobię dodajemy do startych ziemniaków i mieszamy. Formujemy małe kulki. Wrzucamy na gotującą się osoloną wodę na 5-10 minut, od momentu wypłynięcia klusek. Gotujemy mleko, zalewamy kluseczki. W drugiej wersji kroimy boczek w kostkę, wrzucamy na patelnię, podsmażamy i dodajemy do klusek.", "url": "https://przelom.pl/26679-hulajdy.html", "category": "małopolskie", "sub_category": "Gotowe dania i potrawy", "phrase": "Hulajdy"}