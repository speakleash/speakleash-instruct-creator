{"meta_description": "Powiat chrzanowski. Gospodynie łączą się i razem walczą o unijne pieniądze na promocję regionalnych potraw", "title": "Parzybroda, hulajdy i buchta", "content": "Kobiety z kół gospodyń wiejskich z gmin Chrzanowa, Trzebini, Libiąża, Babic i Alwerni zaczynają wielką promocję swych wyrobów. Gdyby nie ich dbałość o kultywowanie starych przepisów, nikt nie pamiętałby już, jak smakują hulajdy (kluseczki ziemniaczane na mleku), parzybroda (zupa kapuściana na przysmażanym boczku z cebulką) czy buchta, czyli ciasto drożdżowe. Wkrótce te potrawy zostaną wpisane do listy potraw lokalnych i menu rarytasów Chrzanolandii (marki wymyślonej przez Lokalną Grupę Działania \"Partnerstwo na Jurze\", która ma promować powiat). Co więcej, dania są serwowane w chrzanowskiej restauracji Platan, dzięki czemu smaki chrzanowskich pradziadów poznają też turyści. - Przyszedł czas, by pokazać nie tylko regionalne smakowitości, ale też inne wyroby gospodyń. Są na to duże pieniądze z puli na lata 2014-2020. Aby po nie sięgnąć, koła muszą połączyć się w stowarzyszenia, żeby zyskać osobowość prawną - mówi Marek Sowa, marszałek województwa małopolskiego.", "url": "https://dziennikpolski24.pl/parzybroda-hulajdy-i-buchta/ar/3491719", "category": "małopolskie", "sub_category": "Gotowe dania i potrawy", "phrase": "Hulajdy"}