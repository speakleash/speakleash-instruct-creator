{"meta_description": "", "title": "CHRZANOWSKIE HULAJDY", "content": "To będzie chyba najłatwiejsze danie regionalne, jak do tej pory. Składników tyle, co wcale i prostota wykonania. Czy to oznacza, że jest kiepskie, niesmaczne, beznadziejne? Żadna z tych rzeczy. Przypomina dzieciństwo, smaki wakacji, najlepsze czasy. Kolejna potrawa z ziemniaków i wszystko jasne Przepisów na tarte kluski ziemniaczane, jest, co najmniej kilkanaście. Różne kształty, dodatki, sposoby przygotowania czy podawania. Jeden wspólny mianownik. Uwielbiają je prawie wszyscy. Daliście temu dowód, pod postem o kluskach szarych na Insta czy FB. Przywołują wspomnienia, smak, chwile. Tak też jest z chrzanowskimi hulajdami. Nazwa jest niesamowita. Wg źródeł określano tak kluski, ponieważ tańcowały w garnku, aż trudno było je wyłowić Czym są hulajdy? To małe (wielkości orzecha włoskiego), kluski z tartych ziemniaków. Można by określić, jako małe pyzy. Składają się tylko z tartych ziemniaków. Do masy można dodać pieprzu. Gotowane są w osolonej wodzie. Jak serwowane? Dwojako. Zalane gorącym mlekiem lub okraszone skwarkami. Jak widzicie, to banalnie prosta potrawa. Jednak smak jest wybitny. Moja wersja to duszona cebulka z dodatkiem wędzonej papryki. Jeśli chodzi o mleko, to najbardziej pasuje sojowe i owsiane. Ważne jest by dobrze odcedzić ziemniaki. Inaczej hulajdy się rozpadną. – ziemniaki obrać, zetrzeć na tarce o małych oczkach, wyłożyć na gazę lub lnianą ściereczkę  – odcisnąć do miski wodę. Odczekać 10 minut, zlać wodę a skrobie dodać do ziemniaków  – formować kulki wielkości orzecha włoskiego  – kłaść na wrzącą, osoloną wodę. Gotować na małym ogniu, około pół godziny  – cebulę drobno pokroić, udusić na miękko na oleju. Wyłączyć grzanie, dodać szczyptę soli i paprykę. Wymieszać  – kluski podawać okraszone cebulką lub dodatkowo zalane gorącym mlekiem", "url": "https://weganon.pl/chrzanowskie-hulajdy/", "category": "małopolskie", "sub_category": "Gotowe dania i potrawy", "phrase": "Hulajdy"}