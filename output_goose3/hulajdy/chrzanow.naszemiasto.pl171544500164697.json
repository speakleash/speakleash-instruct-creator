{"meta_description": "To pierwsze produkty tradycyjne zgłoszone przez LGD „Partnerstwo na Jurze” wpisane na Listę Produktów Tradycyjnych Ministra Rolnictwa.", "title": "Oto tradycyjne chrzanowskie rarytasy: buchta, hulajdy i parzybroda. Palce lizać", "content": "Gospodynie wiejskie z powiatu chrzanowskiego wypromowały swe wyroby, które cieszą podniebienia miejscowych od wielu pokoleń. Gdyby nie ich dbałość o kultywowanie starych przepisów, nikt nie pamiętałby już, jak smakują hulajdy (kluseczki ziemniaczane zalane mlekiem lub okraszone stopionym boczkiem, słoniną ze skwarkami), parzybroda (zupa kapuściana na przysmażanym boczku z cebulką) i buchta, czyli ciasto drożdżowe. Te trzy smakowite potrawy właśnie zostały wpisane na Listę Produktów Tradycyjnych Ministra Rolnictwa i Rozwoju Wsi. Aktualnie w powiecie chrzanowskim zarejestrowane są cztery produkty, a w Małopolsce 164, łącznie w Polsce 1521. Te trzy tradycyjne potrawy ziemi chrzanowskiej w ich oryginalnych wersjach oraz „wariacjach” na ich temat można spróbować m.in. w restauracji i hotelu Platan w Chrzanowie. - To niezwykle ważne wyróżnienie, poświadczające wyjątkową jakość tych potraw, ich wyśmienity smak i wytwarzanie zgodne z tradycyjnymi metodami produkcji od co najmniej 25 lat oraz wspaniała promocja dla regionu - komentuje Jerzy Kasprzyk, szef chrzanowskiego LGD „Partnerstwo na Jurze”.", "url": "https://chrzanow.naszemiasto.pl/oto-tradycyjne-chrzanowskie-rarytasy-buchta-hulajdy-i/ar/c8-3673780", "category": "małopolskie", "sub_category": "Gotowe dania i potrawy", "phrase": "Hulajdy"}