{"meta_description": "", "title": "Barszcz biały z kiszonej kapusty – Wikipedia, wolna encyklopedia", "content": "Barszcz biały z kiszonej kapusty – tradycyjna potrawa podawana na śniadanie wielkanocne. Zupę tę przygotowuje się z kiszonej kapusty gotowanej na wodzie po wędzonce (np. po ugotowanej szynce świątecznej). Pod koniec gotowania barszcz zabiela się śmietaną, dodaje się pokrojoną w kostkę kiełbasę i jajka oraz doprawia sporą ilością tartego chrzanu. 19 kwietnia 2018 roku barszcz biały z miejscowości Karczmiska w województwie lubelskim został wpisany na listę produktów regionalnych. Wśród upraw w tym rejonie ważne miejsce zajmowała kapusta. Od XIX wieku po zakończeniu zbiorów mieszkańcy wsi zbierali się aby ją zakisić. Było to ważne wydarzenie w życiu wiejskiej społeczności. Na kwasie z kiszonej kapusty gotowano barszcz biały. Pod koniec gotowania dodawano śmietanę, kiełbasę i jajka. W tym rejonie było to danie uniwersalne[1].", "url": "https://pl.wikipedia.org/wiki/Barszcz_bia%C5%82y_z_kiszonej_kapusty", "category": "lubelskie", "sub_category": "Gotowe dania i potrawy", "phrase": "Karczmiski barszcz biały"}