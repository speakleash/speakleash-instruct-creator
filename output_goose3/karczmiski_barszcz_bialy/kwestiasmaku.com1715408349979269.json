{"meta_description": "Biały barszcz.", "title": "Tradycyjny biały barszcz", "content": "Tradycyjny barszcz, jak u babci :) W ubiegłym roku zostaliśmy nim poczęstowani na Wielkanoc i tak nam smakował, że w tym roku postanowiłam podzielić się z Wami tym dobrym przepisem. Ugotowany na wywarze wołowym, z dodatkiem wędzonej i białej kiełbasy, zabielony śmietanką kremówką, bez zakwasu. Bardzo lubiany przez dzieci i w ogóle przez wszystkich domowników, starszych i młodszych. Delikatnie doprawiony chrzanem i suszonym majerankiem. Białą kiełbasę po ugotowaniu w zupie można upiec w piekarniku i podać do barszczu lub jako samodzielne danie, np. z chlebem i chrzanem lub ćwikłą. Można też po prostu pozostawić ją w zupie pokrojoną na plasterki. Do barszczu dodajemy b. mało warzyw, to ma być bardziej mięsny niż warzywny wywar. Podajemy go tradycyjnie z ugotowanym jajkiem, pokrojoną kiełbasą i natką pietruszki.", "url": "https://www.kwestiasmaku.com/przepis/bialy-barszcz", "category": "lubelskie", "sub_category": "Gotowe dania i potrawy", "phrase": "Karczmiski barszcz biały"}