{"meta_description": "Nie ma prostszego i tańszego pomysłu na obiad, jak właśnie kluski. Ich odmian jest tak wiele, jak odmian polskich jabłek. Kluski scykane to takie, które", "title": "Kluski scykane - obiad dobry, że hej. Najlepiej smakują z treściwą omastą", "content": "Kluski scykane pochodzą z lokalnej kuchni podhalańskiej. To góralska odmiana szarych klusek, zwana również jako haluszki, hałuski czy gałuszki. Jeśli poprosicie o nie w którejkolwiek karczmie w Zakopanem i okolicach, na pewno zawsze dostaniecie to samo. Są one jednak na tyle proste i tanie, że bez problemu i przy minimalnym wysiłku ugotujecie je również w domu. Nie musicie nigdzie wyjeżdżać, by poczuć choćby namiastkę górskiego klimatu. Uzyskacie ją we własnej kuchni. Jak zrobić kluski ziemniaczane tego typu? W oryginalnym przepisie na te szare kluski ziemniaczane oprócz ziemniaków są tylko 2 składniki, które na pewno macie w domu. Oprócz tego potrzebna będzie gaza do odsączenia ziemniaków. • Ziemniaki zetrzyjcie na najdrobniejszych oczkach lub zmiksujcie je na papkę w blenderze; • Złóżcie kilka razy gazę, umieśćcie ją nad nad garnkiem lub miską, zabezpieczcie klipsem lub gumką. Wylejcie masę na gazę i odsączcie; • Z ziemniaków wytrąci się woda skrobiowa. Odlejcie ją ostrożnie i odstawcie naczynie na kilka chwil, by cała skrobia znalazła się na dnie naczynia. W razie potrzeby odlejcie resztę wody, która się wytrąci - nie będzie potrzebna; • Skrobię pozostałą na dnie dodajcie do ziemniaków. Dodajcie mąkę i sól. Wymieszajcie i odstawcie masę na kwadrans; • W dużym garnku zagotujcie osoloną wodę. Ciasto wylejcie cienką warstwą na płaski talerz i łyżką, jak przy kluskach kładzionych, oddzielajcie niewielkie porcje do gotującej się wody. Im mniejsze będą kluseczki, tym krótszy czas gotowania. Nie muszą być idealnie równe; • Gotujcie do wypłynięcia (od 3 do 5 minut); • Gotowe kluski ziemniaczane odcedźcie i ułóżcie na talerzu, aż lekko przestygną. W międzyczasie, gdy kluski się gotują, na patelni przygotujecie omastę: polecamy skwarki lub podsmażony, pokrojony w kostkę boczek. Kluski równie dobrze smakują też z bryndzą. Możecie też poeksperymentować z innymi serami, np. rokpolem.", "url": "https://www.przyslijprzepis.pl/artykul/kluski-scykane-obiad-dobry-ze-hej-najlepiej-smakuja-z-tresciwa-omasta", "category": "małopolskie", "sub_category": "Gotowe dania i potrawy", "phrase": "Tarcioki – kluski scykane – bukty"}