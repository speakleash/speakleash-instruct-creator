{"meta_description": "Produkt wpisany na listę produktów tradycyjnych w dniu 2015-01-26\nW kategorii Napoje\nW województwie woj. lubelskim", "title": "Jabłkówka z Mikołajówki - - Portal Gov.pl", "content": "Przyjmuje kształt naczynia, w którym jest podawana. W zależności od wielkości naczynia, w którym jest podawana, zazwyczaj butelka 0,5 litra, 0,7 litra. W Mikołajówce uprawiano jabłonie już w XIX w. „Do roku 1939 tylko Mikołajówka, Białowoda i Wandalin posiadały większe sady (…). W ówczesnych sadach przeważały następujące odmiany jabłoni: antonówka, glogierówka, papierówka, brzęczka, boiken, grochówka, szara reneta, królowa renet, węgierczyk, żeleźniak i inne” (T. Dzikowski, „Historia miejscowości położonych w parafii Boby 1386-1983”). Duża dostępność jabłek spowodowała, że były one często wykorzystywane w kuchni tego regionu, zarówno do przygotowywania potraw jak i napojów. Przygotowywano z nich m.in. jabłeczniak, czyli domowe wino z jabłek, a następnie bardzo popularny w regionie destylat jabłkowy. W okresie powojennym w Polsce zabronione było robienie win i destylatów, dlatego receptury wyrabiania alkoholi były pilnie strzeżone i przekazywane z pokolenia na pokolenie najczęściej w rodzinie. Niemniej w regionie wciąż podtrzymywana jest tradycja wytwarzania jabłkówki z Mikołajówki. Obecna receptura inspirowana jest m.in. notatkami zachowanymi w zeszycie mieszkańca Mikołajówki z 1910/1911 roku dotyczącymi robienia win owocowych i miodów pitnych. Surowcem wykorzystywanym do produkcji jabłkówki z Mikołajówki są dojrzałe jabłka, pochodzące od miejscowych sadowników. Po zbiorze jabłek następuje ich rozdrabnianie i wyciskanie z nich soku. Wyciśnięty sok umieszczany jest w beczce i poddawany jest fermentacji pod wpływem naturalnie występujących w nim drożdży. Fermentacja odbywa się w temperaturze 24-28°C i trwa około 15 dni. Po tym okresie sfermentowany sok poddawany jest destylacji. Następnie w destylacie umieszczany jest susz jabłkowy i całość poddawana jest leżakowaniu, które trwa około 3 miesięcy. Jabłkówka z Mikołajówki „jest łagodna w smaku. Ma bardzo wyraźny smak i zapach jabłek. Najczęściej podawana jest podczas imienin, uroczystości rodzinnych lub spotkań w gronie znajomych” (Wywiad przeprowadzony z mieszkańcami Mikołajówki).", "url": "https://www.gov.pl/web/rolnictwo/jablkowka-z-mikolajowki", "category": "lubelskie", "sub_category": "Napoje (alkoholowe i bezalkoholowe)", "phrase": "Jabłkówka z Mikołajówki"}