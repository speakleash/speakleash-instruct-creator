{"meta_description": "Kotlety z płatków owsianych nie tylko z łatwością usmażycie, ale też odgrzejecie lub zapakujecie do pracy. To sycący i pożywny obiad. Sami dopasujcie dodatki.", "title": "Kotlety z płatków owsianych", "content": " • Gotujemy płatki owsiane (najlepiej cięte, najmniej przetworzone, lub górskie, nie używajmy płatków błyskawicznych) w 500 ml osolonej wody. Możemy wykorzystać też domowy bulion warzywny, żeby kotleciki miały więcej smaku. Co jakiś czas mieszamy płatki. Kiedy wchłoną całą wodę, zmiękną i napęcznieją, zdejmujemy je z palnika i studzimy. Owsianka powinna być gęsta i kleista, inaczej podczas robienia masy będziemy musieli dodać więcej bułki tartej. • Obieramy cebulę. Usuwamy z niej twardy rdzeń. Kroimy warzywo w małą kostkę. Możemy posłużyć się szatkownicą lub malakserem. Zdejmujemy łupinki z czosnku. Przeciskamy go przez praskę, drobno siekamy lub ścieramy na tarce. Podsmażamy cebulę z czosnkiem do zeszklenia na łyżce oleju, oliwy lub masła klarowanego. Studzimy. • W dużej misce, w której swobodnie wymieszamy wszystkie składniki na kotleciki owsiane, umieszczamy wystudzone płatki oraz cebulę i czosnek. Dodajemy jajko, słodką paprykę (opcjonalnie wędzoną), majeranek oraz szczyptę soli i czarnego pieprzu (żeby wyciągnąć z niego maksimum aromatu, można uprażyć ziarenka na suchej patelni i rozgnieść moździerzem). Opłukujemy natkę pietruszki w zimnej wodzie i osuszamy ją. Siekamy. Dorzucamy ją do masy (kilka listków można odłożyć do dekoracji). Placuszki będą świetnie smakowały i świeżo pachniały także z dodatkiem koperku lub tymianku. Ciekawym pomysłem są kotlety z płatków owsianych i sera – ricotty lub startej mozzarelli. Dokładnie mieszamy masę. Jeśli jest za rzadka, dorzucamy do niej bułkę tartą lub mąkę (na przykład owsianą). • Nabieramy porcje masy łyżką. Formujemy okrągłe, lekko spłaszczone kotleciki z płatków owsianych w dłoniach. Polecamy robić to w rękawiczkach, żeby mokre składniki nie kleiły się do skóry. Obtaczamy placki w bułce tartej. Odkładamy na talerz. Możemy je schłodzić przed smażeniem w lodówce. Masa stężeje i nie będzie się rozpadać na patelni. • Rozgrzewamy olej (rzepakowy lub słonecznikowy, o wysokiej temperaturze dymienia) na patelni. Ustawiamy średnią moc palnika. Nie chcemy, żeby kotlety przypaliły się z zewnątrz, zanim dobrze rozgrzeją się od środka. Smażymy je przez kilka minut, aż spód się zrumieni, po czym przerzucamy na drugą stronę za pomocą szerokiej, żaroodpornej łopatki. Kiedy zmienią kolor na całej powierzchni, a panierka będzie lekko chrupiąca, zdejmujemy je z patelni. Jeśli jest taka potrzeba, odsączamy na ręczniku papierowym. • Kotlety z płatków owsianych najlepiej smakują prosto z patelni. Są uniwersalnym daniem, które można podać na przykład z ziemniakami i mizerią, tak jak tradycyjne mielone. Dobrze komponują się z warzywami w różnej formie – sałatki, surówki lub grillowanej mieszanki. Pasuje do nich pieczony kalafior z masłem, zasmażana młoda kapusta lub fasolka szparagowa z bułką tartą. Warto serwować je z sosem, na przykład grzybowym, pomidorowym lub czosnkowym.", "url": "https://www.mojegotowanie.pl/przepis/kotleciki-z-platkow-owsianych", "category": "łódzkie", "sub_category": "Gotowe dania i potrawy", "phrase": "Kotlety z płatków owsianych"}