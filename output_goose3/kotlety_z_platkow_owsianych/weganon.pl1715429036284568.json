{"meta_description": "", "title": "KOTLETY Z PŁATKÓW OWSIANYCH Z ROGOWA", "content": "Kilka przepisów temu, pisałem Wam o przedwojennych opiekankach. Ten przepis jest powojenną kontynuacją tych potraw. Roślinne kotlety pojawiały się na regionalnych stołach z przymusu czy wyboru. Jedno stanowiła bieda, a drugie okresy adwentu czy postu. W tych czasach, starano się unikać pokarmów mięsnych. Na stołach pojawiała się ewentualnie ryba i to głównie śledzie. W takich gazetach jak „Przyjaciółka” czy powojennych wydaniach kuchni polskiej, były działy dotyczące przepisów jarskich, które z czasem miały stać się wegetariańskie i wegańskie. Jarskie kotlety robiono niemal z wszystkiego – kasz, zbóż, grzybów, roślin bulwiastych, strączków itd. W kuchni regionalnej przygotowuje się przeróżne kotlety bezmięsne. Niektóre nawet są wpisywane na Listę Produktów Tradycyjnych. Miejscowość Rogów w województwie łódzkim, może się pochwalić przepisem na kotlety z płatków owsianych. Ugotowane płatki łączy się z jajkami, tartą marchwią, selerem, pietruszką i przyprawami. Tradycja przygotowania tych kotletów w gminie Rogów, sięga lat 70 XX wieku. Do dziś są prezentowane na festynach i dożynkach. Dodam tylko, że jako jedne z pierwszych kotletów wegetariańskich jakie robiłem ponad 30 lat temu, były właśnie z płatków owsianych. Do dziś wspominam je z sentymentem. Najlepiej smakują z surówką z kiszonej kapusty lub sosami: grzybowym, pomidorowym lub ogórkowym. Do tego przepisu dodałem od siebie przyprawę do kotletów mielonych. Idealnie podbija smak i uważam, że jest niezbędna, bo kotlety z samych płatków, marchwi, cebuli, selera i pietruszki, są mało wyraziste w smaku. Nie panierowałem również kotletów w tartej bułce, bo chłonie zbyt dużo tłuszczu. Lepiej obtoczyć w dowolnej mące. – 200 g płatków owsianych górskich lub zwykłych  – 2 cebule (około 150 g)  – 1 duża marchewka (około 250 g)  – 1 korzeń pietruszki (około 100 g)  – ¼ główki selera (około 150 g)  – 50 g tartej bułki  – 1 łyżka przyprawy do kotletów mielonych  – 750 g wody  – sól i pieprz do smaku  – olej do smażenia + 3 łyżki   – dowolna mąka do panierowania – płatki wsypać do garnka. Wlać 500 g wody i dodać sporą szczyptę soli. Gotować około 10 minut, często mieszając. Odstawić do wystudzenia  – cebulę pokroić w drobną kostkę. Marchew, pietruszkę i seler zetrzeć na tarce na dużych oczkach  – na patelnię wlać 3 łyżki oleju. Dodać marchew, seler, pietruszkę i cebule. Smażyć na średnim ogniu przez około 5 minut. Następnie wlać 250 g wody. Dusić aż odparuje cały płyn. Dodać do płatków wraz solą, bułką tartą, pieprzem i przyprawą. Dokładnie wymieszać. Wystudzić. Włożyć do lodówki na godzinę  – formować kotlety i obtaczać w mące. Smażyć na oleju na rumiano z obu stron", "url": "https://weganon.pl/kotlety-z-platkow-owsianych-z-rogowa/", "category": "łódzkie", "sub_category": "Gotowe dania i potrawy", "phrase": "Kotlety z płatków owsianych"}