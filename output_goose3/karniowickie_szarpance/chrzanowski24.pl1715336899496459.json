{"meta_description": "Kolorowe przystawki, pieczone mięsa, sałatki, dziesiątki różnych...", "title": "Trzebinia: Lato na polu – świetny pomysł na integrację w plenerze - Portal", "content": "Kolorowe przystawki, pieczone mięsa, sałatki, dziesiątki różnych ciast, ciasteczek... Podczas sobotniego „Lata na Polu” było w czym wybierać. Poza pysznym jedzeniem, były konkursy, występy artystyczne, loteria fantowa z nagrodami, zabawa taneczna. W imprezie, organizowanej na Błoniach Karniowickich, wzięło udział około dwudziestu działających w gminie organizacji – koła gospodyń wiejskich, koła emerytów i rencistów, pszczelarze, przedstawiciele Uniwersytetu Trzeciego Wieku, Warsztatów Terapii Zajęciowej Fundacji im. Brata Alberta. - Bardzo się cieszę, że przyjęliście nasze zaproszenie i tak licznie stawiliście się w Karniowicach – gości powitał Jarosław Okoczuk, Burmistrz Miasta Trzebini. Wśród przybyłych na Błonia Karniowickie była Dorota Brzóska z Koła Gospodyń Wiejskich w Młoszowej. - W imprezie „Lato na Polu” uczestniczę po raz drugi. Wszyscy są bardzo zadowoleni. Bardzo miło spędzamy tu czas – mówiła Dorota Brzóska. Specjalnie na tę okazję przygotowała rogaliki z marmoladą. - Przepis na te ciastka pochodzi aż spod ukraińskiej granicy. Jest bardzo prosty. Potrzebujemy cztery szklanki mąki, dwie margaryny i szklankę piwa. Z tych składników zagniatamy ciasto i wkładamy na całą noc do lodówki. Rano formujemy rogaliki, wkładając do środka marmoladę – Dorota Brzóska chętnie dzieliła się przepisami. Z kolei Helena Nowakowska z KGW w Psarach upiekła tradycyjny placek ze śliwkami i kruszonką. - To placek, który zawsze się udaje i wszystkim smakuje – zapewniała gospodyni z Psar. Z kolei KGW w Karniowicach postawiło w tym roku na jarzyny. Panie przygotowały między innym ptysie z pieczarkami, kolorowe naleśniki, panierowane krążki z cebuli, smażone na oleju, mnóstwo różnych przystawek na bazie warzyw, były też szarpańce. - To nic innego jak ciasto na racuchy, rzucane na gorący olej. Lokalna Grupa Działania właśnie to danie wpisała na listę potraw regionalnych – tłumaczyła Barbara Paszcza, szefowa KGW w Karniowicach. Jednak najładniejszy stół piknikowy należał w tym roku do Koła Emerytów w Karniowicach. Tak uznało jury w składzie: Anita Lipnicka, zastępca burmistrza Trzebini, Teresa Jarczyk, radna oraz Małgorzata Okoczuk. Panie oceniały różnorodność potraw i ich sposób prezentacji. Konkurs na najładniejszy stół piknikowy I miejsce – Klub Emerytów z Karniowic II miejsce – Koło Gospodyń Wiejskich w Karniowicach III miejsce – Polski Związek Emerytów, Rencistów i Inwalidów koło nr 6 z Dulowej Wyróżnienia: Koło Gospodyń Wiejskich w Czyżówce, Stowarzyszenie Proobronno-oświatowe „Kadet”, Śląski Związek Pszczelarzy koło w Trzebini", "url": "https://chrzanowski24.pl/strona-glowna/trzebinia-lato-na-polu-swietny-pomysl-na-integracje-w-plenerze-301134871", "category": "małopolskie", "sub_category": "Gotowe dania i potrawy", "phrase": "Karniowickie szarpańce"}