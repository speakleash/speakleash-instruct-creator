{"meta_description": "W dniu 16 listopada 2021 roku na Listę Produktów Tradycyjnych zostały wpisane w kategorii: Gotowe dania i potrawy: „karniowickie szarpańce”.", "title": "Karniowickie szaprańce - - Portal Gov.pl", "content": "Na początku XX wieku na terenach powiatu chrzanowskiego w gminie Trzebinia gospodarze powszechnie uprawili różnego rodzaju zboża oraz warzywa, a także hodowali zwierzęta, dzięki czemu mieszkańcom nie brakowało dostępu do podstawowych składników spożywczych. Zarówno mąka, jak i mleko oraz jajka należały do produktów, których nigdy nie brakowało w kuchni. Choć w tamtych czasach gospodynie miały pod ręką niezbędne produkty musiały wykazać się nie lada pomysłowością, aby wyżywić rodzinę. Każda gospodyni w sobotę rozpalała chlebowy piec, wkładała do niego sześć bochenków, które miały wystarczyć na cały tydzień. Po upieczeniu chlebów, do pieca wkładano cztery brytfanki ciasta drożdżowego. Sobotnie wypieki zajmowały sporo czasu, a w oczekiwaniu na nie domownicy robili się głodni. W celu zaspokojenia ich głodu gospodyni brała trochę zaczynu na ciasto, dolewała do niego mleka oraz dosypywała mąki, a następnie wyrabiała całość kopyścią. W kolejnym etapie przy użyciu łyżki uszarpywała po odrobinie gotowego ciasta, wrzucając je na rozgrzany w rondlu olej. Gdy małe, poszarpane kulki były gotowe gospodyni podawała je rodzinie z mlekiem, uprzednio posypując cukrem lub polewając miodem. Przepis na karniowickie szarpańce przekazywały przez pokolenia matki swoim córkom i do dnia dzisiejszego według tej samej receptury są wykonywane przez tutejsze gospodynie, zarówno dla domowników, jak i uczestników różnorodnych imprez plenerowych organizowanych w powiecie chrzanowskim. Dlatego też, uznawane są za lokalny rarytas, a ich nazwa nawiązuje do specyficznego wyglądu - kulki o nieregularnym kształcie, sprawiające wrażenie poszarpanych. Karniowickie szarpańce są daniem szybkim przygotowywanym w dni powszednie, zazwyczaj na drugie danie lub w porze obiadowej dla gospodarzy wracających z pracy w polu.", "url": "https://www.gov.pl/web/rolnictwo/karniowickie-szaprance", "category": "małopolskie", "sub_category": "Gotowe dania i potrawy", "phrase": "Karniowickie szarpańce"}