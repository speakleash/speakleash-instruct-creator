{"meta_description": "Kapusta kiszona w całości jest doskonała do przygotowania pysznych gołąbków. Potrzebna będzie mała beczka lub inne naczynie, w którym zmieści się główka kapusty", "title": "Kapusta kiszona w całości - My Blueberry Corner", "content": "Kapusta kiszona w całości jest doskonała do przygotowania pysznych gołąbków. Potrzebny będzie gliniany lub metalowy garnek, nieduża beczka lub inne naczynie, w którym zmieści się główka kapusty. Naczynie musi być odpowiednio szerokie i wysokie, żeby kapusta mogła być otoczona solanką z każdej strony. Ja użyłam glinianego garnka oraz dodatkowo mocnego worka foliowego, który ogranicza dostęp powietrza do zalewy (dzięki niemu na powierzchni zalewy nie tworzył się tzw. kożuch fermentacyjny i nie musiałam wyparzać kamienia, którym przyciskałam kapustę). Moją kapustę zakisiłam w październiku, na działce i tu ją zostawiłam na zimę. W grudniu wydawała mi się jeszcze nie wystarczając zakiszona, a potem przyszły mrozy i musiałam poczekać, aż kapusta rozmarznie. Za robienie gołąbków wzięłam się dopiero w marcu, wyszły idealnie. Po wykorzystaniu odpowiedniej ilości liści na gołąbki, pozostałe wraz z zalewą można przechowywać w mniejszym garnku lub tak jak ja zamknąć je próżniowo w specjalnym worku. Kapustę kiszoną w całości przygotowujemy jesienią – w październiku lub listopadzie, w szczycie zbiorów kapusty. Kapusta z późnych, jesiennych zbiorów najlepiej się nadaje do kiszenia. Kiszenie takiej kapusty nie wymaga żadnych niezwykłych umiejętności – potrzebny jest jedynie czas i trochę miejsca w piwnicy, w lodówce lub innym chłodnym miejscu. W garnku zagotować wodę z solą, liśćmi laurowymi, zielem angielskim i koprem, odstawić do przestudzenia. Główkę kapusty umieścić w folii, w garnku – wycięciem do góry, w dołek po głąbie wsypać 1 łyżkę soli. Folię zakręcić, przygnieść kamieniem – z folią, czy bez kapusta musi być zatopiona w zalewie. Kiszenie całej główki kapusty musi potrwać (w zależności od temperatury w pomieszczeniu w którym stoi garnek) od 2 do 5 miesięcy. Im w pomieszczeniu jest cieplej tym kapusta szybciej się kisi.", "url": "https://jagodzianka.com/2021/04/kapusta-kiszona-w-calosci/", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta z beczki kiszonej w główce"}