{"meta_description": "Czepałgasz to podpłomyk, który można nadziewać! Dzięki temu można delektować się jednocześnie smakiem pieczywa i nadzienia. Pewnie zajadają się tym smakołykiem czeczeńscy i okoliczni pasterze, bo jest smaczny i pożywny. Co ważne, jak to pasterskie danie - jest łatwe do przygotowania w polowych warunkach. Przy odrobinie zacięcia da się go przygotować na blasze pieca węglowego…", "title": "Kaukaskie czepałgasze – pasterskie podpłomyki nadziewane serem", "content": "Czepałgasz to podpłomyk, który można nadziewać! Dzięki temu można delektować się jednocześnie smakiem pieczywa i nadzienia. Pewnie zajadają się tym smakołykiem czeczeńscy i okoliczni pasterze, bo jest smaczny i pożywny. Co ważne, jak to pasterskie danie – jest łatwe do przygotowania w polowych warunkach. Przy odrobinie zacięcia da się go przygotować na blasze pieca węglowego lub na gorącym płaskim kamieniu.  Warto spróbować tego kaukaskiego specjału i przenieść się duchem w urokliwe i surowe doliny Kaukazu. Skład dostosowany do diety niskosalicylanowej (mało salicylanów i brak chemii spożywczej, z wyjątkiem sody, która jest nieszkodliwa). Mąkę wymieszać z solą i sodą. Mieszać, powoli dolewając kefir. Gdy ciasto już nie da się mieszać, należy je zacząć wyrabiać rękoma na oprószonej mąką stolnicy lub blacie. Wyrabiać do czasu aż przestanie się przylepiać do rąk. Jeśli cały czas się przylepia, dodać odrobinę mąki i wyrabiać. Czynność powtarzać do czasu aż ciasto przestanie się lepić. Z ciasta uformować grubą bułę i pozostawić na 10-15 min.  W tym czasie przygotować farsz: połączyć twarożek z solą, odrobiną pieprzu białego (czarny ma zbyt dużo salicylanów) i drobno posiekanymi szczypiorkiem oraz cebulą.  Na poprószonym mąką blacie uformować z ciasta 4szt. okrągłych placków o grubości około 1,5cm. Farsz położyć na przygotowane placki. Boki ciasta zawinąć do środka i zlepić tak, by farsz był ukryty (podobnie jak zawija się pierogi). Placki z zamkniętym w środku farszem uformować dłońmi przez poklepywanie i rozciąganie w okrągłe placki o grubości 0,5cm. powinny być tak uformowane aby przez ciasto prześwitywał farsz – będzie lekko widoczny szczypiorek (uwaga, żeby farsz nie wydostał się na zewnątrz). Placki lekko przyprószyć mąką, którą dłonią rozprowadzić równomiernie po jego powierzchni.  Tak przygotowane placki piec na rozgrzanej patelni z grubym dnem – bez tłuszczu. Ogień nie może być zbyt słaby – pamiętamy że są to swego rodzaju podpłomyki. Po usmażeniu kłaść po kolei, jeden na drugim, na talerzu lub desce, za każdym razem przykrywając bawełnianą lub lnianą ściereczką, aby w czasie smażenia kolejnych warstw nie wystygły.  Po ułożeniu stertki można posmarować ciepłe placki roztopionym masłem (dla smaku). Następnie przekroić na 2 lub 4 części, w zależności od potrzeb. Podawać z jogurtem, kefirem lub dipem czosnkowym.", "url": "https://triadaaspirynowa.wordpress.com/2013/10/31/kaukaskie-czepalgasze-pasterskie-podplomyki-nadziewane-serem/", "category": "małopolskie", "sub_category": "Wyroby piekarnicze i cukiernicze", "phrase": "Placki pasterskie"}