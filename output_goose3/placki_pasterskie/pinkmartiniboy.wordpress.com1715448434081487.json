{"meta_description": "Proziaki są to bardzo proste i tanie chlebki lub placki sodowe, które zaczęto na dobre wypiekać jakieś 150 lat temu na Podkarpaciu jak alternatywę dla chleba. Jak się zdaje ich pierwowzorem były zwykłe podpłomyki, które wcześniej spełniały tą samą funkcję. Proziaki były powszechnie znane w zaborze austriackim, czyli Galicji. Do dzisiaj je się wypieka w…", "title": "Proziaki – przepis na proziaki pasterskie", "content": "Proziaki są to bardzo proste i tanie chlebki lub placki sodowe, które zaczęto na dobre wypiekać jakieś 150 lat temu na Podkarpaciu jak alternatywę dla chleba. Jak się zdaje ich pierwowzorem były zwykłe podpłomyki, które wcześniej spełniały tą samą funkcję. Proziaki były powszechnie znane w zaborze austriackim, czyli Galicji. Do dzisiaj je się wypieka w domach mieszkańców Pogórza, Beskidów, w Bieszczadach, czy na Roztoczu – czyli tak naprawdę na całym Podkarpaciu. Ale proziaki dzięki migracji ludności z Podkarpacia do bogatszych terenów, były znane też i w innych rejonach Polski. Tam je nazywano: plackami sodowymi, plackami prozowymi, sodziakami lub racuchami proziakowymi. Choć trzeba przyznać, że nigdy nie były aż tak popularne jak na Podkarpaciu, być może dlatego, że były to bardziej bogate tereny i częściej smażono tam racuchy drożdżowe w zastępstwie pieczywa. Ich nazwa pochodzi od „prozy” czyli określenia w gwarze Podkarpacia na sodę oczyszczoną. Stąd właśnie proziaki. Oczywiście istnieje wiele wariacji nazwy „proziaki” czasem ona przybiera formę: prołzioki, prouzioki czy prozioki, prosoki – w zależności jak się w danym miejscu, czy wiosce wymawia tą nazwę w lokalnej gwarze. Skąd ich popularność? Wynikała głównie z dwóch powodów, łatwości i szybkości wykonania tego pieczywa oraz tak naprawdę z biedy. Podkarpacie nigdy nie należało do najbogatszych regionów Polski, podobnie jak wszystkie tereny górskie na całym świecie. Można powiedzieć, że historia i geneza proziaków zaczyna się w Stanach Zjednoczonych w 1846 roku, gdzie to John Dwight i Austin Church para nowojorskich piekarzy odkryła właściwości spulchniające sody i opracowała metodę jej oczyszczania. Za oceanem soda oczyszczona szybko znalazła swoich zwolenników wśród piekarzy i gospodyń domowych, które zaczęły stosować ją do domowych, szybkich wypieków. Ślad tego możemy zobaczyć w XIX wiecznych książkach kucharskich i artykułach z gazet z tego okresu, gdyż już w latach 60-tych XIX wieku zaczęły się w nich pojawiać pierwsze przepisy na ciasta i pieczywo z dodatkiem sody. Równie szybko soda, jaki i moda na te wypieki, dotarła na Podkarpacie. W jaki sposób? Możemy się tylko domyślać, że za sprawą kupców żydowskich. Wszakże do dzisiaj zachowały się rachunki w arendarzach, karczm dzierżawnych z Podkarpacia, które najczęściej dzierżawili Żydzi, pokazujące, że już wtedy na Podkarpaciu handlowano prozą. Tak więc soda oczyszczona z całą pewnością pojawiła się w całym regionie w latach 1850-1860 i zyskała niewątpliwa popularność. Ludzie jedni od drugich dowiadywali się o tym cudownym środku do spulchniania, który powodował, że zwykłe, twardawe podpłomyki stawały się pulchne niczym ciasto drożdżowe. Trzeba zaznaczyć, że niegdyś w domu nie piekło się chleba codziennie, a ludzie nie latali codziennie po bułki do piekarni, bo najczęściej w okolicy nie było piekarni, a nawet jeśli gdzieś była, to większości ludzi nie było stać na kupowania chleba w piekarni, więc piekło się w domu. Chleb w domu piekło się całymi partiami raz na tydzień – to w bogatszych domach, lub raz na dwa tygodnie w tych biedniejszych domach. I cały ten wypiek musiał starczyć na tydzień czy dwa tygodnie dla wszystkich domowników. Jednak często zdarzało się, że chleb kończył się jeszcze na długo przed kolejnym wypiekiem. Wtedy trzeba było sobie jakoś radzić. Jednym ze sposobów, było pieczenie na żeliwnym blacie kuchni z fajerkami, podpłomyków, które zastępowały pieczywo. W bogatszych domach wypiekało się drożdżowe racuchy, ale trzeba było mieć drożdże i tłuszcz (olej, masło lub smalec), albo trzeba było je kupić. Gdy wynaleziono sodę i odkryto jej spulchniające właściwości, zaczęto dodawać jej do podpłomyków, aby były bardziej pulchne. Soda zyskała też dużą popularność dlatego bo w przeciwieństwie do drożdży nie psuła się, a co za tym idzie można było ją przez bardzo długi czas przechowywać zamkniętą w szczelnym słoju. Proziaki najczęściej się piekło na żeliwnej płycie od kuchni z fajerkami, rzadziej na suchej patelni, nieraz piekło się je w piecu czy duchówce, a najrzadziej smażyło się je podobnie jak racuchy drożdżowe na patelni z tłuszczem. Najbardziej pierwotny przepis na proziaki jest bardzo prosty i składa się z trzech podstawowych składników: wody, mąki i sody. Mieszało się szklankę mąki z łyżeczką sody, a następnie dodawano szklankę wody, resztę mąki dodawano na oko tyle ile ciasto zabierze. Z biegiem czasu, gospodynie domowe zaczęły urozmaicać ten podstawowy przepis, ulepszając go poprzez dodawanie dodatków, które tym przaśnym plackom nadawały nieco smaku. Dodawano soli, gdy miały stanowić dodatek do zup lub zastępować zwykłe pieczywo. Dodawano cukru, gdy chciano im nadać bardziej deserowy smak, jako plackom do konfitur. W końcu zaczęto urozmaicać przepis o bardziej wyszukane składniki. Jednymi z nich było mleko, lub produkty mleko pochodne, takie jak maślanka, serwatka, kefir, których nigdy na wsi w żadnym domu nie brakowało, a które zastąpiły wodę z pierwotnego przepisu, co sprawiło że proziaki nie tylko były smaczniejsze, ale i bardziej pożywne. Oczywiście mleko najczęściej dawało się zsiadłe. Mleko słodkie, sprzedawano do miasta. Pieczenie proziaków – był to też rodzaj spożytkowania mleka, które już się nie nadawało do sprzedaży. Później zaczęto też dodawać masła, jajek i bakali czy owoców, robiąc z proziaków coraz bardziej wyszukane i coraz bardziej smaczne, można powiedzieć „luksusowe ” wersje. Proziaki można jeść na słono z wędliną mięsem, serem czy jako pieczywo do zupy czy sosów lub na słodko z konfiturami, owocami, bakaliami czy miodem. Proziaki poza domem występowały też w kuchni pasterskiej. Otóż, gdy pasterze szli na wypas czy owiec, czy kóz, czy też bydła, często zabierali ze sobą mąkę i prozę, a kwaśne mleko, maślanka, czy serwatka zawsze się znalazły. Nikt nie zabierał z sobą ani jajek, ani masła ani innych rarytasów, a tym bardziej kur, które znosiły by jajka. Z biegiem czasu domowe proziaki stawały się coraz bardziej bogate i wyszukane, a te pasterskie trwały przy swej prostocie. I chociaż współcześnie istnieje mnogość różnych przepisów na proziaki, to chyba takie „Proziaki Pasterskie” najbardziej są zbliżone do swojego pierwowzoru z połowy XIX wieku. • 1 szklanka kwaśnego mleka, lub maślanki , lub serwatki, lub kefiru W misce mąkę wymieszać z sodą i solą, dodać kwaśne mleko (lub maślankę, serwatkę, kefir), wymieszać, jeśli ciasto będzie za rzadkie dodać jeszcze mąki ile zabierze. Ciasto powinno być rzadsze, niż drożdżowe i lekko się kleić. Stolnicę sowicie podsypać mąką wyłożyć ciasto, lekko zagnieść rękoma, następnie częściowo rozwałkować, przewrócić ciasto na drugą stronę i rozwałkować do końca – powinno mieć grubość od 5 do 10 mm, szklanką wykrawać krążki- placki, lub całość pokroić w kwadraty lub romby. Na średnio rozgrzanej żeliwnej patelni smażyć bez tłuszczu po 1-2 minuty z każdej strony.", "url": "https://pinkmartiniboy.wordpress.com/2022/08/01/proziaki-przepis-na-proziaki-pasterskie/", "category": "małopolskie", "sub_category": "Wyroby piekarnicze i cukiernicze", "phrase": "Placki pasterskie"}