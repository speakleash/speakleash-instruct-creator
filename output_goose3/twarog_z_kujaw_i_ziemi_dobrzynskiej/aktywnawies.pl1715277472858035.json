{"meta_description": "", "title": "Nowe przysmaki na liście produktów tradycyjnych", "content": "Twaróg z Kujaw i Ziemi Dobrzyńskiej, ruchańce drożdżowe i żeberka z kapustą to trzy nowe kujawsko-pomorskie specjały, które pod koniec lipca zostały wpisane na listę produktów tradycyjnych. Warunkiem wpisania na prowadzoną przez Ministerstwo Rolnictwa i Rozwoju Wsi jest wytwarzanie danego specjału przez co najmniej pięć gospodarstw domowych na terenie województwa od co najmniej 25 lat. Produkt powinien nawiązywać do regionalnej lub lokalnej tradycji. Wniosek o wpis składa się w urzędzie marszałkowskim skąd kierowany jest do zaopiniowania do Polskiej Izby Produktu Regionalnego i Lokalnego, a po uzyskaniu pozytywnej oceny trafia do ministerstwa. Żeberka w kapuście to tradycyjna potrawa kujawskiej kuchni. Przygotowywana była pod różnymi postaciami na niedzielny obiad, święta rodzinne oraz wesela. W sezonie wiosenno-letnim mieszkańcy Kujaw bazowali na świeżej kapuście, natomiast w sezonie późno jesiennym oraz zimowym podstawą była kapusta kiszona w beczkach. Twaróg z Kujaw i Ziemi Dobrzyńskiej przygotowuje się wyłącznie z mleka krowiego z dodatkiem czystych kultur bakterii mlekowych. Występuje w formie krajanki – kostki w kształcie prostopadłościanu i w formie klinku – spłaszczonego stożka. Był wielokrotnie nagradzany za swój niepowtarzalny smak i wysoką jakość. Ruchańce drożdżowe zwane plackami ruchanymi, racuchami lub racuszkami to okrągłe czasami owalne, wypukłe placki drożdżowe, przygotowywane z mąki, drożdży, mleka, niewielkiej ilości jaj i roztopionego, ciepłego masła. Do dziś cieszą się dużą popularnością na Kujawach, a gospodynie wielokrotnie prezentują je na konkursach kulinarnych i na różnego rodzaju jarmarkach, kiermaszach czy dożynkach.", "url": "http://aktywnawies.pl/nowe-przysmaki-na-liscie-produktow-tradycyjnych,404,l1.html", "category": "kujawsko-pomorskie", "sub_category": "Sery i inne produkty mleczne", "phrase": "Twaróg z Kujaw i Ziemi Dobrzyńskiej"}