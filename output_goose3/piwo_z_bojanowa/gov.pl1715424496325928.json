{"meta_description": "Produkt wpisany na listę produktów tradycyjnych w dniu 2013-12-19 w kategorii Napoje w woj. wielkopolskim.", "title": "Piwo z Bojanowa - - Portal Gov.pl", "content": "Wyraźny, chmielowo-goryczkowy, świetnie zharmonizowany z pełnym słodowym posmakiem i łagodnym zapachem aromatu chmielowo-słodowego z tłem chlebowym. Początki browarnictwa w Bojanowie sięgają 1658 roku. W roku 1793 w Bojanowie istniały dwa prywatne browary. Do dzisiaj, jako jedyny na całej ziemi rawickiej i w rejonie leszczyńskim, pozostał browar w Bojanowie. Browar w Bojanowie został zbudowany w 1881 roku przez niemieckiego przedsiębiorcę Franza Junke. Bojanowski browar był przez swojego właściciela rozbudowywany oraz modernizowany przez całe jego życie. Apogeum rozbudowy i unowocześniania przypadło na pierwszą dekadę XX wieku, kiedy rozbudowano kotłownię, słodownię oraz leżakownię. W owym czasie zainstalowano w browarze maszyny parowe oraz prądnice napędzające maszynerię browaru. Rozbudowę kontynuowano do końca I wojny światowej. W 1938 roku browar został zakupiony przez spółkę poznańskich restauratorów, którzy bojanowskie piwo serwowali w swoich restauracjach oraz zaopatrywali w nie inne lokale gastronomiczne w Poznaniu. W czasie okupacji browarem zarządzała administracja niemiecka, a po zakończeniu II wojny światowej, browar powrócił do przedwojennych właścicieli. Nie nacieszyli się oni długo odzyskaną własnością, ponieważ w roku 1949 browar został upaństwowiony. W 1950 roku utworzono Bojanowskie Zakłady Piwowarsko-Słodownicze w Bojanowie. W skład tego zrzeszenia browarów weszły zakłady piwowarskie z rejonu Wielkopolski i Dolnego Śląska. W latach 50-tych XX wieku dokonano kolejnych udoskonaleń bojanowskiego zakładu piwowarskiego, dzięki czemu jego moce produkcyjne wzrosły do 100 000 hektolitrów w skali roku. W 1971 roku Bojanowskie Zakłady Piwowarsko-Słodownicze rozwiązano. Obecnie w browarze w wielkopolskim Bojanowie ponownie warzone jest piwo systemem tradycyjnym, czyli dekokcyjnym jednowarowym w warzelni. Zacieranie i gotowanie brzęczki odbywa się w zmodernizowanych naczyniach pochodzących z 1881 roku, a mielenie jęczmiennego słodu odbywa się przy użyciu śrutownika wyprodukowanego w 1924 roku. Fermentacja odbywa się w kadziach otwartych, stalowych, nitowanych, zainstalowanych w browarze w latach 20-tych ubiegłego stulecia. Po procesie fermentacji piwo 30 dni leżakuje w zainstalowanych stalowych tankach pochodzących z lat 60-tych XX wieku, w temperaturze 0°-2°C, w XIX-wiecznych piwnicach browaru.", "url": "https://www.gov.pl/web/rolnictwo/piwo-z-bojanowa", "category": "wielkopolskie", "sub_category": "Napoje (alkoholowe i bezalkoholowe)", "phrase": "Piwo z Bojanowa"}