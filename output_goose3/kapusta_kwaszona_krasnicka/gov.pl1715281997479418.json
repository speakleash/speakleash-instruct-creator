{"meta_description": "Produkt wpisany na listę produktów tradycyjnych w dniu 2006-01-23\nW kategorii Warzywa i owoce\nW województwie woj. lubelskim", "title": "Kapusta kwaszona kraśnicka - - Portal Gov.pl", "content": "Kapusta kwaszona ma postać podłużnych skrawków, powstałych po rozdrobnieniu główek kapusty białej, zanurzonych w jasnoszarym soku (tzw. kwasie). Skrawki mają kształt nitkowaty, podłużny i dość niewielkie pole przekroju (do kilku milimetrów kwadratowych). Skrawki zarówno na zewnątrz, jak i na przekroju mają barwę kremowo-białą z żółtawym odcieniem. Sok jest jasnoszary, opalizujący Kapusta kwaszona jest cennym źródłem witamin (głównie witaminy C), a także wapnia i żelaza. Zawarty w kapuście kwaszonej kwas zapobiega procesom gnilnym i rozkładowi zawartych w niej witamin, dzięki czemu w zimie jest ona lepszym ich źródłem niż kapusta biała przechowywana w główkach Tradycja produkcji kapusty kwaszonej i handlu nią w powiecie kraśnickim sięga lat 60. ubiegłego stulecia, chociaż taka forma przechowywania kapusty jest znana od wieków. Produkcja kapusty kwaszonej skupia się na terenie wsi Rzeczyca Ziemiańska, której znaczną powierzchnię gruntów zajmują zbiorniki wodne (stawy) i przez którą przepływa rzeka Karasiówka, co m.in. tworzy specyficzny mikroklimat sprzyjający produkcji kapusty. Nie bez znaczenia jest też czysty ekologicznie teren, nieskażony przemysłem i cywilizacją wielkomiejską.", "url": "https://www.gov.pl/web/rolnictwo/kapusta-kwaszona-krasnicka", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kwaszona kraśnicka"}