{"meta_description": "Nasi rolnicy | Gmina Trzydnik Duży", "title": "Nasi rolnicy", "content": "W sytuacji, w jakiej znajduje się nasze rolnictwo, dobre wyniki produkcyjne można osiągnąć poprzez odpowiednia wiedzę, sprawność organizacyjną i pracowitość. Gospodarstwo Mirosławy i Zygmunta Kobylskich położone jest w Rzeczycy Ziemiańskiej w gminie Trzydnik Duży, powiat kraśnicki. Rolnicy przejęli je od rodziców w 1982 roku. Już wtedy odznaczało się wysokim poziomem kultury rolnej. Sytuacja w rolnictwie zmusiła państwo Kobylskich do systematycznego zwiększania skali produkcji, a tym samym powierzchni gospodarstwa. Obecnie gospodarują na 16 ha gruntów, specjalizując się w uprawie warzyw. Uprawiają kapustę - odm. Holenderskie - 1 ha, ogórki - 0,3 ha, czarną porzeczkę - 6 ha, maliny - 1 ha, aronię - 1 ha oraz buraki cukrowe. Rolnicy modernizują gospodarstwo, wprowadzają nowoczesne technologie produkcji i nowe odmiany. Dzięki temu osiągają coraz lepsze wyniki produkcyjne. Stałym odbiorcą porzeczki czarnej i maliny jest Osmofrost, z którym podpisali umowę. Kiszoną kapustę i kwaszone ogórki odbierają od nich sklepy i hurtownie w Kraśniku, Janowie Lubelskim i Stalowej Woli.  Przetwórstwo warzyw, własna paczkarnia, gdzie warzywa pakowane są w jednostkowe opakowania, pozwalają dostarczać towar do odbiorców zgodnie z zamówieniami. Koncentracja produkcji daje możliwość zwiększenia mechanizacji, unowocześniania przechowywania, a tym samym zmniejszenia kosztów i poprawienia jakości produktu.  Nabywanie umiejętności praktycznych połączone z wiedza teoretyczną poprzez czytanie fachowej literatury, uczestnictwo w seminariach i wyjazdach szkoleniowych organizowanych przez PZDR Kraśnik przyczyniło się do osiągnięcia dobrych wyników produkcyjnych.  Swoje produkty rolnicy prezentują na różnych imprezach wystawienniczych. W konkursie \"Nasze kulinarne dziedzictwo\" zajęli III miejsce za kwaszonego ogórka, a ich kwaszona kapusta dostała wyróżnienie.", "url": "https://www.trzydnikduzy.pl/gmina/rolnictwo-w-gminie/nasi-rolnicy.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kwaszona kraśnicka"}