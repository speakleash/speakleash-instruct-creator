{"meta_description": "", "title": "Produkty regionalne - - Wielkopolski Portal Turystyczny", "content": "Wielkopolska jest regionem o długiej historii i bogatej kulturze. Nie dziwi więc fakt, że można tu znaleźć wiele różnorodnych produktów, wyjątkowych i wytwarzanych tradycyjnie od pokoleń. Są wśród nich powszechnie znane i kojarzone oraz takie, które są jeszcze nie do końca odkryte. Wszystkie będą jednak z pewnością świetną pamiątką z podróży! Wizytówką regionu są słynne rogale świętomarcińskie. To wypełnione bogatym farszem z białego maku oraz bakalii rogale z ciasta półfrancuskiego. Oblane są lukrem i posypane orzechami. Najwięcej rogali mieszkańcy regionu zjadają 11 listopada, kiedy to Poznaniacy świętują imieniny głównej ulicy miasta – ul. Święty Marcin.! Rogal jest on tak ważnym symbolem miasta, że ma własne muzeum. W Rogalowym Muzeum Poznania turyści mogą zgłębić tajemnice powstawania rogali i jednocześnie nauczyć się przydatnych zwrotów z gwary poznańskiej. Innym słodkim regionalnym wyrobem jest poznańska rura, czyli piernikowy wypiek, uformowany w połówkę rury. Co ciekawe, dzisiaj najczęściej można je dostać w okolicy cmentarzy. Mieszkańcy południowej Wielkopolski, a dokładniej Kalisza szczycą się andrutami kaliskimi. Są to cienkie, lekko słodkie wafle. Tradycja ich wytwarzania sięga XIX wieku. Wielkopolska posiada wiele cenionych produktów mlecznych. Typowe dla regionu są gzik wielkopolski, czyli twaróg wymieszany ze śmietaną i szczypiorkiem, oraz wielkopolski ser smażony. Tego ostatniego nie znajdzie się w żadnym innym regionie Polski. I choć jego wyrazisty smak nie każdemu może odpowiadać, to koniecznie należy go spróbować. Wśród produktów regionalnych można znaleźć także oleje, najpopularniejszy rzepakowy, ale też lniany, czy wyjątkowy olej rydzowy z rejonu Szamotuł. Warte spróbowania są wielkopolskie miody. Miody z Kopaszewa swoją wyjątkowość zawdzięczają obecności wielu nektarodajnych roślin w okolicy wsi. Miód witosławski pszczoły wytwarzają z nektaru roślin rosnących w parku i lesie otaczających pałac w Witosławiu. Na jego bazie powstaje przepyszna miodówka witosławska. Wielkopolska słynie z wyjątkowych wyrobów mięsnych, wiele z nich zostało wpisanych na listę produktów regionalnych i tradycyjnych. Wędzonka ostrzeszowska wytwarzana jest z lokalnej wieprzowiny wędzonej drewnem bukowym, który nadaje jej niezwykły aromat. Smakoszy zachwyci wielkopolska kiełbasa biała parzona, którą wyróżnia bogactwo smaku, dzięki dodatkowi czosnku, soli, pieprzu oraz majeranku. Koneserzy trunków z pewnością będą chcieli spróbować także wielkopolskiej nalewki z wiśni sokówki, choć produkcja i innych nalewek jest w naszym regionie bardzo popularna. Koniecznie nalży spróbować słynnej Benedyktynki – ziołowej nalewki produkowanej według pradawnej receptury przez mnichów z Lubinia. Od kilku lat odradza się też wielkopolskie browarnictwo. Odżywają zarówno stare browary, jak i powstają nowe – często eksperymentujące z odważnymi smakami. Więcej poczytać o nich można w osobnym wpisie. Jedną z ciekawszych atrakcji turystycznych Wielkopolski jest Kopalnia soli w Kłodawie. Oryginalną pamiątką będą zebrane w podziemiach bryłki soli. Można też kupić sole kąpielowe oraz lampy i świeczniki solne. Innym ciekawym pomysłem na prezent są wiklinowe wyroby z Nowego Tomyśla, który słynie z wikliniarstwa. Przed zakupem można zainspirować się w miejscowym muzeum, gdzie zgromadzono okazałą kolekcję koszyków i mebli z wikliny. Fanów ludowego rękodzieła zainteresuje snutka golińska, czyli haft rozpowszechniony głównie w południowej Wielkopolsce. Warto też zwrócić uwagę na oryginalną, ręcznie robioną biżuterię. W wielu regionach Wielkopolski żywa jest nadal tradycja wyrobu frywolitek – niezwykle misternych koronek zrobionych z drobnych pętelek. Mistrzynie tej techniki robią z nich przepiękne zawieszki, kolczyki i inne ozdoby. Doskonałą okazją do kupienia regionalnych produktów są targi i jarmarki takie jak Jarmark Świętojański, Ogólnopolski Festiwal Dobrego Smaku, czy Targi Smaki Regionów.", "url": "http://wielkopolska.travel/zwiedzaj/produkty-regionalne/", "category": "wielkopolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Wielkopolski dżem z wiśni sokówki"}