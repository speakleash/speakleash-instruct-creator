{"meta_description": "W artykule wylistowano mleczne produkty tradycyjne, znajdujące się na Liście Produktów Tradycyjnych, i podkreślono znaczenie tej Listy dla rozwoju regionalnego. Wskazano także na programy Unii Europejskiej, wspierające producentów żywności", "title": "Polskie mleczne produkty tradycyjne", "content": "Na Liście Produktów Tradycyjnych znajdują się 54 produkty mleczarskie, pogrupowane w zależności od województwa, dla którego są charakterystyczne. Najwięcej produktów mlecznych zarejestrowanych na Liście posiada region śląski (w styczniu 2011 r. wpisanych było 11 produktów). Drugie miejsce pod względem ilości nabiałowych produktów wpisanych na Listę Produktów Tradycyjnych odnotowano na Podlasiu (9 produktów), a trzecią pozycję zajęły województwa podkarpackie i małopolskie (po 7 produktów). Pierwsze produkty nabiałowe na Liście pojawiły się w 2005 r. i zostały zgłoszone przez Małopolskę, województwo opolskie, Podkarpacie, Podlasie i Wielkopolskę. W 2010 r. Lista tradycyjnych produktów mlecznych poszerzyła się o województwo świętokrzyskie, które zarejestrowało Jędrzejewski twarożek śmietankowy. • województwo dolnośląskie: Ser kozi łomnicki, który posiada delikatny, słonawy i lekko kwaśny smak, a po dodaniu ziół lub przypraw nabiera właściwego dla nich smaku i zapachu. W trakcie dojrzewania ser kozi łomnicki osiąga ostry smak i wydziela silny aromat, następnie Kamiennogórski ser pleśniowy o smaku pikantnym, ostrym i pieczarkowym, lekko gorzkim; • województwo podkarpackie: Ser biały z Handzlówki o smaku słodko-kwaśnym i zapachu charakterystycznym dla twarogu, a także Ser kornaka w zalewie ziołowej o smaku lekko gorzkawym i zapachu ziół; • województwo wielkopolskie: Twaróg tradycyjny o smaku lekko kwaśnym, łagodnym i czystym oraz Serek śmietankowy wielkopolski o lekko kwaśnym i łagodnym smaku. Jak wynika z badań (Borowska 2007), produkty nabiałowe obok dań i potraw gotowych są przez Polaków najbardziej rozpoznawalną grupą produktów tradycyjnych. Popularnym produktem tradycyjnym okazał się oscypek, dość dobrze rozpoznawana jest także bryndza.", "url": "https://www.forummleczarskie.pl/raporty/366,polskie-mleczne-produkty-tradycyjne?strona=2", "category": "podkarpackie", "sub_category": "Sery i inne produkty mleczne", "phrase": "Ser biały z Handzlówki"}