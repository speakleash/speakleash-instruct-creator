{"meta_description": "Odwiedzając Handzlówkę warto spróbować miejscowej kuchni, opartej na starych i sprawdzonych recepturach. Jej walory doceniło nawet Ministerstwo Rolnic...", "title": "Sołectwo Handzlówka - Zagroda Handzlowianka", "content": "W ofercie „Zagrody Handzlowinka” znajdziemy również pierogi ruskie, pierogi z kapustą i grzybami leśnymi, uszka z pieczarkami, gołąbki tradycyjne, gołąbki siekane, kluski, kopytka, racuchy, krokiety z kapustą i naleśniki z powidłem śliwkowym. Odwiedzając Handzlówkę warto spróbować miejscowej kuchni, opartej na starych i sprawdzonych recepturach. Jej walory doceniło nawet Ministerstwo Rolnictwa i Rozwoju Wsi zamieszczając na Liście Produktów Tradycyjnych takie wyroby jak ser biały z Handzlówki, serownik (sernik) handzlowski, masło domowe z Handzlówki, handzlowską serwatkę wielkanocną, handzlowską bułkę pszenną i ogórki kiszone z Handzlówki. Na straży kulinarnej tradycji stoją kobiety zrzeszone w „Zagrodzie Handzlowianka”. Stowarzyszenie od 2007 r. działa na rzecz rozwoju obszarów wiejskich, a szczególnie produkcji i sprzedaży żywności o znakomitych walorach smakowych. Najczęściej są to produkty i przetwory domowe, których przepisy oparte są na starych recepturach przekazywanych z pokolenia na pokolenie. Przetwory robione są z warzyw i owoców, które pochodzą z ich grządek czy sadów, a klienci cenią sobie przyrządzane według tradycyjnych przepisów, bez polepszaczy i konserwantów. A są to m.in. chleby z własnego wypieku (razowy, chleb pieczony na liściu kapusty, chleb wiejski), bułki drożdżowe (rogaliki, kapuśniaki), proziaki, sery (gomółki, serek smażony, twaróg wiejski), masło wiejskie, placki (pijany Izydor, sernik smażony, sernik z brzoskwiniami, piernik z maślanki, makowiec) i ciastka (grzebyki, rożki z jabłkami, rurki sołtyski) przetwory (grzyby marynowane, ćwikła z chrzanem, ogórki kiszone, ogórki w musztardzie, sałatki warzywne, rewelka czyli pikantny sos z cukinii, sałatka z buraczków ćwikłowych z papryką, domowy przecier pomidorowy), naturalne soki tłoczone na zimno (jabłkowy, różany, z aronii), syropy (malina, czarna porzeczka, aronia, agrest, kwiat czarnego bzu), suszone jabłka, suszone herbatki ziołowe i owocowe oraz powidła (śliwkowe), dżemy (malinowe, truskawkowe, agrestowe, z czarnej porzeczki, z aronii), konfitury (z płatków róży, pigwa w soku własnym) i marmolada (z jabłek) oraz miody. W ofercie „Zagrody Handzlowinka” znajdziemy również pierogi ruskie, pierogi z kapustą i grzybami leśnymi, uszka z pieczarkami, gołąbki tradycyjne, gołąbki siekane, kluski, kopytka, racuchy, krokiety z kapustą i naleśniki z powidłem śliwkowym.", "url": "https://www.handzlowka.pl/turystyka/zagroda-handzlowianka.html", "category": "podkarpackie", "sub_category": "Sery i inne produkty mleczne", "phrase": "Ser biały z Handzlówki"}