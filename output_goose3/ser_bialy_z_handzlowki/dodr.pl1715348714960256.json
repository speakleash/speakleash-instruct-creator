{"meta_description": "", "title": "Wyjazd studyjny - Krótkie łańcuchy dostaw w praktyce, na terenie województwa podkarpackiego | DODR Wrocław", "content": "W dniach 16-18 listopada Dolnośląski Ośrodek Doradztwa Rolniczego zorganizował wyjazd studyjny „Krótkie łańcuchy dostaw w praktyce”, na terenie województwa podkarpackiego. W wyjeździe udział wzięli dolnośląscy rolnicy, producenci rolni, przedsiębiorcy sektora rolno-spożywczego, doradcy, mieszkańcy obszarów wiejskich i inne osoby zainteresowane wdrażaniem innowacji w rolnictwie i na obszarach wiejskich. Odwiedzili gospodarstwa prowadzące produkcję i przetwórstwo produktów wysokiej jakości, wytwarzanych na niewielką skalę, na terenie Podkarpacia. W pierwszym dniu wyjazdu odbyły się dwie wizyty studyjne. Pierwsza – w 80-hektarowym gospodarstwie ekologicznym w Lubli, zajmującym się hodowlą krów mlecznych oraz produkcją serów. Właściciele, Anna i Marcin Dunajowie produkują i sprzedają różnego rodzaju sery – ser typu gouda, typu korycińskiego, twaróg czy topiony. Uczestnicy zdobyli w gospodarstwie wiedzę na temat produkcji serowarskiej, obejrzeli też oborę i okólnik dla młodzieży. W gospodarstwie powstają także oleje i różne rodzaje mąki z ziarna pochodzącego z własnej uprawy. Uprawia się tu rzepak, orkisz, pszenicę płaskurkę, len, słonecznik, konopie, amarantus czy soję. W Lubli znajduje się również sklepik. Właściciel gospodarstwa został laureatem XXVII edycji konkursu Rolnik – Farmer Roku. Drugą wizytę zorganizowano w należącej do Pawła Kabosza Winnicy Maria Anna, w miejscowości Wyżne. Areał całego gospodarstwa to 11 ha. Na dwóch hektarach uprawianych jest 10 odmian winorośli. Oprócz podstawowej produkcji i sprzedaży wina, w winnicy organizowane są szkolenia, spotkania integracyjne, wydarzenia okolicznościowe (także plenerowe z możliwością noclegu) oraz degustacje wina. Uczestnicy zadawali właścicielom pytania dotyczące uprawy winorośli i zabiegów pielęgnacyjnych. Ostatnim punktem programu w pierwszym dniu były wykłady dotyczące „Sieci na rzecz innowacji w rolnictwie i na obszarach wiejskich” oraz Dolnośląskiego e-bazarku. Drugi dzień wyjazdu rozpoczął się od wizyty w Podkarpackim Ośrodku Doradztwa Rolniczego w Boguchwale. Spotkanie otworzył Dyrektor Podkarpackiego Ośrodka Doradztwa Rolniczego Robert Pieszczoch, który przedstawił uczestnikom możliwości sprzedaży stacjonarnej produktów od lokalnych rolników na Podkarpackim Bazarku, który istnieje już od dwóch lat. Pracownicy Ośrodka omówili techniczną stronę organizacji i funkcjonowania tego przedsięwzięcia. Sprzedaż odbywa się na terenie Podkarpackiego Ośrodka, na bazarze, gdzie można kupić regionalne produkty bezpośrednio od rolników i producentów żywności. Następnie uczestnicy odwiedzili gospodarstwo ekologiczne Aliny Becli z Handzlówki prowadzące suszarnię owoców, warzyw i ziół. Jest to niewielka rodzinna firma, która produkuje suszone mieszanki owocowo-warzywne oraz herbatki owocowo-ziołowe. W tym celu wykorzystuje suszenie metodą tradycyjną, czyli gorącym powietrzem, zachowując wartości odżywcze produktów. Obecni właściciele przejęli sad od rodziców i tak zaczęła się ich przygoda z przetwórstwem, która trwa już 25 lat. Stopniowo poszerzali ofertę o nowe produkty. Suszone warzywa i owoce są sprzedawane w sklepiku w gospodarstwie i przez internet. Oprócz sprzedaży gotowych produktów, firma świadczy usługi polegające na suszeniu i rozdrabnianiu towaru. Od 2008 roku gospodarstwo posiada certyfikat ekologiczny. Ostatnie gospodarstwo, które odwiedzili uczestnicy wyjazdu znajduje się w Tarnawce i należy do Piotra Bukały. Właściciele hodują bydło rasy limousine i charolaise na sprzedaż. Zwierzęta są karmione kukurydzą, wysłodkami, trawą i sianem. Gospodarują na powierzchni 300 ha. W ostatnim dniu uczestnicy odwiedzili Podkarpacki Bazarek, na terenie Podkarpackiego Ośrodka Doradztwa Rolniczego w Boguchwale, organizowany raz w miesiącu. Podkarpaccy rolnicy i producenci rolni prowadzą tu sprzedaż bezpośrednią swoich produktów.", "url": "https://www.dodr.pl/wszystkie-relacje/wyjazd-studyjny-krotkie-lancuchy-dostaw-w-praktyce-na-terenie-wojewodztwa", "category": "podkarpackie", "sub_category": "Sery i inne produkty mleczne", "phrase": "Ser biały z Handzlówki"}