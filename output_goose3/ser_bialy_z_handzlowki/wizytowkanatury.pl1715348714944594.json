{"meta_description": "", "title": "Podkarpackie smaki: aromatyczne sery", "content": "Podkarpacie bogate jest w wiele wyrazistych smaków oraz zwyczajów związanych z przygotowywaniem tradycyjnych potraw. Chlubą regionu są między innymi sery – zarówno te powstałe na bazie mleka krowiego, jak i koziego. Sery, z której części Podkarpacia są najbardziej aromatyczne i wyraziste w smaku? Sprawdźcie! Ser to smaczny składnik kanapek i wyrazisty dodatek do wielu potraw, równie dobrze sprawdzający się jako przekąska, świetnie komponująca się z winem, czy piwem. Twarogowy, biały, wędzony, z ziołami – Podkarpacie to skarbnica smaków, w której znaleźć można rozmaite odmiany sera o charakterystycznym aromacie. Na jaki rodzaj sera warto zwrócić szczególną uwagę? Ser ten trafił na listę produktów tradycyjnych w 2006 roku i jest idealnym produktem dla osób lubiących wyraziste smaki. Miękki i sprężysty, z czasem twardniejący ser z dodatkiem podpuszczki, zgodnie z wielowiekową tradycją jest urozmaicany dodatkiem w postaci czosnku niedźwiedziego, który działa korzystnie na układ sercowo-naczyniowy, pokarmowy oraz przyczynia się do zwalczania wirusów i infekcji. Tradycyjnie ser z leśną nutą przygotowywano przez podgrzanie świeżego mleka, do którego dodawano szczyptę enzymu podpuszczkowego, wytwarzanego z suszonych żołądków cielęcych. Po natychmiastowym ścięciu mleka i wydzieleniu serwatki, wyciskano ją, dodawano zieleninę w postaci czosnku niedźwiedziego i formowano ser, układając go w specjalnych naczyniach o charakterystycznym kształcie. Następnie nacierano powierzchnię sera solą. W 2006 roku na listę Ministerstwa Rolnictwa i Rozwoju Wsi trafił także ser kozi w dwóch formach – białej i wędzonej, przygotowywany zgodnie z tradycją znaną we wsi Łaski, położonej w województwie podkarpackim w gminie Jasło. Twarda powłoka oraz elastyczny środek i słony posmak to cechy charakterystyczne tych produktów, które idealnie sprawdzają się zarówno w daniach głównych, sałatkach, jak i solo, w formie przystawki. Dopuszczalne w produkcji tych serów jest stosowanie dodatków, takich jak czosnek, pieprz czy zioła, dla podkreślenia smaku. Tego typu ser to idealny wybór zarówno dla dzieci, jak i dorosłych, a także osób cierpiących na nietolerancję laktozy, wszystko ze względu na to, że ser kozi jest lekkostrawny oraz nie zawiera w składzie metali ciężkich, natomiast dostarcza sporą ilość żelaza, wapnia, fosforu i potasu oraz witaminę A i B. Lekko wilgotny, o delikatnym posmaku słodko – kwaśnym, z grudkami charakterystycznymi dla twarogu – ser biały z Handzlówki został wpisany na listę produktów regionalnych w 2010 roku. Wyrabia się go z kwaśnego mleka, bez dodatku śmietany. Zgodnie z tradycją, mleko podgrzewano przez ok. godzinę, uważając, by się nie zagotowało – w przeciwnym wypadku istniało ryzyko, że ser będzie suchy. Gdy pojawiła się serwatka, mleko studzono, następnie przelewano do lnianych worków, aby odcedzić ser. Tak przygotowany twaróg najczęściej łączono z rzodkiewką lub ziołami. Podkarpackie sery są nie tylko smaczne i aromatyczne, ale także zdrowe. Zwolennicy wyrazistych smaków powinni zatem chętnie sięgać po regionalne wyroby przygotowywane zgodnie z długoletnią tradycją, które stanowią zarówno idealny dodatek do dań, jak i pyszną, pełnowartościową przekąskę.", "url": "https://wizytowkanatury.pl/aktualnosci/podkarpackie-smaki-aromatyczne-sery,19.html", "category": "podkarpackie", "sub_category": "Sery i inne produkty mleczne", "phrase": "Ser biały z Handzlówki"}