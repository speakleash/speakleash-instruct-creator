{"meta_description": "", "title": "Produkty tradycyjne z Handzlówki", "content": "Już w latach 90. ubiegłego wieku kobiety nadawały ton aktywności społecznej w Handzlówce (gm. Łańcut). Ale dopiero od 2007 r. - poprzez założenie „Zagrody Handzlowianka” Stowarzyszenia na Rzecz Rozwoju Obszarów Wiejskich - skupiły się na produkcji i sprzedaży tradycyjnej żywności. W większości przypadków są to produkty i przetwory domowe, których przepisy oparte są na starych recepturach sięgających czasów I połowy XX w. W procesie ich przygotowania panie, m.in. Dorota Magryś, Małgorzata Bytnar i Barbara Kuźniar, chętnie sięgają do tych przepisów przekazywanych z pokolenia na pokolenie. Po latach działalności marka „Zagroda Handzlowianka” jest już mocno rozpoznawalna w regionie, m.in. za sprawą stałych cyklicznych punktów sprzedaży w Rzeszowie. Przetwory robione są z warzyw i owoców, które pochodzą z ich grządek czy sadów, a klienci cenią sobie przyrządzane według tradycyjnych przepisów, bez polepszaczy i konserwantów, wyroby „Made in Handzlówka”. A są to m.in. chleby z własnego wypieku (razowy, chleb pieczony na liściu kapusty, chleb wiejski), bułki drożdżowe (rogaliki, kapuśniaki), proziaki, sery (gomółki, serek smażony, twaróg wiejski), masło wiejskie, placki (pijany Izydor, sernik smażony, sernik z brzoskwiniami, piernik z maślanki, makowiec) i ciastka (grzebyki, rożki z jabłkami, rurki sołtyski) przetwory (grzyby marynowane, ćwikła z chrzanem, ogórki kiszone, ogórki w musztardzie, sałatki warzywne, sałatka z buraczków ćwikłowych z papryką, domowy przecier pomidorowy), naturalne soki tłoczone na zimno (jabłkowy, różany, z aronii), syropy (malina, czarna porzeczka, aronia, agrest, kwiat czarnego bzu), suszone jabłka, suszone herbatki ziołowe i owocowe oraz powidła (śliwkowe), dżemy (malinowe, truskawkowe, agrestowe, z czarnej porzeczki, z aronii), konfitury (z płatków róży, pigwa w soku własnym) i marmolada (z jabłek) oraz miody. Uzupełnieniem są chętnie zamawiane pierogi ruskie, pierogi z kapustą i grzybami leśnymi, uszka z pieczarkami, gołąbki tradycyjne, gołąbki siekane, kluski, kopytka, racuchy, krokiety z kapustą i naleśniki z powidłem śliwkowym. Te mocne zaangażowanie „kulinarne” Handzlówki przełożyło się także na zgłoszenie i rejestrację wyrobów z tej miejscowości na Liście Produktów Tradycyjnych, na której znalazły się ser biały z Handzlówki, serownik (sernik) handzlowski, masło domowe z Handzlówki oraz handzlowska serwatka wielkanocna, handzlowska bułka pszenna i ogórki kiszone z Handzlówki. Trzy ostatnie to wpisy „Zagrody”. 8.30-13.00 Kliniczny Szpital Wojewódzki nr 2 im.Św.Jadwigi Królowej przy wejściu na oddział dziecięcy w holu obok szatni", "url": "http://gospodarkapodkarpacka.pl/news/view/24444/produkty-tradycyjne-z-handzlowki", "category": "podkarpackie", "sub_category": "Sery i inne produkty mleczne", "phrase": "Ser biały z Handzlówki"}