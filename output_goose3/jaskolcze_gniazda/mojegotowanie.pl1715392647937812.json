{"meta_description": "Jaskółcze gniazda (lub jajka po szkocku) to sprytny pomysł na urozmaicenie mielonych. W ich wnętrzu kryją się jajka na twardo. Sprawdźcie, jak je przyrządzić.", "title": "Jajka po szkocku – poznaj szczegóły przepisu na perfekcyjne jajko!", "content": " • Wkładamy 4 jajka do rondelka. Wlewamy wodę, tak żeby całkowicie je przykrywała. Doprowadzamy ją do wrzenia. Gotujemy jajka przez 8–10 minut, po czym studzimy w lodowatej kąpieli i obieramy. Jeśli lubimy, kiedy żółtko nie jest do końca ścięte, możemy zrobić kukułcze gniazda z jajkami na półtwardo. Odliczamy wtedy około 6–7 minut od zagotowania wody. Pamiętajmy, że wszystko jednak zależy od ich wielkości i od tego, czy były w temperaturze pokojowej. • Obieramy średnią cebulę. Przekrajamy ją na pół. Wyjmujemy twardy rdzeń, ale zostawiamy ogonek (jeśli go odetniemy, warzywo uwolni więcej soku i opary, które pieką w oczy). Przytrzymujemy go jedną ręką, a drugą robimy pionowe i poziome nacięcia w miąższu, na kształt kratki. Dzięki temu precyzyjnie posiekamy cebulę w drobną kostkę. Jeśli zależy nam na czasie, możemy ułatwić sobie zadanie za pomocą szatkownicy do warzyw lub malaksera. • Umieszczamy mieloną wieprzowinę w misce (możemy też wykorzystać mieszankę z wołowiną, raczej nie sprawdzi się natomiast bardzo chude mięso, które będzie zbyt suche i rozpadnie się podczas obróbki termicznej). Dodajemy drobną bułkę tartą, surowe jajko, posiekaną cebulę, suszony majeranek, sól i mielony czarny pieprz. Dokładnie mieszamy, najlepiej dłonią, żeby wtłoczyć w masę jak najwięcej powietrza, jak na klasyczne kotlety mielone. Jeśli nie jesteśmy pewni, czy mięso będzie wystarczająco dobrze doprawione, usmażmy odrobinę i go spróbujmy, a następnie odpowiednio skorygujmy smak masy. Możemy dodać do niej nieco musztardy lub chrzanu. • Oklejamy jajka ugotowane na twardo masą z mielonej wieprzowiny, z każdego tworząc okrągłe jaskółcze gniazdo. Jeśli mięso za bardzo klei się do rąk i utrudnia nam formowanie kulek, możemy zwilżyć dłonie wodą lub nałożyć rękawiczki. Odkładamy szkockie jajka na tacę (warto lekko oprószyć ją mąką). Dobrze jest je schłodzić przed smażeniem. Dzięki temu masa stężeje i zachowa kształt podczas obróbki termicznej. • Rozgrzewamy olej na patelni. Smażymy na nim mięsne kulki przez około 10–15 minut. Powinny być zarumienione z każdej strony. Jaskółcze gniazda możemy też przyrządzić w głębokim tłuszczu (z dodatkiem złocistej panierki) lub w piekarniku. Odsączamy je z nadmiaru oleju.", "url": "https://www.mojegotowanie.pl/przepis/jajka-po-szkocku4", "category": "śląskie", "sub_category": "Gotowe dania i potrawy", "phrase": "Jaskółcze gniazda"}