{"meta_description": "Jaskółcze gniazda vel jajka po szkocku", "title": "Jaskółcze gniazda vel jajka po szkocku", "content": "Jeszcze jajka po szkocku to mogę zrozumieć bo być może w Szkocji są popularne, ale skąd te gniazda ? Jeśli ktoś wie to chętnie poczytam. Fakt, że ładniej to brzmi niż zwyczajny kotlet z jajkiem, prawda ?8 jajek ugotowałam na twardo i ostudziłam w zimnej wodzie a następnie obrałam ze skorupek. 2 łyżki bułki wymieszałam z otrębami i sokiem pomidorowym - odstawiłam na kilka minut. Cebulę obrałam i drobno posiekałam. Zeszkliłam na 1 łyżce oleju. Mięso opłukałam i dobrze osuszyłam, zmieliłam.Do zmielonego mięsa dodałam otręby z sokiem i bułką, przestudzoną cebulę, wbiłam jedno surowe jajko, doprawiłam masę i dobrze wyrobiłam. Gdyby była zbyt luźna można dosypać jeszcze odrobinę bułki, ale bez przesady bo kotlety wyjdą za suche.Masę podzieliłam na 8 części. Każdą rozpłaszczałam na dłoni, na środku kładłam obtoczone w mące jajko i dokładnie zlepiałam. Trzeba to robić starannie, najlepiej zwilżonymi rękami, żeby nie było żadnych dziur.Gotowe gniazda obtoczyłam w roztrzepanym jajku i bułce tartej. Smażyłam na rozgrzanym głębokim oleju ok. 10 minut aż były mocno zrumienione. Podałam na gorąco, z surówką.Można też jeść je na zimno - podawane w całości, ale krojone na grube plastry.", "url": "https://smacznapyza.blogspot.com/2013/03/jaskocze-gniazda-vel-jajka-po-szkocku.html", "category": "śląskie", "sub_category": "Gotowe dania i potrawy", "phrase": "Jaskółcze gniazda"}