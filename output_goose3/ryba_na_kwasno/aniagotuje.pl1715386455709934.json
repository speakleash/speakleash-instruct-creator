{"meta_description": "Ryba w occie, czyli popularna w naszym kraju ryba w zalewie octowej, to przepis, który zna chyba każdy miłośnik łowienia ryb. Przepis będzie idealni na co dzień i na Święta. Rybka wychodzi przepyszna.", "title": "Ryba w occie", "content": "Do małego garnka wlej 3 szklanki wody, czyli 750 ml oraz 150 ml octu spirytusowego 10 % (lub do 50 ml więcej, jeśli lubisz bardziej octowe dania). Dodaj: 6-8 ziaren pieprzu; 4 ziarna ziela angielskiego; 3 listki laurowe; 3 łyżeczki cukru, czyli około 15 gramów oraz płaską łyżeczkę soli. Garnek przykryj (lekko uchyloną) przykrywką i zagotuj zalewę. Jak zacznie wrzeć zredukuj moc palnika i gotuj ją na małej mocy przez 5 minut.   Porada: Można też najpierw usmażyć rybę, a dopiero potem zrobić zalewę. Kawałki ryby wkładamy do słoików i zalewamy jeszcze wrzącą zalewę, a następnie zakręcamy słoiki. Po przestudzeniu odstawiamy je do lodówki. Taka ryba w occie może leżakować w lodówce nawet 1-2 miesiące lub dłużej.  Po 5 minutach do zalewy dodaj też obraną i pokrojoną w cienkie piórka lub krążki cebulę. Ponownie zagotuj zalewę i dalej, pod lekko uchyloną przykrywką gotuj całość przez 5 minut. Gotową zalewę odstaw do przestudzenia.  Porada: Razem z cebulą można też dodać 1-4 łyżki koncentratu pomidorowego.  Do ryby w occie polecam wybrać świeże filety lub tuszki (ze skórą lub bez) z: dorsza, mintaja, miruny, morszczuka, okonia, szczupaka, sandacza, czy nawet karpia.. Świetnie sprawdzą się też płotki, które smażę w całości. Polędwiczki z dorsza wystarczy szybko przepłukać pod zimną, bieżącą wodą. Następnie dobrze osuszyć ręcznikiem papierowym i pokroić na mniejsze kawałki. Każdy kawałek oprósz z obu stron mieszanką soli i pieprzu i obtaczaj z obu stron w mące. Z innymi, większymi rybami postępuj podobnie. Krój je w kawałki lub dzwonka. Porada: Mąkę pszenną można zamienić na bezglutenową mąkę owsianą.  Nagrzej dużą patelnię z grubym dnem. Wlej olej. Kawałki ryby smaż z obu stron na średniej mocy palnika. Powinno wystarczyć po 3-4 minuty z obu stron. Ryba ma się ładnie zarumienić. Jeśli się za mocno przypieka, zmniejsz moc palnika. Gotowe filety wyłóż na szeroki talerz. Porada: Po każdej partii smażonych kawałków ryby, polecam ostrożnie oczyścić patelnię z przypalonej mąki (kawałkiem ręcznika papierowego), wlać nową porcję oleju i dalej smażyć rybę.  Przygotuj dwa słoiki o pojemności około 1 litra każdy lub (jak u mnie) jeden większy słoik/garnek o pojemności 2 litrów. Do naczynia wyłóż przestudzone kawałki usmażonej ryby (można na przemian z cebulą z zalewy). Całość zalej zalewą. Powinna ona całkowicie przykryć kawałki ryby.  Porada: Do słoika/garnka można też wsypać szczyptę płatków chili. To wersja dla miłośników ostrzejszych smaków.  Jak masz słoiki, to je zakręć i odłóż do lodówki. Jak masz garnek, to przykryj go folią spożywczą i przykrywką i również umieść w lodówce.", "url": "https://aniagotuje.pl/przepis/ryba-w-occie", "category": "pomorskie", "sub_category": "Produkty rybołówstwa, w tym ryby", "phrase": "Ryba na kwaśno"}