{"meta_description": "Produkt wpisany na listę produktów tradycyjnych w dniu 2014-12-09\nW kategorii Produkty rybołówstwa\nW województwie woj. pomorskim", "title": "Ryba na kwaśno - - Portal Gov.pl", "content": "W zależności od naczynia, ryba krojona w kosteczki wielkości 2-3 cm i większe 3-4 cm. Zwięzła masa, nie rozsypuje się przy nakładaniu. Pomorskie rzeki i jeziora zasobne w różnorodne gatunki ryb, stwarzały dogodne warunki do rozwoju rybołówstwa. Dla części ludności tego regionu połów ryb był podstawowym źródłem dochodu, a ryby istotnym i częstym składnikiem pożywienia. Przyrządzano je na rozmaite sposoby, były jadane na co dzień i od święta. Dla urozmaicenia rybnego jadłospisu do ryb gotowanych, smażonych, czy prażonych dodawano warzywa, sosy, zioła i rozmaite zaprawy. Wśród licznych kaszubskich przepisów na przygotowanie smacznych potraw z ryb znajdujemy propozycję przyrządzenia ryby na kwaśno, czyli z dodatkiem kiszonej kapusty. Przepisy i informacje o tej potrawie znajdują się w wydawnictwach dotyczących zarówno dawnej jak i współczesnej kuchni pomorskiej. Potrawa ta, w zależności od regionu, różni się niekiedy gatunkiem ryby, z której jest przyrządzana i rodzaju dodawanych składników. Bliżej morza wykorzystywano do niej ryby morskie, w głębi lądu – ryby słodkowodne. Najlepiej, jeśli wykonana zostanie ze smacznego lina, wówczas nazywana jest lëniôk põ kaszëbskù (lin po kaszubsku) lub lin w kapuście bądź ryba na kwaśno (nazwa zależy od regionu Pomorza). Składnikami potrawy są: kawałki filetowanej ryby pokrojonej na małe kawałki, kiszona kapusta drobno posiekana lub zmielona oraz przyprawy. Kawałki ryby należy obsmażyć i dodać do ugotowanej kapusty. Całość poddusić, aby składniki się połączyły, a ryba przeszła smakiem kapusty. Na koniec gotowania należy dodać śmietanę. Tę smaczną potrawę można podawać na ciepło lub zimno. Na Pomorzu przyrządzanie „ryby na kwaśno” ma dawną tradycję, potrawa należała do jadłospisu mieszkańców głównie nadjeziornych części regionu. Gotowano ją zwykle w większych ilościach i jadano na obiad lub kolację, zarówno na co dzień jak i na specjalne okazje. Doskonale smakowała z chlebem, z ziemniakami i kaszubskimi kluskami ziemniaczanymi.", "url": "https://www.gov.pl/web/rolnictwo/ryba-na-kwasno", "category": "pomorskie", "sub_category": "Produkty rybołówstwa, w tym ryby", "phrase": "Ryba na kwaśno"}