{"meta_description": "Produkt wpisany na listę produktów tradycyjnych w dniu 2013-01-11\nW kategorii Produkty mięsne\nW województwie woj. lubelskim", "title": "Kiełbasa wiejska z Dobrosławowa - - Portal Gov.pl", "content": "Średnia długość wianka 30 cm. Waga w zależności od długości jelit od 1 kg do 4 kg. „(…) Monotonię codziennego jadłospisu chłopskiego przerywało jadło przygotowywane na święta i uroczystości rodzinne (…). Na święta wielkanocne zwykle zabijano świniaka i przygotowywano różnorodne potrawy. W pierwszy dzień świąt w kościele świecono potrawy. Do dużego kosza wkładano: chleb, bułki, jajka, kiełbasę, żeberka, ser, masło, chrzan i sól (…)” (red. Janina Hunek, Tajemnice tradycyjnych kuchni: Rumunia, Szwajcaria, Węgry, Polska, Lublin: Muzeum Lubelskie, 2000). Kiełbasa Wiejska z Dobrosławowa przygotowywana jest od lat według sprawdzonej receptury podczas ważnych wydarzeń rodzinnych lub w okresach przedświątecznych. W swoim składzie zawiera najwyższej jakości mięso wieprzowe i wołowe, a także naturalne przyprawy takie jak sól, pieprz oraz czosnek. „Odnośnie składników trzeba zachować odpowiednie proporcje. Niemniej ważne jest wędzenie. Ogień nie może być zbyt mocny” (Wywiad etnograficzny przeprowadzony z mieszkańcami Dobrosławowa). Kiełbasa wędzona jest dymem bukowym, dzięki czemu uzyskuje niepowtarzalny smak i aromat. Może być spożywana na zimno bądź na ciepło.", "url": "https://www.gov.pl/web/rolnictwo/kielbasa-wiejska-z-dobroslawowa", "category": "lubelskie", "sub_category": "Mięso świeże oraz produkty mięsne", "phrase": "Kiełbasa wiejska z Dobrosławowa"}