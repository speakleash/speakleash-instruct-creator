{"meta_description": "", "title": "Forszmak lubelski", "content": "Nazwa forszmak może brzmieć nieco egzotycznie, lecz wielu mieszkańców wschodniej Polski oblizuje się ze smakiem na wspomnienie forszmaku gotowanego przez babcię. Forszmak to jednogarnkowe danie wywodzące się z Lubelszczyzny. Bardzo popularne w latach ’80 i ’90. Wyjątkowo smaczne. Jest to pomidorowo-paprykowy gulasz z mięsem (najczęściej wieprzowiną, wołowiną, indykiem) z dodatkową wkładką z kiełbasy lub boczku. Charakterystyczną cechą forszmaku jest lekko kwaskowy smak, który nadają mu kiszone ogórki. To właśnie dodatek ogórków odróżnia forszmak od polskich wariacji na temat lecza. Ja uwielbiam przygotowywać go nie tylko w chłodne dni (bo jest sycący), ale też na większe imprezy (jest tani, smaczny i łatwo go odgrzać). Smak forszmaku definiują nie tylko ogórki, ale i dobry koncentrat pomidorowy. To właśnie koncentrat nadaje słodyczy, która w forszmaku balansuje z kwasowością. Ja do swojego postawiłam na sprawdzony smak i użyłam koncentratu Pudliszki – jego 200 g słoiczek powstaje aż z 1 kg dojrzałych pomidorów, a skoncentrowany smak jest w forszmaku niezbędny. Koniecznie użyjcie do niego dobrej jakości kiełbasy (bez sztucznych dodatków) i domowego bulionu – taki forszmak będzie smakować obłędnie. Bulion zagotowujemy wraz z dodatkiem liści laurowych i ziela angielskiego. W tym czasie wieprzowinę myjemy, oczyszczamy z błon i kroimy w niedużą kostkę. Posypujemy solą, pieprzem. Obtaczamy wszystkie kawałki w mące pszennej. Na dużej patelni rozgrzewamy ok. 2 łyżki smalcu lub oleju. Podsmażamy mięso (najlepiej partiami, nie dajemy wszystkiego na raz), aż zmieni kolor. Usmażone mięso wrzucamy do bulionu. Na tej samej patelni podsmażamy cebulę pokrojoną w półplasterki. Gdy będzie szklista, dodajemy wyciśnięty czosnek, smażymy razem jeszcze minutę i także wrzucamy do bulionu. Na patelnię wlewamy odrobinę oleju i wrzucamy paprykę pokrojoną w paski oraz pieczarki obrane i pokrojone na połówki lub ćwiartki. Podsmażamy razem ok. 3 minuty i dodajemy do pozostałych składników w bulionie. Przyprawiamy zupę papryką słodką i ostrą. Ogień pod garnkiem zmniejszamy, przykrywamy garnek pokrywką i gotujemy przez ok. 50 minut. Zupę lekko przyprawiamy solą i pieprzem. Dodajemy koncentrat pomidorowy, kiszone ogórki pokrojone na paseczki (w ósemki) oraz kiełbasę pokrojoną w kostkę (ewentualnie boczek podsmażony na suchej patelni). Gotujemy przez 15 minut. Przyprawiamy – tym razem do smaku – solą i pieprzem (jeśli jeszcze potrzeba) oraz majerankiem. Forszmak możemy zabielić kilkoma łyżkami słodkiej śmietanki (ja wolę bez) lub dodatkowo zakwasić sokiem z kiszonych ogórków. Jeśli chcemy podać go w formie bardziej gęstego gulaszu, wystarczy zagęścić go zasmażką lub zaprawić 3 łyżkami mąki. Podajemy z pieczywem, kaszą lub parowańcami. Forszmak – podobnie jak żurek – wspaniale smakuje podawany w chlebku.", "url": "https://www.poezja-smaku.pl/forszmak-lubelski/", "category": "lubelskie", "sub_category": "Gotowe dania i potrawy", "phrase": "Lubelski forszmak"}