{"meta_description": "Forszmak to pyszne danie jednogarnkowe, które polecam szykować od jesieni do wiosny. Mój przepis na forszmak lubelski zachwyci Cię niezwykłym aromatem i bogatym smakiem. Forszmak to zupa lub też gęsty gulasz.", "title": "Forszmak", "content": "Szklanka ma u mnie pojemność 250 ml.   Do ugotowania forszmaku z podanej przeze mnie ilości składników wybierz garnek o pojemności minimum 3,8 litra. Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw lub owoców. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się, jaka mniej więcej ilość potrzebna jest do zrobienia danego dania. Kalorie policzone zostały na podstawie użytych przeze mnie składników. Jest to więc orientacyjna liczba kalorii, ponieważ Twoje składniki mogą mieć inną liczbę kalorii niż te, których użyłam ja. Z podanej ilości składników otrzymasz forszmak o wadze około 3150 gramów. Zanim zaczniesz szykować ten pyszny obiadek, polecam najpierw przeczytać cały przepis, by przygotować się odpowiednio wcześniej do kolejnych etapów wykonania.  W pierwszej kolejności do garnka o pojemności około 4 litrów wlej 1500 ml wody. Będzie to sześć szklanek wody. Do wody dodaj dwa listki laurowe oraz trzy ziarna ziela angielskiego. Wodę zacznij podgrzewać na małej mocy palnika, by była gorąca, ale jeszcze nie wrzała. Garnek trzymaj pod przykrywką.   W tym samym czasie przygotuj mięso do obsmażenia. Kawałek wieprzowiny o wadze około 350 gramów pokrój w kawałki nie większe niż 1,5 cm. Może to być łopatka lub karkówka. Tak samo pokrój wołowinę o wadze około 250 gramów. U mnie był to rostbef, ale możesz też sięgnąć po biodrówkę, czy ligawę. Kawałki mięsa posyp solą i pieprzem. Użyj do tego celu łącznie po pół łyżeczki soli i pieprzu a następnie kawałki mięsa oprósz mąką. Wystarczy jedna łyżka mąki na wszystkie kawałki mięsa.  Większą patelnię z grubym dnem nagrzej dobrze a następnie wlej jedną łyżkę oleju do smażenia. Na nagrzany olej wyłóż najpierw kawałki wołowiny w przyprawach i mące. Podsmażaj je na rumiano przez maksymalnie 6 minut. W połowie podsmażania przekręć mięso na druga stronę. Mięso nie musi być dosmażane. Ważne, by było zarumienione. Kawałki mięsa przełóż prosto z patelni do garnka z gorącą wodą z listkami laurowymi i zielem angielskim. Zwiększ moc palnika pod garnkiem, by woda z mięsem zaczęła się gotować (Cały czas niska moc palnika. Niech zawartość garnka tylko lekko mruga). Na tę samą patelnię wyłóż kawałki wieprzowiny i podsmażaj je tak samo jak wołowinę. Rumiane mięso przełóż do garnka.Kolejno pokrój w kostkę boczek wędzony bez skóry. 400 gramów, czyli całe opakowanie kiełbasy morlińskiej z kurczaka pokrój w plasterki. Morliny posiadają też w ofercie kiełbasę śląską oraz kiełbasę z szynki, które również sprawdzą się w przepisie na forszmak.Na patelnię po mięsie wyłóż boczek i podsmażaj go na rumiano przez 10 minut. Boczek przełóż go garnka a na patelnię wyłóż plasterki kiełbasy. Kiełbasę podsmażaj również przez 10 minut lub trochę krócej.Cały czas korzystając z tej samej patelni wlej drugą łyżkę oleju do smażenia i podsmaż na nim cebulkę z czosnkiem. Na patelnię wyłóż całą obraną i posiekaną cebulę. Odrobinę zmniejsz moc palnika i smaż cebulkę przez około 8 minut, aż zrobi się szklista i lekko rumiana. Co parę minut zamieszaj całość przy pomocy drewnianej łyżki a po tym czasie dodaj jeszcze obrane i pokrojone w plasterki ząbki czosnku. Po dwóch minutach cebulkę z czosnkiem przełóż do garnka.Jedną paprykę o wadze około 250 gramów umyj i oczyść z gniazda nasiennego. Pokrój ją na mniejsze kawałki. Ja wybrałam paprykę czerwoną, ale śmiało można też sięgnąć po paprykę pomarańczową, żółtą lub zieloną. 200 gramów pieczarek również pokrój na mniejsze kawałki.Kawałki papryki i pieczarek również wrzuć na patelnię po cebuli i podsmażaj nie dłużej niż 10 minut. W razie potrzeby dodaj odrobinę oleju. Warzywa przełóż go garnka. Patelnia nie będzie już potrzebna.Zamieszaj forszmak w garnku. Zwiększ odrobinę moc palnika i gotuj zupę pod przykryciem przez 25 minut. Po tym czasie dodaj resztę przypraw, czyli: po płaskiej łyżeczce słodkiej papryki i majeranku oraz po 1/3 płaskiej łyżeczki ostrej i wędzonej papryki.Dodaj również trzy łyżki koncentratu pomidorowego, czyli nie więcej niż 80 gramów koncentratu oraz nie więcej niż 200 gramów ogórków kiszonych. U mnie były to trzy średniej wielkości ogórki, które wcześniej obrałam i pokroiłam w grubsze paski.Zamieszaj zupę i doprowadź ją do wrzenia a następnie gotuj ostatnie pięć minut. Na koniec sprawdź jej smak i zdecyduj, czy chcesz dodać więcej przypraw. Z podanych przeze mnie proporcji składników wyjdzie Ci dość gęsta zupa zbliżona do gulaszu. Jeśli więc wolisz uzyskać mniej zwartą strukturę, to dodaj więcej wody lub wlej bulion warzywny.Forszmak świetnie smakuje podany z kromką świeżego, ulubionego pieczywa. Jest to pyszne i bardzo sycące danie jednogarnkowe, które smakuje idealnie nawet po kilkukrotnym podgrzewaniu.Smacznego.Wpis zawiera lokowanie produktu.", "url": "https://aniagotuje.pl/przepis/forszmak", "category": "lubelskie", "sub_category": "Gotowe dania i potrawy", "phrase": "Lubelski forszmak"}