{"meta_description": "Lubuskie winnice – serce winiarskiej Polski\nŻaden inny region na mapie Polski nie słynie z produkcji win tak, jak okolice Zielonej Góry. To właśnie tamtejsze tradycje winiarskie sięgają swoimi korzeniami XII wieku, gdy przybyli na te tereny zakonnicy zaczęli zajmować się uprawą winorośli na przyklasztornych poletkach. Wraz z rozwojem lokalnego winiarstwa, powierzchnia pól uprawnych rosła; w pewnym momencie lubuskie winnice i wzrastające krzewy winorośli wręcz otaczały Zieloną Górę, rozciągając się na pobliskich wzgórzach. Idealne warunki do uprawy szlachetnych winogron oferowały w szczególności zbocza Pradoliny Odrzańskiej, ukształtowane przez meandrującą rzekę i jej dopływy. Swoimi winami chwaliły się chociażby Krosno Odrzańskie, Sulechów oraz Gubin.\nNa przestrzeni wieku charakter regionu lubuskiego zaczął się zmieniać – klimat stał się chłodniejszy i nie sprzyjał już tak bardzo uprawie winorośli. Wino lubuskie zyskało sławę cierpkiego i wymagającego, idealnie pasującego do potraw z dziczyzny. Jednak mimo kłopotów, tradycje winiarskie regionu zachowały się – mieszkańcy Zielonej Góry nie zapomnieli o winnym dziedzictwie regionu.\nByć może właśnie dlatego jesteśmy obecnie świadkami prawdziwego renesansu zielonogórskiego wina. Wpływ na to z pewnością ma klimat, coraz bardziej upodabniający się do tego, który królował w czasach średniowiecza. Jednak przede wszystkim musimy być wdzięczni zaangażowaniu lokalnych (i nie tylko – lokalne winnice zakładają nawet winiarze z Francji!) miłośników wina. To oni budują na nowo winiarską tożsamość regionu, produkując wina ze szlachetnych szczepów – rieslinga, traminera, pinot noir czy pinot blanc.\nNajważniejsze winnice zielonogórskie – w poszukiwaniu smaku\nWino lubuskie wyróżnia się swoim niepowtarzalnym smakiem i aromatem, które świetnie oddają charakter regionu. Są one w dużej mierze zasługą pracy zapalonych winiarzy; ich pasja do wina jest prawdziwym motorem napędowym odrodzenia lubuskiego winiarstwa.\nWyjątkowe miejsce wśród zielonogórskich winnic zajmuje Winnica Gostchorze – założona przez Francuza, Guillaume Dubois, specjalizuje się w produkcji białego wina musującego. Jest tym samym ewenementem na skalę kraju, w którym „musiaki” nigdy nie zbudowały swojej pozycji. Wino GostArt od lat osiąga sukcesy na konkursach winiarskich, wyróżniając się inspirowaną Szampanią jakością.\nDo historycznych tradycji regionu odwołuje się Winnica Saganum, powstała na miejscu największej żagańskiej winnicy sprzed lat. Tamtejsze rieslingi, zbalansowane niewielkim cukrem resztkowym oraz fascynujące kupaże zachwycają smakiem soczystych owoców oraz aromatami zielonego sadu.\nJedną z najstarszych działających w okolicach Zielonej Góry winnic jest za to Winnica Equus; jej znakiem rozpoznawczym jest w pełni naturalny proces produkcji, dzięki któremu wino zachowuje swój szczery, intensywny smak i aromat. Wina z Winnicy Equus należą do najczęściej nagradzanych przez polskich krytyków – to chyba dobre świadectwo ich jakości.\nOczywiście, w regionie lubuskim jest znacznie więcej winnic, przy których trunkach warto się zatrzymać. Aby odkryć je wszystkie, zapraszamy do sprawdzenia oferty naszego sklepu – starannie wyselekcjonowanego zbioru win lubuskich.", "title": "Wino Lubuskie, wina z wielu winnic województwa Lubuskiego (Zielona Góra) | Sklep eSzampan", "content": "Żaden inny region na mapie Polski nie słynie z produkcji win tak, jak okolice Zielonej Góry. To właśnie tamtejsze tradycje winiarskie sięgają swoimi korzeniami XII wieku, gdy przybyli na te tereny zakonnicy zaczęli zajmować się uprawą winorośli na przyklasztornych poletkach. Wraz z rozwojem lokalnego winiarstwa, powierzchnia pól uprawnych rosła; w pewnym momencie lubuskie winnice i wzrastające krzewy winorośli wręcz otaczały Zieloną Górę, rozciągając się na pobliskich wzgórzach. Idealne warunki do uprawy szlachetnych winogron oferowały w szczególności zbocza Pradoliny Odrzańskiej, ukształtowane przez meandrującą rzekę i jej dopływy. Swoimi winami chwaliły się chociażby Krosno Odrzańskie, Sulechów oraz Gubin. Na przestrzeni wieku charakter regionu lubuskiego zaczął się zmieniać – klimat stał się chłodniejszy i nie sprzyjał już tak bardzo uprawie winorośli. Wino lubuskie zyskało sławę cierpkiego i wymagającego, idealnie pasującego do potraw z dziczyzny. Jednak mimo kłopotów, tradycje winiarskie regionu zachowały się – mieszkańcy Zielonej Góry nie zapomnieli o winnym dziedzictwie regionu. Być może właśnie dlatego jesteśmy obecnie świadkami prawdziwego renesansu zielonogórskiego wina. Wpływ na to z pewnością ma klimat, coraz bardziej upodabniający się do tego, który królował w czasach średniowiecza. Jednak przede wszystkim musimy być wdzięczni zaangażowaniu lokalnych (i nie tylko – lokalne winnice zakładają nawet winiarze z Francji!) miłośników wina. To oni budują na nowo winiarską tożsamość regionu, produkując wina ze szlachetnych szczepów – rieslinga, traminera, pinot noir czy pinot blanc. Wino lubuskie wyróżnia się swoim niepowtarzalnym smakiem i aromatem, które świetnie oddają charakter regionu. Są one w dużej mierze zasługą pracy zapalonych winiarzy; ich pasja do wina jest prawdziwym motorem napędowym odrodzenia lubuskiego winiarstwa. Wyjątkowe miejsce wśród zielonogórskich winnic zajmuje Winnica Gostchorze – założona przez Francuza, Guillaume Dubois, specjalizuje się w produkcji białego wina musującego. Jest tym samym ewenementem na skalę kraju, w którym „musiaki” nigdy nie zbudowały swojej pozycji. Wino GostArt od lat osiąga sukcesy na konkursach winiarskich, wyróżniając się inspirowaną Szampanią jakością. Do historycznych tradycji regionu odwołuje się Winnica Saganum, powstała na miejscu największej żagańskiej winnicy sprzed lat. Tamtejsze rieslingi, zbalansowane niewielkim cukrem resztkowym oraz fascynujące kupaże zachwycają smakiem soczystych owoców oraz aromatami zielonego sadu. Jedną z najstarszych działających w okolicach Zielonej Góry winnic jest za to Winnica Equus; jej znakiem rozpoznawczym jest w pełni naturalny proces produkcji, dzięki któremu wino zachowuje swój szczery, intensywny smak i aromat. Wina z Winnicy Equus należą do najczęściej nagradzanych przez polskich krytyków – to chyba dobre świadectwo ich jakości. Oczywiście, w regionie lubuskim jest znacznie więcej winnic, przy których trunkach warto się zatrzymać. Aby odkryć je wszystkie, zapraszamy do sprawdzenia oferty naszego sklepu – starannie wyselekcjonowanego zbioru win lubuskich.", "url": "https://eszampan.pl/102-wino-lubuskie", "category": "lubuskie", "sub_category": "Napoje (alkoholowe i bezalkoholowe)", "phrase": "Wino zielonogórskie gronowe"}