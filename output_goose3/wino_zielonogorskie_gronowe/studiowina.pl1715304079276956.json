{"meta_description": "Zielonogórskie winnice - jest już wielu ciekawych wytwórców, których warto tutaj odwiedzić. Zawitałem w kilka miejsc i spieszę podzielić się wrażeniami...", "title": "Zielonogórskie winnice", "content": "Coraz więcej słyszymy o winach polskich. Jeszcze niedawno były trudne do kupienia, że nie dodam: i jeszcze trudniejsze do wypicia, a teraz coraz śmielej pojawiają się na sklepowych półkach i coraz mocniej (i pozytywniej) trafiają do świadomości miłośników wina w naszym kraju. Ba, zdobywają nawet nagrody za granicą. Zielona Góra i jej okolice są z pewnością miejscem najszybciej kojarzonym z polskim winiarstwem. Jest już wielu ciekawych wytwórców, których warto tutaj odwiedzić. Pełna nazwa brzmi: Lubuski Szlak Wina i Miodu. Według danych Agencji Rynku Rolnego, w województwie lubuskim jest osiemnastu przedsiębiorców zgłoszonych do ewidencji, jako wytwarzających wino z przeznaczeniem do obrotu, łącznie uprawiają powierzchnię 39,27 ha i produkują 907,65 hl, w tym 423,45 – czerwone, 484,20 – białe. 12 lutego 2016 roku na liście Produktów Tradycyjnych Ministerstwa Rolnictwa i Rozwoju Wsi znalazło się „Wino Zielonogórskie Gronowe” – to „wino z 850-letnią tradycją” jak donosi Winiarz Zielonogórski nr 60. Zatem i w naszym kraju są tradycje winiarskie, tylko potrzebują się odrodzić. Region promuje wino, Urząd Marszałkowski wydał przewodnik „Kraina wina i miodu”, w którym poleca i opisuje łącznie sześćdziesiąt trzy miejsca do odwiedzenia, w tym trzydzieści pięć winnic zielonogórskich oraz trzy spoza regionu (w tym Winnicę Jakubów) oraz dziesięć pasiek. Do tego znajdziemy tu kalendarium imprez kulinarnych, namiary na producentów wyrobów regionalnych, adresy skansenów, gospodarstw agroturystycznych, muzeów czy restauracji. Wszystko do zlokalizowania na załączonej mapce. Z dotacji unijnych powstało Lubuskie Centrum Winiarstwa w Zaborze, którego celem jest, cytuję: „rozwój marki oraz potencjału turystycznego województwa lubuskiego, a także budowanie tożsamości regionalnej, integracja środowisk winiarskich oraz rekultywacja tradycji związanych z uprawą winorośli i produkcją wina na terenie Ziemi Lubuskiej”. Jest tutaj punkt informacji turystycznej, pomieszczenia edukacyjno-wystawowe, sala konferencyjna, a w przyszłości mogłoby być jeszcze miejsce degustacji i sprzedaży win regionalnych. Jeżeli mógłbym zasugerować, to warto wspomnieć w artykule o „Weekendach otwartych winnic”, które odbywają się już od kilku lat w okresie od maja do września (bardzo znana impreza w kraju, a nawet zagranicą), bo wtedy odwiedza nas i lubuskie winnice rzesza enoturystów oraz o pomnikach przyrody: 200-letnie Karmazyny, Pinot Noir z „genotypem lubuskim” rosnące niedaleko przy pobliskim pałacu w Zaborze, z piękną historią hrabiny Cosel i Augusta Mocnego (podobno konesera wina!) – prosi o przekazanie informacji Grzegorz Grynkiewicz z Centrum Winiarstwa. Tuż obok siedziby Centrum rodzi się Winnica Samorządowa o największym w Polsce areale – 35 ha, uprawia ją, na zasadzie dzierżawy, trzynastu winiarzy. Nasadzenia ruszyły w 2013 roku, w planach jest zawiązanie spółdzielni lub grupy producenckiej. Narazie świeżo uruchomiony obiekt jeszcze nie jest w pełni wykorzystywany, ale już funkcjonuje i można go zwiedzać. Jeśli mamy ochotę poznać wina kilku winiarzy zielonogórskich, a nie mamy ochoty wyruszać z Zielonej Góry w teren, to polecam zajrzeć do piwnic ratusza, a konkretnie do Winiarni Bachus. Jest tutaj piwniczka z winami kilku producentów, m.in. Winnica Miłosz Stara Winna Góra , Winnica Kinga, Saint Vincent, czy Jakubów . Są tu nawet wina, których w winnicach już nie znajdziemy, bo tam się skończyły. Dodatkowo mamy pomoc fachowca, Katarzyna Klimuk jest profesjonalnym sommelierem i chętnie wybrane wina zaprezentuje i jeszcze coś ciekawego o winnicy czy winiarzu powie, bo zna te miejsca i ludzi. Przy okazji można coś zjeść i pani Katarzyna znakomicie odpowiednie wino do zamówionej potrawy dobierze. Cyklicznie, od kwietnia zaczynając, w każdy pierwszy czwartek miesiąca, Katarzyna Klimuk prowadzi specjalne degustacje, podczas których prezentują się sami winiarze.", "url": "https://studiowina.pl/zielonogorskie-winnice/", "category": "lubuskie", "sub_category": "Napoje (alkoholowe i bezalkoholowe)", "phrase": "Wino zielonogórskie gronowe"}