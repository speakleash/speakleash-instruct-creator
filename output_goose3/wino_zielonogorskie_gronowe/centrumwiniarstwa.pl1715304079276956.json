{"meta_description": "", "title": "Winnica - Lubuskie Centrum Winiarstwa", "content": "Historia Winnicy Kinga sięga roku 1985, kiedy to państwo Halina i Wojciech Kowalewscy zaczęli uprawiać winorośl deserową, a pierwszą posadzoną odmianą był szczep skarb Panonii. Inną odmianą, jaka wpisała się w historię jest aurora. Jej krzew jako jedyny przeżył wielką powódź w lipcu 1997 roku. Rok później winnicę odrodzono, sprowadzając sadzonki z Mołdawii. Wiosną 2004 roku drugie pokolenie winiarzy - Kinga i Robert Koziarscy - założyli winnicę z odmianami moszczowymi. Odmiany deserowe uprawiane są w namiotach foliowych, a przerobowe na oddzielnym terenie, na przeciwko siedziby.  Dzięki staraniom właścicieli winnicy lubuskie wino gronowe zostało wpisane w 2006 roku na Listę Produktów Tradycyjnych Ministerstwa Rolnictwa i Rozwoju Wsi. Oprócz win, wytwarza się tutaj także octy winne, kiszone liście winorośli i marynowane grona. Atrakcją kulinarną są gołąbki w liściach winnych i ryby macerowane w winie, które są serwowane podczas degustacji w tzw. „czarnej stodole”, czyli dawnej rybakówce, w której kiedyś przechowywano łodzie i suszono sieci.", "url": "https://centrumwiniarstwa.pl/winnica/winnica-kinga", "category": "lubuskie", "sub_category": "Napoje (alkoholowe i bezalkoholowe)", "phrase": "Wino zielonogórskie gronowe"}