{"meta_description": "", "title": "Historia winiarstwa zielonogórskiego", "content": " • Panorama Zielonej Góry z przełomu XVII i XVIII w., akwaforta Początek epoki nowożytnej cechował się w całej Europie znacznym ochłodzeniem klimatu. Niekiedy mówi się nawet o małej epoce lodowcowej. Masowej likwidacji ulegały wówczas narażone na działanie mrozu winnice północnej Europy. Procesowi temu sprzyjał rozwój transportu lądowego i morskiego. Niekiedy spotyka się sformułowanie, że w północnej Europie zaniechano wówczas uprawiać winorośl, ale zaczęto pić wino. Najbardziej wysuniętym na północny-wschód okręgiem winiarskim Europy stał się region, którego centrum była Zielona Góra. Na początku XVI w. także egzystencja zielonogórskich winnic stanęła pod znakiem zapytania. Niezwykle silne mrozy zimą 1513-1514 r. zniszczyły prawie wszystkie krzewy. Uprawa winorośli została przerwana na osiem lat. Kolejnym trudnym dla winiarstwa lubuskiego okresem była wojna trzydziestoletnia (1618-1648). W latach 1700-1712 i 1727 r. w Zielonej Górze zanotowano wyjątkowo obfite zbiory winogron. Dobre zbiory powodowały szybki wzrost areału winnic, co z kolei doprowadziło do konfliktu z piwowarami, którzy w rozwoju winiarstwa widzieli zagrożenie. W 1728 r. na wniosek cechu piwowarów wydano zakaz zakładania nowych winnic w mieście. W 1800 r. areał winnic położonych w samej Zielonej Górze liczył 700 ha. W okresie nowożytnym rozwijała się zwyczaj wolnego wyszynku wina (Bürgerweinschank), którego korzenie sięgają najprawdopodobniej jeszcze czasów Karola Wielkiego. Na początku XVIII w. większość konsumpcji wina w Zielonej Górze odbywała się w ramach wyszynku mieszczańskiego, który odbywał się poza murami miejskimi. W obrębie murów można było napić się wina i innych alkoholi jedynie w piwnicy pod ratuszem. Wolny wyszynk był przez wieki prawem zwyczajowym, które w XIX w. zostało usankcjonowane aktami prawnymi. Przepisy z 1891 r. zezwalały właścicielom winnic na sprzedaż detaliczną własnej produkcji wina bez uiszczania podatku przez trzy wybrane przez siebie miesiące w roku. Zielonogórscy winiarze chętnie korzystali z tego przywileju. Zimą wyszynk był prowadzony w domach mieszczańskich, latem konsumowano wino na dworze. O tym, że w danym domu sprzedawano wino, informował wieniec zawieszonym na tyczce przed budynkiem. Pomieszczenia mieszkalne zmieniano wówczas w winiarnię, w której sprzedawano młode wino prosto z beczek. W 1826 r. Carl Samuel Häusler, Friedrich Förtser i August Grempler powołali do życia spółkę, która później funkcjonowała pod nazwą „Grempler&Co. Älteste deutsche Sektkellerei”. Wytwórnia Gremplera produkowała w Zielonej Górze wina musujące… W 1835 r. do Zielonej Góry został sprowadzony kiper z Francji, dzięki czemu polepszyła się istotnie jakość produkowanych w zakładzie win. Pierwsze wina musujące produkowane w Zielonej Górze ukazały się pod francuskimi nazwami: Reims, Eparnay, Versenay. Wkrótce wina musujące z Zielonej Góry znalazły uznanie na międzynarodowych targach Paryżu (1855), Londynie (1862) i Wiedniu(1873 ). Wytwórnia Gremplera sprzedawała swoje wina do restauracji, hoteli, kawiarni i kasyn, które często zamawiały produkt z własnymi etykietami. Do najpopularniejszych win musujących produkowanych w wytwórni Grempler & Co należały Marke Landkarte, Roter Sekt i Riesling. Największym lokalnym konkurentem dla zakładów Gremplera była wytwórnia win musujących Fritza Briegera. W połowie XIX w. rozpoczął się powolny regres winiarstwa śląskiego, łużyckiego i brandenburskiego. Było to spowodowane głownie czynnikami ekonomicznymi. Rozwój transportu kolejowego oraz industrializacja i urbanizacja powodowały, że wiele winnic zostało zamienionych na sady, tereny przemysłowe lub przeznaczono je pod zabudowę mieszczańską. Jednocześnie podejmowano wiele wysiłków, aby winiarstwo w Zielonej Górze i innych ośrodkach stało na jak najwyższym poziomie. Jednym z takim kroków było wydanie w 1842 r. dekretu dotyczącego oznaczania początku zbioru winogron. Od 1846 r. zaczęto uroczyście obchodzić jesienią święto winobrania. Szczególnie hucznie winobranie obchodzono w 1900 r. W latach 60 XIX winnice w Europie zaczęła niszczyć plaga filoksery zwanej niekiedy mszycą winna. Ten zawleczony z Ameryki Północnej szkodnik winorośli nie dotarł jednak w okolice Zielonej Góry, Krosna Odrzańskiego, Babimostu i Sulechowa. Piaszczysta gleba dominująca na Środkowym Nadodrzu nie sprzyja rozwojowi filoksery. Filoksera, która stała się koszmarem dla winiarzy w Europie Zachodniej i Południowej stała się dla zielonogórskich winiarzy szansą na kontynuację uprawy winnic.  Znaczną część lokalnej produkcji zaczęto przerabiać na winiaki, których produkcja zaczęła być coraz bardziej opłacalna. W zielonej Górze powstawało szereg wytwórni winiaków w tym min. Alberta Buchholtza, Richarda Maya, Hugo Bethke i Heinricha Raetscha. Kolejne wysiłki mające na celu powstrzymanie upadku winiarstwa w Zielonej Górze i jej okolicach nie przynosiły jednak zamierzonych efektów. W latach 60 XIX w. w samej Zielonej Górze było około 1400 ha winnic, w 1937 r. areał zajmowany przez zielonogórskie winnice wynosił już tylko 110 ha. Podobny, a nawet większy regres odnotowywało winiarstwo także w innych miastach i wsiach regionu. Wytwórnia Grempler&Co została formalnie przejęta od Armii Czerwonej 10 października 1945 r. Produkcja została jednak wznowiona już we wrześniu 1945 r. W 1945 r. zakład został upaństwowiony i otrzymał jednocześnie nazwę Państwowa Wytwórnia Win Musujacych dawniej Grempler&Co. w Zielonej Górze. Początkowo po wojnie produkowano głównie wina musujące wykorzystując do tego celu poniemieckie zapasy surowcowe. Według umowy z września 1945 r. połowę produkcji zakładu miała otrzymywać Armia Czerwona. W 1946 r. zmieniono po raz kolejny nazwę zakładu na Państwowa Lubuska Wytwórnia Win. (W połowie 1948 r. nazwa zakładu uległa zmianie na Państwowa Lubuska Wytwórnia Win. Jednocześnie zmienił się profil produkcji zakładu. Zielonogórska wytwórnia zaczęła produkować głownie wina owocowe, chociaż aż do drugiej połowy lat 70. XX w. niewielką część produkcji stanowiły wina gronowe z udziałem winogron uprawianych na zielonogórskich winnicach. W latach 1946-1952 w Zielonej Górze działały także inne wytwórnie specjalizujące się w produkcji win owocowych takie jak: Zielonogórska Wytwórnia Soków i Win Janusz Laskowski, Wytwórnia Win i Soków Owocowych Bracia Zborowscy i S-ka, Wytwórnia Octu, Owocu Płynnego, Win i Soków Florian Matysiak, Wytwórnia Win Marczyński i Kulesza, Państwowa Przetwórnia Owocowa nr 21 oraz Wytwórnia Win i Soków Julia Grzybowska i Stanisław Cepak. Wspomniane przedsiębiorstwa zostały znacjonalizowane, a ich majątek przejęła Państwowa Lubuska Wytwórnia Win.", "url": "https://mzl.zgora.pl/zbiory/infokioski/dzial-winiarski/historia-winiarstwa-zielonogorskiego/", "category": "lubuskie", "sub_category": "Napoje (alkoholowe i bezalkoholowe)", "phrase": "Wino zielonogórskie gronowe"}