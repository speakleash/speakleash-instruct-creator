{"meta_description": "Jeszcze nie tak dawno polskie wina nie były kojarzone z niczym dobrym. Trudno było je kupić, a jeszcze trudniej wypić. Jednak od pewnego czasu polskie winnice", "title": "Zielona Góra – kolebka winiarstwa polskiego", "content": "Jeszcze nie tak dawno polskie wina nie były kojarzone z niczym dobrym. Trudno było je kupić, a jeszcze trudniej wypić. Jednak od pewnego czasu polskie winnice coraz lepiej radzą sobie na rynku. Trafiają do świadomości konsumentów, a ich produkty są coraz lepszej jakości. Najbardziej znanym regionem produkującym wina w Polsce jest oczywiście Zielona Góra. W Zielonej Górze oraz okolicach powstało i nadal powstaje coraz więcej firm produkujących wino. Dane statystyczne wskazują, że w województwie lubuskim przedsiębiorcy wytwarzający wino z przeznaczeniem do obrotu zajmują 40 ha ziemi produkując przy tym ponad 900 hl wina. Produkcja wina czerwonego oraz białego rozkłada się niemal po połowie. Dużym sukcesem zielonogórskich winiarni był 12 lutego 2016 kiedy to na liście Produktów Tradycyjnych Ministerstwa Rolnictwa i Rozwoju Wsi pojawiło się Wino Zielonogórskie Gronowe, które posiada 850-letnią tradycję tworzenia. To pokazuje, że Polska to kraj z tradycjami winiarskimi – wystarczy je odnowić. Winiarstwo zielonogórskie jest promowane przez region. Urząd Marszałkowski wydał przewodnik „Kraina wina i miodu”, który jest zbiorczą wiedzą na temat miejsc wartych odwiedzenia. W przewodniku znajdziemy trzydzieści pięć winnic z Zielonej Góry oraz trzy spoza regionu. W przewodniku można również odnaleźć kalendarium imprez związanych w winiarstwem oraz dane kontaktowe do producentów, adresy skansenów, muzeów czy gospodarstw agroturystycznych. Dzięki dotacjom Unii Europejskiej powstało również Lubuskie Centrum Winiarskie. Znajduje się ono w Zaborze, a jego celem jest: „rozwój marki oraz potencjału turystycznego województwa lubuskiego, a także budowanie tożsamości regionalnej, integracja środowisk winiarskich oraz rekultywacja tradycji związanych z uprawą winorośli i produkcją wina na terenie Ziemi Lubuskiej”. W centrum znajdziemy punkt informacji turystycznej, pomieszczenia edukacyjne czy sale konferencyjne. Centrum Winiarstwa spełnia funkcje: reprezentacyjną, turystyczną, rekreacyjna, dydaktyczną i muzealną, ponadto stanowi także bazę naukowo-dydaktyczną umożliwiającą kształcenie studentów na kierunku winiarskim oraz ośrodek doradztwa dla winiarzy. Widzimy, iż region lubuski jest tradycyjnym obszarem powstawania wina w Polsce. Nie możemy zapominać o takich tradycjach, ponieważ to właśnie one budują naszą tożsamość narodową powiększając jednocześnie zasób wiedzy o dawnych i obecnych czasach.", "url": "https://dnizielonejgory.pl/zielona-gora-kolebka-winiarstwa-polskiego/", "category": "lubuskie", "sub_category": "Napoje (alkoholowe i bezalkoholowe)", "phrase": "Wino zielonogórskie gronowe"}