{"meta_description": "Domowe wino z winogron można zrobić samodzielnie z winogron z własnego ogrodu. Mimo że wino domowe można produkować z różnych owoców – od jabłek po porzeczki – ...", "title": "Kiedy zbierać winogrona na wino i jak zrobić domowe wino z winogron?", "content": "Wino z winogron - kiedy zbierać winogrona na wino i jak zrobić domowe wino z winogron Domowe wino z winogron można zrobić samodzielnie z winogron z własnego ogrodu. Mimo że wino domowe można produkować z różnych owoców – od jabłek po porzeczki – to najpopularniejsze jest wino z owoców winorośli - winogron. Podpowiadamy, kiedy zbierać winogrona na wino i jak zrobić domowe wino z winogron. Przepis na wino z winogron. Winorośl można uprawiać w każdym ogrodzie – podstawą jest wybór odpowiedniego stanowiska i odmiany. Pnącze powinno rosnąć w miejscu ciepłym, osłoniętym od wiatru. Optymalna jest strona południowa lub zachodnio-południowa (najlepiej na stoku). W czasie uprawy winorośl trzeba przede wszystkim nawadniać w czasie suszy (owoce będą dorodniejsze), nawozić i chronić przed chorobami oraz szkodnikami. Przy dojrzewających owocach warto usuwać liście – wtedy plon będzie lepiej wybarwiony. Do produkcji wina z winogron domowej roboty nadają się w zasadzie wszystkie odmiany winorośli. Smak trunku można regulować w pomocą cukru, kwasku cytrynowego i innych środków. Botanicy wyhodowali jednak kultywary typowo przeznaczone do produkcji wina. Do produkcji białego wina poleca się sadzić m.in. odmiany 'Jurora' oraz 'Jutrzenka'. Do wytwarzania czerwonego wina znakomicie nadaje się winorośl odmiany 'Acolon', 'Sevar' oraz 'Svenson Red’. To tylko nieliczne przykłady. Dodatkowo wina z winogron można mieszać, dodając odrobinę soku z innych owoców, np. z czarnej porzeczki – dla lepszej barwy. Winogrona na wino zbiera się, gdy są już w pełni dojrzałe. Dokładny termin zbioru zależy od konkretnej odmiany oraz pogody. Zwyczajowo prace wykonuje się pod koniec września i w październiku. Ze zbiorem można poczekać do pierwszych przymrozków – wtedy owoce będą zawierały więcej cukru. >>Przeczytaj też: Sadzenie i uprawa winorośli w ogrodzie Jaki trzeba mieć sprzęt do wyrobu wina? W skład podstawowego wyposażenia do wyrobu wina z winogron wchodzi gąsior (może mieć różną pojemność – często 10-20 l), rurka fermentacyjna uwalniająca dwutlenek węgla i nie dopuszczająca do utlenienia wina oraz korek, który będzie ściśle przylegał do pojemnika. Przydatny jest także plastykowy wężyk z metalową końcówką do zlewania trunki. Do tworzenia moszczu wykorzystuje się prasę owocową, ewentualnie sokowirówkę. Owoce można gnieść także ręcznie, jednak metoda jest bardziej czasochłonna i mniej efektywna. Domowe wino z winogron - jak zrobić krok po kroku 1. Pierwszym etapem uzyskanie wina jest zmiażdżenie owoców i uzyskanie soku. Z 1 kg owoców uzyskuje się 0,6-0,75 l moszczu. 2. Do moszczu dolewa się wodę i dodaje cukier (1 część) oraz drożdże wg konkretnego przepisu. 3. Gąsior zamyka się korkiem z rurką i pozostawia na kilka dni. Po tym czasie dodaje się 2 i 3 część cukru. Na początku fermentacji poziom tworzonego wina nie powinien przekraczać 2/3 zbiornika. W przeciwnym wypadku w czasie burzliwej fazy może dojść do zablokowania rurek fermentacyjnych i niekontrolowanego wylewu. 4. Wino powinno fermentować w ciepłym pomieszczeniu o temperaturze 22-25 st. C – wtedy proces przebiega najefektywniej. 5. Po kilku tygodniach wino jest gotowe do zlewania (3-5 tygodni dla win lekkich, nawet 9-16 dla win mocnych). Przeczytaj też: Piwniczka na wino - jak przechowywać wino Młode wino zlewane znad osadu nie nadaje się jeszcze do spożycia – ma ostry smak. Nawet w czasie drugiego a nawet trzeciego zlewania wciąż może być mało klarowne. Warto je wtedy ponownie przefiltrować i dodać preparaty filtrujące. Z popularnych środków wykorzystuje się klarowin, żelatynę z zolem kwasu krzemowego, pektopol a nawet węgiel aktywny. 6. Wino powinno leżakować od kilku do kilkunastu miesięcy w chłodnym pomieszczeniu (10-12 st. C). Dopiero po tym czasie przelewa się go do butelek i zakorkowuje. Jakie problemy mogą pojawić się produkcji wina Wino z winogron w czasie produkcji może sprawiać różnorodne problemy. Część z nich można wyeliminować za pomocą odpowiednich preparatów lub ponownego przeprowadzenia danego zabiegu. • Mętne i zanieczyszczone wino – oprócz środków klarujących trunek można wzmocnić odrobiną spirytusu lub przelać go do zasiarkowanego naczynia (standardowo wykorzystuje się pirosiarczyn potasu). • Mało kwaśne lub zbyt kwaśne wino – kwasowość wina można regulować poprzez stosowanie kwasku cytrynowego, kredy lub moszczu z innych owoców. • Mlecznobiała barwa – do wina należy dodać żelatyny i ponownie je przefiltrować. • Zapach pleśni – wino należy przelać do nowego, odkażonego siarką pojemnika. Jeśli jest przechowywane w wilgotnym pomieszczeniu, trzeba je przenieść. • Słabe wybarwienie – do wina dodaje się moszcz z czarnej porzeczki, aronii lub barwniki (taniny).", "url": "https://muratordom.pl/ogrod/rosliny/produkcja-domowego-wina-kiedy-zbierac-winogrona-na-wino-jak-zrobic-domowe-wino-aa-dQDh-NwVK-2GJp.html", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Wino domowe z Kujaw"}