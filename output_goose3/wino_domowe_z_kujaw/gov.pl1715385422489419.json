{"meta_description": "Produkt wpisany na listę produktów tradycyjnych w dniu 2009-07-16 w kategorii Napoje w woj. kujawsko-pomorskim.", "title": "Wino domowe z Kujaw - - Portal Gov.pl", "content": "Zależnie od rodzaju owoców rozróżniamy wina białe o barwie od złocistej do herbacianej oraz wina czerwone o barwie od czerwonej przez ciemnowiśniową do fioletowej. Wina lekkie do 10% obj. alk., wina średniej mocy 10-14% obj. alk., wina mocne 14-18% obj. alk. Inne dodatkowe informacje dotyczące charakterystyki produktu rolnego lub środka spożywczego Wszystkie komponenty łączy się bez żadnego ich przetwarzania (podgrzewanie, gotowanie, destylacja), aby nie zniszczyć zawartych witamin C, B2 (ryboflawina), PP (kwas foliowy). Wino znane było w Polsce już za czasów pierwszych Piastów. Ocenia się, że wyrabiano je od czasów przyjęcia chrześcijaństwa, gdyż było ono niezbędnym elementem liturgii. Wino domowe produkowane w Toruniu pito nie tylko na terenie Kujaw, ale także w dalekich flandryjskich kantorach. W 1363 roku bawarski książę Rudolf wygłosił pochwalną mowę na cześć tego trunku podczas jednego z wielu spotkań z elitą Bawarii. Powiedział m.in.: „Nalejcie mi jeszcze jeden puchar tego napoju, to istotna oliwa, aż ślina leci na jego widok”. Historię wytwarzania wina w Toruniu i jego okolicach opisuje Janusz Tandecki w opracowaniu pt. „Uprawa winorośli i handel winem w średniowiecznym Toruniu”. Autor podaje informacje o 93 właścicielach winnic w Toruniu płacących podatki z tytułu ich posiadania na początku XVI wieku. Winnicami opiekowali się winogrodnicy, samą zaś produkcją wina mistrzowie winiarscy. Już około 1400 roku w Toruniu działał ustanowiony przez Radę miejską urząd winiarski zajmujący się sprawowaniem pieczy nad jakością produkowanego lub sprowadzanego wina oraz pobieraniem związanych z tym opłat. Innym razem, kiedy to w 1417 roku komtur z Widawy przesłał wielkiemu mistrzowi sokoły w darze, ten podobno się ucieszył, ale stwierdził, że rad byłby bardziej z toruńskiego wina. Kroniki dotyczące regionu Kujaw podają, że w roku 1445 spalone zostały winnice wokół Torunia i Grudziądza. Założycielami tych winnic byli Krzyżacy oraz biskupi i inni duchowni katoliccy. Pozostałością po winiarskich tradycjach Torunia jest jedna z ulic nosząca nazwę „Winnica”. Wino domowe posiada doskonałe walory zdrowotne i działa bakteriobójczo, co udowodnione zostało po raz pierwszy w XIX wieku przez Ludwika Pasteura i Aloes Picka. Zauważono również, że ludzie pijący regularnie (lecz z umiarem) wino, zazwyczaj nie mają problemów z nadwagą i rzadziej chorują na serce. Szczególną rolę w winach przypisuje się garbnikom i antocyjanom (czerwonemu barwnikowi owoców), które hamują w znacznym stopniu procesy nowotworowe w komórkach. Substancje te występują w o wiele większych stężeniach niż w winach białych. Tradycje wyrobu wina w rejonie Kujaw są kultywowane do dnia dzisiejszego przez pasjonatów i hobbystów.", "url": "https://www.gov.pl/web/rolnictwo/wino-domowe-z-kujaw", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Wino domowe z Kujaw"}