{"meta_description": "Ma prawie 3 metry wysokości, a malowała ją twórczyni ludowa Agnieszka Okos.", "title": "Od dzisiaj Kroszonka Opolska zdobi hol główny dworca PKP w Opolu", "content": "- Jest to już jedenasta kroszonka – pomnik, która stoi na terenie naszego województwa, a druga w Opolu. Fakt, że stoi ona w holu dworca PKP Opole Główne to wyjątkowe szczęście dla nas, bo bardzo wiele osób ją zobaczy, przeczyta o tym dlaczego ona jest tutaj postawiona i co ona oznacza – powiedział dyrektor Muzeum Wsi Opolskiej Jarosław Gałęza podczas krótkiej uroczystości odsłonięcia niebieskiej, ozdobionej wzorem opolskim kroszonki, która ma niemal wysokości i została postawiona obok filaru i ławek dla podróżnych. Sfinansował ją samorząd województwa opolskiego. Autorką zdobień kroszonki „kolejowej” jest Agnieszka Okos, twórczyni ludowa. Jest to jej trzecia taka Kroszonka Opolska. Akcja ustawiania Kroszonek Opolskich trwa już kilka lat pod patronatem marszałka województwa, a realizowana jest przez Muzeum Wsi Opolskiej. – Model tej kroszonki jest prawdziwym pomnikiem naszej, śląskiej tradycji. Nie muszę dodawać, że spotykamy się kilka dni przed świętami wielkanocnymi w czasie których kroszonki pojawią się na naszych stołach – mówił J. Gałęza. - Od kilku lat intensywnie dbamy o naszą tożsamość kulturową, o nasze niematerialne dziedzictwo. Za kilka dni kroszonki będą na naszych stołach, ale kilkanaście kroszonek-symboli stojących w różnych miejscach regionu przypomina nam stale, że to jest nasza, opolska tradycja - powiedział Zbigniew Kubalańca wicemarszałek województwa opolskiego. - Dworzec w Opolu to jest miejsce w naszym regionie, w którym codziennie spotyka się najwięcej osób: mieszkańców regionu i naszych gości - podkreślił Sylwester Brząkała, dyrektor oddziału Polregio w Opolu.", "url": "https://opole.gosc.pl/doc/8156604.Od-dzisiaj-Kroszonka-Opolska-zdobi-hol-glowny-dworca-PKP-w-Opolu", "category": "opolskie", "sub_category": "Inne produkty", "phrase": "Kroszonka opolska"}