{"meta_description": "", "title": "Kroszonka Opolska - Opole - Poznaj historię", "content": "Technika rytownicza polega na wydrapywaniu wzoru ostrym narzędziem, na zabarwionej skorupce jajka. Na najstarszych opolskich kroszonkach pojawiały się głównie wzory geometryczne nawiązujące do pogańskiej symboliki solarnej z czasem jednak zostały one prawie całkowicie wyparte przez motywy roślinne, które obecnie są symbolem śląskiej tradycji kroszonkarskiej. W archiwum Muzeum Wsi Opolskiej w Opolu skatalogowano dane około 600 czynnych zawodowo twórców zamieszkujących teren województwa opolskiego. Pierwsze kroszonki, stanowiące zalążek kolekcji specjalistycznej, pojawiły się w zbiorach Muzeum już w latach 90. XX w. Obecnie kolekcja ta liczy ponad 3000 jaj wielkanocnych zdobionych tradycyjnymi technikami. Od 2019 roku tradycja zdobienia jaj techniką rytowniczą została wpisana na krajową listę niematerialnego dziedzictwa kulturowego. Trwają starania, by opolska kroszonka trafiła na światową listę UNESCO.", "url": "https://www.poznajhistorie.pl/op-kroszonka", "category": "opolskie", "sub_category": "Inne produkty", "phrase": "Kroszonka opolska"}