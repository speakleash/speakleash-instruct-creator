{"meta_description": "Najstarsze odkryte na terenie dzisiejszej Opolszczyzny pomalowane ceramiczne jaja pochodzą z X wieku. Nazwa kroszonka wywodzi się od barwnika.", "title": "Kroszonka opolska. Tradycja wpisana na ministerialną listę. Opolanie zabiegają, żeby znalazła się na liście UNESCO", "content": "Najstarsze odkryte na terenie dzisiejszej Opolszczyzny pomalowane ceramiczne jaja pochodzą z X wieku. Nazwa kroszonka wywodzi się od barwnika. Trudno precyzyjnie określić czas, kiedy ludność zamieszkująca Śląsk Opolski zaczęła zdobić jajka lub wykonywać przedmioty w kształcie jaj, które służyły do celów kultowych. - Z pewnością można stwierdzić, że miało to miejsce już w X w., bowiem z tego właśnie okresu pochodzą odkryte podczas wykopalisk archeologicznych na opolskim Ostrówku, archeologiczne zabytki w kształcie jaja, wykonane z wypalonej ceramiki, która została pomalowana farbami - czytamy w opracowaniu przygotowanym przez Muzeum Wsi Opolskiej. Zostały one ozdobione we wzory geometryczne przy użyciu drewnianego patyczka. Całość do złudzenia przypomina jajo ozdobione techniką batikową. Zresztą przez wiele wieków ten sposób zdobnictwa był na Śląsku Opolskim najbardziej rozpowszechniony. Jeszcze pod koniec XIX w. w wielu rodzinach jajka wykonywano techniką batikową. Z przekazów ustnych i opracowań pisemnych wynika, że w XIX w. na obszarze Śląska Opolskiego jednak powszechnie stosowana była technika zdobienia jaj polegająca na ryciu wzoru na powierzchni zafarbowanego jajka. Pisze o tym Adolf Hytrek w pracy Górny Szląsk pod względem obyczajów, języka i usposobienia ludności (1877). Były one drapane (ryte) przy użyciu specjalnych narzędzi – a miejscowa ludność nadała im nazwę kroszonki (krołsonki). Nazwa ta wywodzi się od słowa krasa oznaczającego czerwień lub urodę. Pierwotnie jajka barwiono bowiem na kolor czerwony (brązowo-czerwony), uzyskiwany z ochry, robaczków zwanych czerwcami lub łupin cebuli. Ozdabianie jaj techniką rytowniczą musiało być jednak znane już wcześniej. Dawniej jajka wykonywano wyłącznie w okresie przed Świętami Wielkanocnymi, w trakcie których między innymi święcono je, zjadano, obdarowywano nimi mężczyzn w Wielki Poniedziałek. Sporadycznie kroszonki prezentowano na wystawach. W połowie lat 50. XX w. w środowisku opolskich muzealników i działaczy kultury pojawił się pomysł organizacji przedsięwzięcia kulturalnego propagującego rodzimą plastykę obrzędową. - Z przeprowadzonych badań i obserwacji wynikało, że zdobieniem kroszonek zajmują się głównie osoby zaawansowane wiekowo lub w wieku średnim. Wielu młodych, pomimo posiadanych umiejętności, nie angażowało się w działania twórcze. Postanowiono zatem zorganizować konkurs, a możliwość uzyskania atrakcyjnych nagród miała być dodatkowym bodźcem dla zaktywizowania młodszej grupy opolskich twórców ludowych - czytamy dalej. W kwietniu 2019 r. opolski oddział Stowarzyszenia Twórców Ludowych i firma „Opolskie Dziouchy” poinformowały o planach złożenia wniosku o wpis kroszonki opolskiej Krajową listę dziedzictwa niematerialnego. Wpis udało się uzyskać. - Uważamy, że symetryczny wzór z opolskimi polnymi kwiatami: chabrami, makami, niezapominajkami, słonecznikami i zielonymi liśćmi powinien znaleźć się na krajowej liście i zostać zastrzeżony jako opolskie dziedzictwo - mówi Sandra Murzic z Opolskich Dziouch, które promują opolski wzór na użytkowych gadżetach i porcelanie. We wrześniu 2019 roku kroszonka została wpisana na ministerialną listę. - Umieszczenie wzoru na polskiej liście chroni go. To także okazja do promocji na poziomie kraju i otwarta droga do zabiegania o umieszczenie go na liście europejskiej i światowej - podkreślała Sandra Murzic. - Krajowa lista niematerialnego dziedzictwa kulturowego to ma charakter informacyjny i stanowi realizację tego wymogu poprzez dokumentację żywego niematerialnego dziedzictwa naszego kraju - czytamy na stronie Narodowego Dziedzictwa Niematerialnego. - Utworzenie takiej listy na poziomie kraju wynika z konwencji UNESCO. Ochrona dziedzictwa wpisanego na listę polega m.in. na jego badaniu i promowaniu i właśnie na to liczą autorzy tego wniosku. Jarosław Gałęza, dyrektor Muzeum Wsi Opolskiej, oszacował, że twórców ludowych (głównie twórczyń) znających tę technikę może być w regionie około 150- 200. - Wpisanie na listę dziedzictwa niematerialnego otwiera drzwi do wpisania kroszonki na listę UNESCO, a to byłaby duża promocja - mówił. W marcu 2020 roku podjęto starania o umieszczenie kroszonki na liście UNESCO.", "url": "https://nto.pl/kroszonka-opolska-tradycja-wpisana-na-ministerialna-liste-opolanie-zabiegaja-zeby-znalazla-sie-na-liscie-unesco/ar/c8-14913304", "category": "opolskie", "sub_category": "Inne produkty", "phrase": "Kroszonka opolska"}