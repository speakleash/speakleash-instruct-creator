{"meta_description": "", "title": "(O)polska kroszonka na dworcu PKP w Opolu", "content": "Niemal w przededniu świąt wielkanocnych na Dworcu Głównym w Opolu, w ramach propagowania opolskich tradycji regionalnych, stanęła niemal trzymetrowa kroszonka wykonana przez twórczynie ludową Agnieszkę Okos. Organizatorem akcji było Muzeum Wsi Opolskiej, patronatem honorowym objął je Marszałek Województwa Opolskiego. Kroszonka z wzorem opolskim to pomnik niematerialnego dziedzictwa kulturowego Śląska Opolskiego, a samorząd województwa od wielu lat pokazuje i promuje to dziedzictwo. – Nie tylko mieszkańcom regionu przypominamy, jak ważna jest kroszonka na Opolszczyźnie, ale również wychodzimy do osób przyjezdnych. Dzisiaj kroszonka stanęła na dworcu w centralnym punkcie, gdzie nie tylko Opolanie dojeżdżają do stolicy regionu, ale także turyści – mówił Zbigniew Kubalańca, wicemarszałek województwa opolskiego. Zdobienie jaj to nieodłączny element tradycji w naszym regionie. Jaja można zdobić różnymi sposobami, jednym z nich jest technika rytownicza i w opolskim sięga ona drugiej połowy XIX wieku. Polega ona na wydrapywaniu wzoru na wcześniej barwionej skorupce jaja ostrym narzędziem, zazwyczaj jest to nożyk rytowniczy. Od 2019 roku tradycja zdobienia jaj techniką rytowniczą została wpisana na krajową listę niematerialnego dziedzictwa kulturowego. Trwają starania, by wykonywanie opolskich kroszonek wpisano na Listę Niematerialnego Dziedzictwa Kulturowego Ludzkości UNESCO. Jak mówi twórczyni ludowa i autorka kroszonki, Agnieszka Okos, wykonuje je już od 26 lat. – Zaczęłam jako małe dziecko, a wykonywania kroszonek uczyły mnie moja sąsiadka i ciocia. Później już poszło gładko, ponieważ opanowanie techniki zaowocowało tym, że zaczęłam startować w konkursach organizowanych przez Muzeum Wsi Opolskiej, a później już pracowałam jako twórca ludowy przy muzeum – podsumowuje. – Przekroczyliśmy w zeszłym roku magiczną liczbę dziesięciu pomników niematerialnego dziedzictwa kulturowego naszego regionu, jakimi są makiety kroszonek opolskich – informuje dyrektor Muzeum Wsi Opolskiej Jarosław Gałęza. – Dzisiaj kolejna, jedenasta, pojawiła się na terenie dworca PKP w Opolu. Jestem bardzo wdzięczny gospodarzom tego miejsca, że wyrazili zgodę, aby w takim prestiżowym miejscu pojawiła się ta kroszonka. Dzięki temu będzie widoczna dla każdego, kto wyjeżdża i przyjeżdża do Opola – dodaje dyrektor.", "url": "https://www.opolskie.pl/2023/03/opolska-kroszonka-na-dworcu-pkp-w-opolu/", "category": "opolskie", "sub_category": "Inne produkty", "phrase": "Kroszonka opolska"}