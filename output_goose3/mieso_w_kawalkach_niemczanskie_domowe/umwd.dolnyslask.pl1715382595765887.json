{"meta_description": "", "title": "DOLNY ŚLĄSK > Rozwój Obszarów Wiejskich > Aktualności Wydział Obszarów Wiejskich", "content": "W dniach 19 - 21 kwietnia 2013 r. w Centrum Mt Polska w Warszawie odbyła się piąta edycja prezentacji pn. „Lista Produktów Tradycyjnych” w ramach Targów Produktów Regionalnych „Regionalia”. Impreza miała na celu promocję produktów rolnych, środków spożywczych oraz napojów, które zostały wpisane na Listę Produktów Tradycyjnych, prowadzoną przez Ministra Rolnictwa i Rozwoju Wsi. Przez trzy dni na stoiskach prezentowane były rozmaite produkty i potrawy z różnych stron Polski, począwszy od produktów mlecznych i mięsnych, przez pieczywo, przetwory i słodycze po lokalne trunki, a nawet rękodzieło. Na stoisku Województwa Dolnośląskiego zaprezentowano produkty wpisane na Listę Produktów Tradycyjnych, takie jak:  - Masło tradycyjne z Okręgowej Spółdzielni Mleczarskiej Międzybórz Masło tradycyjne produkowane jest w Międzyborzu od czasu zakończenia II wojny światowej. Do jego produkcji wykorzystuje się mleko krowie. Tradycyjny smak masła został zachowany przez ponad 60 lat. Mimo stopniowej wymiany parku maszynowego technologia produkcji nie ulegała zmianie. Nazwa masło tradycyjne znajduje pełne uzasadnienie w ciągłości i niezmienności tradycyjnego procesu jego powstawania dawniej i dzisiaj. Obecnie, tak jak przed laty, masło powstaje nie w produkcji wielkoseryjnej, lecz  z zastosowaniem czasochłonnych tradycyjnych metod, które bezpośrednio wpływają na wysoką jakość produktu. I właśnie ta jakość została nagrodzona złotym medalem w kategorii SKARBY NATURY podczas Targów Produktów Regionalnych w Warszawie. - Ser kozi łomnicki (Gospodarstwo ekologiczne „Kozia Łąka”), który posiada wyjątkowe cechy i właściwości, wynikające ze stosowania tradycyjnych metod produkcji. Produkowany jest z surowego mleka koziego, z dodatkiem naturalnych ziół i przypraw, takich jak czosnek, kminek, czarnuszka, kozieradka, lubczyk czy oregano. - Miody. Dolnośląski Związek Pszczelarzy we Wrocławiu zarejestrował na Liście Produktów Tradycyjnych i posiada w swojej ofercie: sudecki miód wielokwiatowy i wielokwiatowy miód z Doliny Baryczy, sudecki miód gryczany oraz miód wrzosowy z Borów Dolnośląskich, który ze względu na swoje wyjątkowe cechy wynikające z położenia pożytków uzyskał w 2008r. ochronę nazwy w systemie europejskim jako Chronione Oznaczenie Geograficzne. - Tłoczony sok jabłkowy z Lutyni. Producent soku jabłkowego z Lutyni zaskoczył wszystkich oryginalnym połączeniem smaków np. soku jabłkowego z selerem czy buraczkiem, rabarbarem bądź aronią. Soki produkowane są aż w 14 smakach, tłoczone na zimno, pasteryzowane, bez dodatku wody, cukru i konserwantów. To właśnie tłoczony sok jabłkowy z Lutyni został wybrany przez Ministerstwo Rolnictwa i Rozwoju Wsi jako jeden z produktów, które pod hasłem „Polska Smakuje” promowały polską żywność na Mistrzostwach Europy w Piłce Nożnej. - Produkty mięsno-garmażeryjnego „Galicja”. Rozpoznawane i cenione na skalę całego kraju tradycyjne wyroby mięsne z Niemczy. Tradycja ich przyrządzania pochodzi z Kresów Wschodnich, gdzie była znana oraz stosowana już na początku XX wieku. Wyśmienite mięso w kawałkach niemczańskie domowe, słonina marynowana z Niemczy, przysmak wołyński, kiełbasy oraz szynka niemczańska są prawdziwymi dolnośląskimi perłami kulinarnymi.  - Ogórki konserwowe ścinawskie zostały wpisane na Listę Produktów Tradycyjnych w 2007 roku. Ogórki mają wyjątkowy, charakterystyczny smak, są chrupkie i aromatyczne. - Wino śląskie zostało wpisane na Listę Produktów Tradycyjnych w 2007 roku. Stanowi klarowny napój fermentowany, bez opalizacji, zawiesin, osadów, czasami z niewielką ilością wytrąconego kamienia winnego.", "url": "https://umwd.dolnyslask.pl/pl/obszarywiejskie/aktualnosci-wydzial-obszarow-wiejskich/artykul/zloty-medal-dla-okregowej-spoldzielni-mleczarskiej-w-miedzyborzu-za-maslo-tradycyjne-podczas-t/?no_cache=1&cHash=8a1c4e8fb921685d6f229418c2723b3d", "category": "dolnośląskie", "sub_category": "Mięso świeże oraz produkty mięsne", "phrase": "Mięso w kawałkach niemczańskie domowe"}