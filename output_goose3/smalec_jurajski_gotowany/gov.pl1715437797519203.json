{"meta_description": "Produkt wpisany na listę produktów tradycyjnych w dniu 2013-06-03\nW kategorii Produkty mięsne\nW województwie woj. małopolskim", "title": "Smalec jurajski gotowany - - Portal Gov.pl", "content": "Aksamitny tłuszcz z widocznymi w przekroju elementami rozgotowanego mięsa i przypraw. Przybiera kształt naczynia, w którym się znajduje. Aromatyczny zapach mięsa z delikatnym posmakiem cebuli, czosnku i przypraw takich jak pieprz, sól, majeranek, cząber oraz ziele angielskie. Smalec jurajski gotowany przygotowywany jest na terenie Jury Krakowsko-Częstochowskiej od około 100 lat. Dawniej w każdym gospodarstwie hodowano trzodę chlewną, która stanowiła nie raz podstawę wyżywienia rodziny. Po każdym świniobiciu, które miało miejsce przynajmniej kilka razy w roku, np. z okazji Świąt Bożego Narodzenia czy Wielkanocnych, mężczyźni zajmowali się wyrabianiem kaszanki, salcesonów czy kiełbasy, natomiast kobiety przygotowywały z oddzielonego przez gospodarza tłuściejszego mięsa smalec. Podstawą przygotowania wyjątkowego smalcu są użyte surowce, zwłaszcza odpowiednie mięso. Dlatego do przygotowania smalcu jurajskiego używane jest mięso ze świń rasy Polskiej Białej Zwisłouchej, które żywione są odpowiednią paszą bez dodatku żadnych polepszaczy.", "url": "https://www.gov.pl/web/rolnictwo/smalec-jurajski-gotowany", "category": "małopolskie", "sub_category": "Mięso świeże oraz produkty mięsne", "phrase": "Smalec jurajski gotowany"}