{"meta_description": "Najszybsze informacje z Lublina, regionu i kraju", "title": "Piaseckie flaki są słynne w całym kraju. Dziś odbył się festiwal tej potrawy (zdjęcia)", "content": "Jedni tej potrawy nienawidzą, inni dla tego smaku są w stanie oddać bardzo wiele. Za jedne z najlepszych uchodzą flaki piaseckie. Dzisiaj w Piaskach zorganizowano tradycyjny Festiwal Flaków. Po dwóch latach przerwy w Piaskach odbył się Festiwal Flaków. Wydarzenie to ściągnęło do miasteczka szereg smakoszy tej potrawy. A trzeba zaznaczyć, że flaki piaseckie od lat są słynne w całym kraju. Dla wielu osób Piaski stały się nawet obowiązkowym przystankiem w podróży przez Lubelszczyznę. Na boisku Szkoły Podstawowej zorganizowano szereg atrakcji. Były występy dzieci z MCK Piaski, prezentacje kulinarne Kół Gospodyń Wiejskich, pokaz kulinarny Jakuba Kuronia oraz koncerty zespołów Defis i Zakopower. Koła Gospodyń Wiejskich przygotowały też szereg regionalnych przysmaków. Rozstrzygnięte zostały również konkursy „Zapomniane Smaki Dawnej Kuchni o Puchar Burmistrza Piask” oraz „Najlepsze Flaki Lubelszczyzny”. W tym pierwszym zwyciężył młodziak faszerowany kaszą gryczaną z łobodą. Natomiast najsmaczniejsze flaczki, już po raz czwarty, przygotowały panie z Koła Gospodyń Wiejskich z Piask Wielkich. Na drugim miejscu uplasowały się flaczki przyrządzone przez Koło Gospodyń i Gospodarzy Wiejskich w Giełczwi, a na trzecim z Koła Gospodyń Wiejskich w Gardzienicach. Pierwsze wzmianki o piaseckich flakach można odnaleźć z czasów, gdy odbywały się tam słynne targi końskie. Kupcy z całej Polski po udanej transakcji szli na kieliszek wódki i miskę flaków. Ułożono nawet o nich piosenkę. Pomimo zachodzących w restauracji Rarytas zmian, receptura flaków piaseckich, pozostała ciągle taka sama, jaka była w chwili otwarcia obiektu przez Gminną Spółdzielnię „Samopomoc Chłopską” w Piaskach w 1966 roku, łącznie z przygotowywaniem potrawy na węglowej kuchni. Z czasem flaki piaseckie stały się tak sławne, że zaczęli na nie przyjeżdżać politycy, dostojnicy kościelni oraz aktorzy. Od 2008 roku organizowany jest „Festiwal Flaków”, podczas którego odbywają się liczne degustacje potrawy oraz konkurs na najlepsze flaki Lubelszczyzny. Co roku na imprezę przybywa kilka tysięcy osób chcących spróbować piaseckich flaków. Od początku 2016 roku flaki piaseckie znajdują się na liście produktów tradycyjnych.", "url": "https://www.lublin112.pl/piaseckie-flaki-sa-slynne-w-calym-kraju-dzis-odbyl-sie-festiwal-tej-potrawy-zdjecia/", "category": "lubelskie", "sub_category": "Gotowe dania i potrawy", "phrase": "Flaki piaseckie"}