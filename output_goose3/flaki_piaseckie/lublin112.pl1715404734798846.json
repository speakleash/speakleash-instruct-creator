{"meta_description": "Najszybsze informacje z Lublina, regionu i kraju", "title": "Słynne na całą Polskę flaki piaseckie trafiły na Listę Produktów Tradycyjnych", "content": "Trzy kolejne przysmaki z naszego regionu zostały wpisane na prowadzoną przez ministra rolnictwa ogólnopolską Listę Produktów Tradycyjnych. Są to słynne flaki piaseckie a także słodkowska kapusta z grzybami i śmietana tradycyjna z Bychawy. Na ogólnopolską Listę Produktów Tradycyjnych, wpisane zostały trzy nowe przysmaki pochodzące z Lubelszczyzny. Obecnie lista liczy ponad 1500 pozycji, z czego 156 pochodzi z naszego regionu. Ponieważ lubelskie produkty tradycyjne to 10 proc. rejestru, mieścimy się w pierwszej czwórce regionów z największą ich liczbą. Nowe produkty to słynne w całym kraju flaki piaseckie a także słodkowska kapusta z grzybami i śmietana tradycyjna z Bychawy. Flaki piaseckie od lat są słynne w całym kraju. Dla wielu osób, zwłaszcza smakoszy tej potrawy, Piaski są obowiązkowym przystankiem w podróży przez Lubelszczyznę. Pierwsze wzmianki o piaseckich flakach można odnaleźć z czasów, gdy odbywały się tam słynne targi końskie. Kupcy z całej Polski po udanej transakcji szli na kieliszek wódki i miskę flaków. Ułożono nawet o nich piosenkę. Pomimo zachodzących w restauracji Rarytas zmian, receptura flaków piaseckich, pozostała ciągle taka sama, jaka była w chwili otwarcia obiektu przez Gminną Spółdzielnię „Samopomoc Chłopską” w Piaskach w 1966 roku, łącznie z przygotowywaniem potrawy na węglowej kuchni. Z czasem flaki piaseckie stały się tak sławne, że zaczęli na nie przyjeżdżać politycy, dostojnicy kościelni oraz aktorzy. Od 2008 roku w ostatnią niedzielę czerwca w Piaskach organizowany jest „Festiwal Flaków”, podczas którego odbywają się liczne degustacje potrawy oraz konkurs na najlepsze flaki Lubelszczyzny. Co roku na imprezę przybywa kilka tysięcy osób chcących spróbować piaseckich flaków. Na listę trafiła także słodkowska kapusta z grzybami. Składnikami dania są: kapusta kiszona, wieprzowe mięso, suszone borowiki, cebula, suszone lub wędzone śliwki, oraz specjalnie dobrane przyprawy. Potrawa jest pieczona w charakterystyczny sposób, pod ciastem, w piecu chlebowym, który zasadniczo wpływa na jej smak i zapach. Z kolei śmietana tradycyjna z Bychawy jest naturalnym produktem, nie zawiera żadnych dodatków stabilizatorów, barwników, konserwantów, tłuszczy roślinnych i soli. Mleko do jej produkcji pochodzi tylko od okolicznych rolników. Obecność na Liście Produktów Tradycyjnych daje wiele korzyści. – Wzmożenie ruchu turystycznego, w tym turystyki wiejskiej, to tylko jeden z efektów popularyzacji lubelskich kulinariów na Liście. Jej zadaniem jest przede wszystkim podtrzymanie kulinarnych tradycji naszych małych ojczyzn i przypomnienie, że warto stawiać na swoje własne specjały, z których przecież Lubelskie słynie. Dzięki temu nie tylko kultywujemy kulturę naszych przodków, ale i wspieramy lokalną przedsiębiorczość. – przekonuje marszałek województwa Sławomir Sosnowski. W ostatnim czasie następuje znaczne zainteresowanie zdrowym, ale i tradycyjnym żywieniem. Ludzie na powrót odkrywają smaki dzieciństwa widząc, że to jest dobre i wartościowe. Mają także świadomość, że jest to wspaniała alternatywa dla masowo wytwarzanych produktów, pozbawionych właściwego im smaku i wartości. Z tego też powodu, w marcu po raz kolejny dla zarejestrowanych wyrobów tradycyjnych, przyznane zostaną laury promocyjne.", "url": "https://www.lublin112.pl/slynne-cala-polske-flaki-piaseckie-trafily-liste-produktow-tradycyjnych/", "category": "lubelskie", "sub_category": "Gotowe dania i potrawy", "phrase": "Flaki piaseckie"}