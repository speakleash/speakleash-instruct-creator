{"meta_description": "", "title": "Piaski zapraszają na flaki - Nowy Tydzień", "content": "W tę niedzielę, 18 czerwca, Gmina Piaski zaprasza na XIV edycję Festiwalu Flaków – coroczną imprezę promującą gminę i region poprzez kultywowanie tradycji kulinarnych Lubelszczyzny. Na gości czekać będą pokazy kulinarne, występy artystów, w tym m.in. zespołu Akcent i co najważniejsze – degustacja pysznych flaków. Nie od dziś wiadomo, że Piaski są stolicą flaków. W PRL-u obowiązkowym przystankiem dla wszystkich smakoszy na Lubelszczyźnie, była restauracja Rarytas w Piaskach, która istnieje do dziś i nadal serwuje flaki, przygotowywane według tego samego przepisu co kilkadziesiąt lat temu. Danie to jest tak dobre, że uznano, iż może promować nasz region w całym kraju, stąd narodził się pomysł Festiwalu Flaków. W tym roku gmina Piaski organizuję imprezę już po raz XIV. Oprócz degustacji pysznych flaków dla odwiedzających festiwal uczestników przygotowano wiele atrakcji. Prezentowane będą osiągnięcia Kół Gospodyń Wiejskich, placówek oświatowych i kulturalnych, twórców ludowych i artystów i lokalnych zakładów. Na scenie wystąpią m.in. zespoły Akcent, Tropky, Solaris, Sentymentalna Kapela Piasecka. Będzie też gratka dla miłośników sztuki kulinarnej: mistrzowskie gotowanie zaprezentuje znany i lubiany Grzegorz Zawierucha, zwycięzca 8. edycji programu MasterChef Polska. Festiwalowi towarzyszyć będą konkursy na „Najlepsze flaki Lubelszczyzny 2023” i „Zapomniane smaki dawnej kuchni”. Szczegóły wydarzenia na stronie www.facebook.com/Miejskie-Centrum-Kultury-w-Piaskach-808356065912321. (opr. w)", "url": "https://www.nowytydzien.pl/piaski-zapraszaja-na-flaki/", "category": "lubelskie", "sub_category": "Gotowe dania i potrawy", "phrase": "Flaki piaseckie"}