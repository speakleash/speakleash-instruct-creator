{"meta_description": "Piaski to malowniczo położone miasteczko z dala od szumu i zgiełku. Obowiązkowy przystanek podczas podróży przez Lubelszczyznę. Dlaczego? Otóż, to właśnie tam w restauracji Rarytas, możemy spróbować najsłynniejszych", "title": "Najsłynniejsze flaki w Polsce", "content": "Piaski to malowniczo położone miasteczko z dala od szumu i zgiełku. Obowiązkowy przystanek podczas podróży przez Lubelszczyznę. Dlaczego? Otóż, to właśnie tam w restauracji Rarytas, możemy spróbować najsłynniejszych w Polsce flaków. Zajadał się nimi nawet prezydent. Na czym polega fenomen piaseckich flaków, opowiada Małgorzata Małysz, która wraz z bratem Michałem Szczepanowskim prowadzi lokal, pod czujnym okiem mamy - Anny Szczepanowskiej. Tradycja piaseckich flaków sięga czasów, gdy w miasteczku odbywały się znane w całym regionie, cotygodniowe targi końskie. Kupcy z Polski po udanej transakcji zachodzili na kieliszek zimnej wódki i miskę flaków do restauracji Rarytas. - Restauracja powstała w latach sześćdziesiątych ubiegłego stulecia. Właścicielem była Gminna Spółdzielnia \"Samopomoc Chłopska\" – opowiada Małgorzata Małysz. – Rarytas to jedna z najsłynniejszych knajp wpisujących się w kanon PRL-u. Z tradycją piaseckich flaków nierozerwalnie związana jest osoba pana Ryszarda Sieczkarza. Prowadził on restaurację od 1966 roku i opracował recepturę potrawy. Pracujący z nim kucharze wspominają, że stosował reżim technologiczny. Najświeższe produkty, flaki musiały być trzy razy obgotowane, woda odlana i najważniejsze - musiały być miękkie. Te zasady są ponadczasowe, znamy je i stosujemy do dzisiaj. Flaki są przygotowywane według tradycyjnego przepisu Ryszarda Sieczkarza. – Flaki muszą być esencjonalne. Oprócz smaku świeżych ziół i warzyw musi być wyczuwalny aromat wołowiny i masła, zupa wymaga zaangażowania, gotowana jest nawet trzy, cztery razy dziennie. Pomimo upływu lat i zmian zachodzących w restauracji, receptura pozostała ta sama. Konsekwentnie się jej trzymamy. Używamy składników najwyższej jakości i przestrzegamy reguł wypracowanych przez lata. To się sprawdza, bo goście do nas wracają. Z sentymentu do miejsca i smaku dania. Piaseckie flaki są wyjątkowe - owiane nostalgią. Przywołują wspomnienia – uśmiecha się Małgorzata Małysz. Od 2008 roku w Piaskach w ostatnią niedzielę czerwca organizowane jest Święto Flaków. Podczas imprezy można posmakować różnych rodzajów flaków, przygotowywanych przez lokalne restauracje oraz koła gospodyń wiejskich. Jest także konkurs na najlepszą potrawę. W 2016 roku piaseckie flaki trafiły na ministerialną Listę Produktów Tradycyjnych. Restauracja Rarytas to obowiązkowy punkt programu dla wszystkich smakoszy, którzy odwiedzają Lubelszczyznę. Piaseckimi flakami zajadają się artyści oraz politycy. – W 2014 roku odwiedził nas pan prezydent Bronisław Komorowski z rodziną i przedstawicielami rządu. Co ciekawe, wrócił do nas kilka tygodni temu, tym razem już zupełnie prywatnie, po cichu. To był dla na zaszczyt i powód do dumy, że nas zapamiętał. Gościł u nas Tadeusz Drozda, muzycy Budki Suflera, VOX, Kuba Badach, a ostatnio Anna Jurksztowicz i Krzesimir Dębski – mówi Małgorzata Małysz.", "url": "https://kuchnia.wp.pl/najslynniejsze-flaki-w-polsce-6142714281949313a", "category": "lubelskie", "sub_category": "Gotowe dania i potrawy", "phrase": "Flaki piaseckie"}