{"meta_description": "Targi „Smaki Regionów” to wyjątkowe wydarzenie, w którym główną rolę odgrywają smak i aromat najlepszych produktów regionalnych. Podczas imprezy odbył się finał XVIII edycji konkursu „Nasze Kulinarne Dziedzictwo-Smaki Regionów”. Jego organizatorami na etapie wojewódzkim są Polska Izba Produktu Regionalnego i Lokalnego oraz Urząd Marszałkowski Województwa Zachodniopomorskiego,", "title": "Poznajmy kulinarne perełki z Pomorza Zachodniego", "content": "Targi „Smaki Regionów” to wyjątkowe wydarzenie, w którym główną rolę odgrywają smak i aromat najlepszych produktów regionalnych. Podczas imprezy odbył się finał XVIII edycji konkursu „Nasze Kulinarne Dziedzictwo-Smaki Regionów”. Jego organizatorami na etapie wojewódzkim są Polska Izba Produktu Regionalnego i Lokalnego oraz Urząd Marszałkowski Województwa Zachodniopomorskiego, partner to Związek Województw RP. Najlepsze produkty i potrawy w regionie otrzymują nominacje do „Perły”, a nagrodę przyznaje Kapituła Krajowa Konkursu i wręcza ją podczas poznańskich targów.  - Blisko 100-metrowe stanowisko z marynistycznymi akcentami, 10-ciu wystawców - tak prezentowało się Pomorze Zachodnie na tegorocznych targach „Smaki regionów”. Nasze regionalne przysmaki zostały docenione „Perłami”, medalami i kluczem do Polskiej Spiżarni. Serdecznie gratuluje wszystkim wyróżnionym – mówił wicemarszałek województwa Jarosław Rzepa.  „Perły” 2018:  Kiszone zielone pomidory na solance kołobrzeskiej  - Wszystkie składniki mają certyfikat Eko, a solankę pozyskujemy ze źródełka nad Parsętą trzy razy do roku, tak żeby cały czas była świeża. Kisimy pomidory starej odmiany Promyk, które są uprawiane w naszym gospodarstwie od wielu lat – mówił Ryszard Jaszczowski z Gospodarstwa ekologicznego Sedina w Dolicach, członek Sieci Dziedzictwa Kulinarnego Pomorze Zachodnie.  Pomidory świeżo zebrane po umyciu są wkładane na przemian z przyprawami w słojach i zalewane solanką. Przez pierwsze 5 dni są zakiszane, następnie umieszczane na 3 tygodnie w piwnicy.  Wino czerwone gronowe Sydonia  To trunek o mocno purpurowej barwie, unikalnym aromacie owoców leśnych oraz dojrzałych wiśni. Smak czekolady, papryki, z nutą wanilii zawdzięcza leżakowaniu w dębowej beczce.  - Wino produkowane jest wyłącznie z owoców z winnicy, która mieści się we wsi Trzebiatów koło Stargardu – informował Sebastian Pilczuk z Winnicy Sydonia, członek Sieci Dziedzictwa Kulinarnego Pomorze Zachodnie. - Jest to kupaż wina z dwóch odmian winorośli Rondo oraz Regent – dodał.  Miód pitny trójniak woliński leśny  Ciecz ciemna, słodka, lepka, klarowna z osadem. Plastry z miodem zalewane są w dzieżach wodą i poddawane wstępnej fermentacji, następnie roztwór przelewany jest do beczek dębowych. Po roku ponownie przelewany i leżakowany przez kolejne dwa lata.  - Robimy go z barci leśnych, które stawiane są w lasach, miód jest zbierany i robiony tak jak 1000 lat temu. Dwie części wody i miodu, bez żadnych dodatków – mówił Wojciech Celiński, prezes Stowarzyszenia Centrum Słowian i Wikingów „Wolin- Jomsborg-Vineta” z Wolina .  Ser bałtycki  Produkowany od 1974 roku przez OSM w Koszalinie, a następnie w Spółdzielni Mlekosz w Bobolicach aż do dziś. Wytwarzany z krowiego mleka, ma łagodny, lekko kwaśny smak.  Aksamitna zupa, roladki i placuszki  „Perła” w kategorii potrawa regionalna trafiła do Zespołu Szkół Nr 6 im. Mikołaja Reja ze Szczecina, - członek Sieci Dziedzictwa Kulinarnego Pomorze Zachodnie. Uczniowie Damian Piorun i Mateusz Kota przygotowali aksamitną zupę krem z kiszonych ogórków z wędzonym pstrągiem i kozim serem oraz roladki wołowe z sosem wiśniowo-różanym, placuszki z kapusty kiszonej z beczki.  Nie tylko „Perły” ale także i medale…  „Medal Targów SMAKI REGIONÓW” otrzymują najlepsze produkty żywności naturalnej i tradycyjnej z obszaru państw Unii Europejskiej, zgłoszone jako eksponat wystawienniczy, na stoisku targowym podczas trwania Targów Smaki Regionów.  Medale 2018:  Miód chabrowy  Charakteryzuje się bardzo silnym aromatem kwiatu bławatka, ma intensywny żółto – zielony kolor i wyraźny, łagodny smak.  - Miód chabrowy w naszej pasiece pozyskiwany jest w ekologicznych uprawach rzepaku, gdzie chaber bławatek jest naturalnym chwastem tej uprawy. Jest to miód bardzo trudny do pozyskania, gdyż pożytki tego typu występują niesamowicie rzadko – informował Tomasz Sadowski z Gospodarstwa pasiecznego Buckfast z Choszczna członek Sieci Dziedzictwa Kulinarnego Pomorze Zachodnie.  Ogórek kołobrzeski  Do ich przygotowania potrzebny jest czosnek, korzeń chrzanu, łodygi kopru oraz ogórki i solanka kołobrzeska  - Nasze gospodarstwo leży na terenach Natura 2000,w dolinie Parsęty. Produkujemy metodami naturalnymi. Mamy międzynarodowy fanklub naszego ogórka, trafiają one nawet na Sri Lankę. – opowiadała Elżbieta Kuczma z Gospodarstwa Zagon w Ząbrowie, członek Sieci Dziedzictwa Kulinarnego Pomorze Zachodnie.", "url": "https://sdk.wzp.pl/aktualnosci/poznajmy-kulinarne-perelki-z-pomorza-zachodniego-0", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Trójniak woliński leśny"}