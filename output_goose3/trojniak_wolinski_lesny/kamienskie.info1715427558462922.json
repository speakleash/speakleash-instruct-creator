{"meta_description": "", "title": "Woliński Trójniak Leśny z „Perłą” smaków podczas poznańskich targów „Smaki Regionu”", "content": "Poznańskie Targi „Smaki Regionów” to ciekawe wydarzenie, w którym główną rolę wiodą najlepsze produkty kuchni regionalnych. W trakcie imprezy odbył się finał XVIII edycji konkursu „Nasze Kulinarne Dziedzictwo-Smaki Regionów”. Jego organizatorami na etapie wojewódzkim są Polska Izba Produktu Regionalnego i Lokalnego oraz Urząd Marszałkowski Województwa Zachodniopomorskiego, partner to Związek Województw RP. Najlepsze produkty i potrawy w regionie otrzymują nominacje do „Perły”, a nagrodę przyznaje Kapituła Krajowa Konkursu i wręcza ją podczas poznańskich targów. W tegorocznej edycji konkursu nagrodę „Perła”, obok innych rarytasów z naszego województwa, otrzymał miód pitny Trójniak Woliński Leśny, wypromowany przez Stowarzyszenie Centrum Słowian i Wikingów. Produkowany tradycyjnymi metodami z miodu z leśnych barci, reaktywuje wspaniałe smaki z dawnych czasów. Aby przyciągnąć jak najszersze grono zwiedzających w nasz region, trzeba niewątpliwie poszukiwać różnorodnych kierunków, odpowiadając na potrzeby i zainteresowania. Turyści szukając miejsca na wyjazd, weekendowy, czy wakacyjny, mają różne potrzeby: spokój, cisza, rozrywka, aktywność, sport, kultura, historia, ale też coraz bardziej popularna turystyka kulinarna. Dlatego też promując nasz region trzeba także odkrywać tajniki jego kulinarnej tradycji. Uroczysta prezentacja laureatów prestiżowych nagród odbyła się w czasie konferencji prasowej w Urzędzie Marszałkowskim, gdzie gratulacje  producentom złożył wicemarszałek Jarosław Rzepa. – Nasi producenci z Pomorza Zachodniego rozświetlali tegoroczną edycją targów. Przyznane „Perły” kulinarne to najwyższe odznaczenie  gastronomiczne przyznawane produktom regionalnym – stwierdził marszałek Rzepa.", "url": "https://kamienskie.info/wolinski-trojniak-lesny-z-perla-smakow-podczas-poznanskich-targow-smaki-regionu/", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Trójniak woliński leśny"}