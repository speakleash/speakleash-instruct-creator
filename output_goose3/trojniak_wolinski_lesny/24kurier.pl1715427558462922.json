{"meta_description": "Aż pięć Pereł zdobyło Zachodniopomorskie podczas tegorocznych poznańskich targów „Smaki Regionów”. Podniebienia jurorów podbił między innymi konkursowy zestaw potraw przygotowany przez uczniów ze szczecińskiego...", "title": "Sukces uczniów „gastronomika”. Ich danie zdobyło Perłę!", "content": "Aż pięć Pereł zdobyło Zachodniopomorskie podczas tegorocznych poznańskich targów „Smaki Regionów”. Podniebienia jurorów podbił między innymi konkursowy zestaw potraw przygotowany przez uczniów ze szczecińskiego „gastronomika”. Prawie 100-metrowa powierzchnia, a na niej koła ratunkowe, miniatury statków, siatki, mapy, liny – w takim klimacie w tym roku prezentowało się Województwo Zachodniopomorskie podczas targów „Smaki Regionów”. Jak co roku, w Poznaniu rozstrzygnięto także konkurs „Nasze Kulinarne Dziedzictwo – Smaki Regionów”. Główną nagrodę zdobyli młodzi kucharze z Zespołu Szkół Nr 6 im. Mikołaja Reja w Szczecinie. To pierwsze takie wyróżnienie dla szkoły gastronomicznej w Polsce. Z regionalnych produktów i według autorskiego przepisu nauczycielki szkoły Wioletty Skuratowicz, konkursowe dania przyrządzili uczniowie Damian Piorun i Mateusz Kota. A były to: aksamitna zupa krem z kiszonych ogórków z wędzonym pstrągiem i kozim serem, roladki wołowe z sosem wiśniowo-różanym i placuszki z kapusty kiszonej z beczki. Do sporządzenia dania nagrodzonego kulinarną Perłą młodzi kucharze użyli oryginalnych, regionalnych produktów, m.in.: pstrąga wędzonego z Gospodarstwa Rybackiego „Zielenica” w Zielenicy, wołowiny ze Spółdzielczej Agrofirmy Witkowo, ogórka kołobrzeskiego z Gospodarstwa Ekologicznego Sątyrz, konfitury z płatków róży oraz marynowanej dyni z Gospodarstwa Ekologicznego SEDINA w Dolicach, a także serka koziego z gospodarstwa Kozi Gródek Lidii Ordysińskiej w Wołczkowie. Konkurs „Nasze Kulinarne Dziedzictwo – Smaki Regionów” to najważniejszy w Polsce konkurs, dotyczący dziedzictwa kulinarnego. Organizują go Polska Izba Produktu Regionalnego i Lokalnego oraz Urzędy Marszałkowskie. Młodzi kucharze ze szczecińskiego „gastronomika” otrzymali Perłę 2018 w kategorii potrawa regionalna. Ale w Poznaniu przyznano nam także cztery Perły w kategorii produkt – za ser bałtycki (Spółdzielnia Mleczarska Mlekosz), kiszone zielone pomidory na solance kołobrzeskiej (Gospodarstwo ekologiczne Sedina), wino czerwone gronowe Sydonia (Winnica Sydonia) oraz miód pitny trójniak woliński leśny – (Stowarzyszenie Centrum Słowian i Wikingów „Wolin- Jomsborg-Vineta”). Gratulujemy!", "url": "https://24kurier.pl/aktualnosci/wiadomosci/sukces-uczniow-gastronomika-ich-danie-zdobylo-perle/", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Trójniak woliński leśny"}