{"meta_description": "", "title": "Woliński trójniak produktem tradycyjnym / Aktualne wiadomości z Polski, informacje rolnicze z kraju, wydarzenia / Agropolska", "content": "Tradycje wytwarzania wolińskiego trójniaka, do którego przyrządzenia wykorzystywany jest miód gryczany i leśny oraz szyszki chmielu, sięgają średniowiecza i życia Słowian osiadłych na wyspie Wolin. Trójniak woliński leśny to 38. wyrób z województwa zachodniopomorskiego, który znalazł się na ministerialnej Liście Produktów Tradycyjnych.    Urząd Marszałkowski Województwa Zachodniopomorskiego w Szczecinie podaje, że tradycje wytwarzania tego napitku, do którego przyrządzenia wykorzystywany jest miód gryczany i leśny oraz szyszki chmielu, sięgają średniowiecza i życia Słowian osiadłych na wyspie Wolin. W przygotowanie i popularyzowanie trójniaka leśnego zaangażowane jest Stowarzyszenia Centrum Słowian i Wikingów \"Wolin-Jomsborg-Vineta\", które z początkiem lat 90. XX wieku powróciło do dawnych zwyczajów.- Miód pitny był obecny w tradycji Wolina od ponad tysiąca lat. Najlepszym tego dowodem są słowa hagiografa Herborda o odrzuceniu darowanego przez św. Ottona wina, w imię wyższości miodu pitnego. Pierwotnie, z racji ceny, miód pełnił funkcje rytualne i reprezentacyjne. Z rozwojem bartnictwa i innych sposobów pozyskania miodu, napój zagościł na stołach ówczesnych mieszkańców Wolina powszechnie. Wkrótce stał się nawet produktem eksportowym - powiedział prezes stowarzyszenia Wojciech Celiński.W opisie napitku w serwisie ministerstwa rolnictwa podkreślono, że jego bazę stanowią miód gryczany, leśny i szyszki chmielu. Wybicie miodu z plastrów jest jedną z pierwszych czynności. Otrzymane po tej czynności plastry zalewane są wodą. Uzyskany miodowy napój należy przecedzić przez gęste sito lub lniane płótno.Przecedzony przelewa się do dębowych beczek. Od tego czasu beczki z dojrzewającym miodem przechowuje się najpierw w pomieszczeniu ciepłym, następnie letnim, a na końcu przenosi się do zimnej piwnicy.Tak jak dawniej smak trunku wzmacniają dodatkowe składniki. Słowianie dodawali piwo, a obecnie dodawane są szyszki chmielu, które wprowadzają nutę goryczy. W okresie zimowym leżakujący trójniak wynoszony jest na dwór. Wymrażanie odbywa się w naczyniach otwartych i trwa dobę, po czym miód wraca na dalsze przechowanie do piwnicy. Po upływie około półtora roku jest gotowy do konsumpcji i zawiera około 12-14 proc. alkoholu.", "url": "https://www.agropolska.pl/aktualnosci/polska/wolinski-trojniak-produktem-tradycyjnym,2496.html", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Trójniak woliński leśny"}