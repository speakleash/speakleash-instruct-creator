{"meta_description": "Borussia Dortmund awansowała do finału Ligi Mistrzów. Zawodnicy z Zagłębia Ruhry pokonali Paris Saint-Germain 1:0 w rewanżowym spotkaniu, co oznacza, że dwumecz zakończył się wynikiem 2:0 dla nich. W środę 8 maja poznają rywala, którego wyłoni pojedynek Realu Madryt z Bayernem Monachium.", "title": "Poznaliśmy pierwszego finalistę Ligi Mistrzów. Wielkie emocje w Paryżu", "content": "W pierwszej odsłonie spotkania przewaga należała do zawodników z Paryża. Już w siódmej minucie mogli wyjść na prowadzenie po rzucie rożnym, lecz strzał Mbappe był zbyt prosty dla Kobela. Piłkarze z Dortmundu ruszyli do przodu i także wywalczyli korner, ale zagrożenie zostało oddalone przez Marquinhosa. Jeszcze przez kilka minut trwało ich natarcie, podczas którego najbliżej szczęścia był Ryerson, który oddał mocne uderzenie w 21. minucie, jednak tylko w boczną siatkę. Mistrzowie Francji przenieśli akcję na połowę gości. Mbappe posłał ładne podanie do Zaire-Emery'ego, ale młody pomocnik niecelnie uderzył z ostrego kąta. Do przerwy nie zobaczyliśmy bramek, co oznaczało, że dzięki zwycięstwu 1:0 w pierwszym meczu bliżej finału znalazła się Borussia Dortmund. Druga połowa rozpoczęła się podobnie do pierwszej. Paris Saint-Germain ruszyło do zmasowanego ataku, który mógł przynieść efekt już w 48. minucie. Wówczas Mbappe posłał mocne dogranie, które podbił Ramos, a przy drugim słupku piłka trafiła pod nogi Zaire-Emery'ego, lecz ten trafił tylko w słupek. Niewykorzystane okazje lubią się mścić - to powiedzenie sprawdziło się idealnie w kolejnych minutach. Zaledwie trzy minuty po wspomnianej akcji Borussia Dortmund wyprowadziła atak, po którym wywalczyli rzut rożny. Dośrodkowanie Brandta wykorzystał Hummels i strzałem głową wyprowadził swoją ekipę na prowadzenie. PSG rozpoczęło heroiczną pogoń za wynikiem. W 60. minucie Vitinha wyłożył znakomitą piłkę Ramosowi, ale ten uderzył tuż nad poprzeczką. Kilkadziesiąt sekund później Mendes mocnym strzałem obił słupek. Ramos znów otrzymał piękne podanie przed szóstym metrem, ale fatalnie chybił. Piłkarze Luisa Enrique nie wychodzili z połowy przeciwników. Dembele wywalczył rzut wolny tuż przed polem karnym, do którego podszedł Asensio. Hiszpan trafił w jednego ze swoich kolegów i nie stworzył zagrożenia Kobelowi. Borussia wyszła do przodu i stworzyła zagrożenie przed bramką Donnarummy. Po serii podań Hummels znów trafił do siatki, ale znajdował się na spalonym. W 82. minucie bliski szczęścia był Asensio, ale jego dwa strzały zostały zablokowane przez defensywę Dortmundu. Po chwili Lee wykonywał rzut wolny i dośrodkował do Marquinhosa, którego strzał głową był minimalnie niecelny. Ataki Paryżan nie słabły. Mbappe trafił w poprzeczkę po wrzutce Dembele, a kilkadziesiąt sekund później obramowanie bramki obił Vitinha. Arbiter Daniele Orsato doliczył cztery minuty do drugiej połowy, podczas których PSG nie potrafiło odwrócić losów dwumeczu. Tym samym Borussia Dortmund awansowała do finału Ligi Mistrzów po raz pierwszy od sezonu 2012/2013!", "url": "https://sport.goniec.pl/poznalismy-pierwszego-finaliste-ligi-mistrzow-wielkie-emocje-w-paryzu-ko-wmm-070524", "category": "łódzkie", "sub_category": "Gotowe dania i potrawy", "phrase": "Gołąbki z Osin"}