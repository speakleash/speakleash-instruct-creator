{"meta_description": "Produkt wpisany na listę produktów tradycyjnych w dniu 2009-09-18 w kategorii Gotowe dania i potrawy w woj. podkarpackim.", "title": "Gołąbki z Nowego Sioła - - Portal Gov.pl", "content": "Liście o barwie od zielono-oliwkowej do jasnobrązowej z wyraźnymi włóknami kapusty, wewnątrz od ciemnooliwkowej do szarej z widocznymi ziarenkami kaszy. Gołąbki z Nowego Sioła to codzienna tradycyjna potrawa przyrządzana na Podkarpaciu o smaku lekko kwaśnej kapusty i kaszy jęczmiennej. Ich niepowtarzalny aromat zawdzięczają liściom kiszonej kapusty, w które po obgotowaniu zawijany jest farsz. Do wykonania nadzienia potrzebna jest zaparzona kasza jęczmienna, starte na drobnych oczkach surowe ziemniaki oraz przyrumieniona cebulka. Jako przyprawy stosuje się tylko sól i pieprz do smaku. Kapustę kisi się w dębowych beczkach, a między jej warstwy wkłada całe główki kapusty. Kapustę taką zaczyna się kisić pod koniec września, nie później jednak niż do Wszystkich Świętych (kapusta zakiszona później jest gorzka). Proces kiszenia kapusty trwa około 1 miesiąca. W około 200 litrowej beczce mieściło się od 2 do 3 warstw główek kapusty, każda po około 8-10 główek. Jęczmień siany jest przez każdego gospodarza, a po zbiorach mielony na kasze w pobliskim młynie w Cieszanowie. Gołąbki wypieka się w piecu chlebowym i podaje na gorąco ze skwarkami z wędzonej słoniny. Dawniej gołąbki podawane były podczas wesel jako jedno z dań głównych. Wypieczone w piątek gołąbki pozostawały w piecu całą noc, żeby ciepłe mogły zostać podane na uroczystości. Potrawa podawana była z „mastyką”, czyli skwarkami ze stopionej wędzonej słoniny. Obecnie potrawa ta gości na stołach w dni powszednie, a szczególnie w piątki, jako potrawa jarska. Potrawa ta jest bardzo sycąca i tania, gdyż produkty do jej przygotowania są łatwo dostępne: jęczmień, ziemniaki i kapusta były i są uprawiane w każdym gospodarstwie domowym.", "url": "https://www.gov.pl/web/rolnictwo/golabki-z-nowego-siola", "category": "łódzkie", "sub_category": "Gotowe dania i potrawy", "phrase": "Gołąbki z Osin"}