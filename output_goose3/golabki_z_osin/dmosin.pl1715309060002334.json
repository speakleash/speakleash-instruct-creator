{"meta_description": "", "title": "Gmina Dmosin w hali Expo w Łodzi", "content": "W dniu 15 października br. w czasie trwania III edycji Dni Naturalnej Żywności Natura Food 2010 w hali Expo w Łodzi odbył się konkurs produktów tradycyjnych Tygiel Smaków, w którym brały udział Panie z Kół Gospodyń Wiejskich w Osinach i Woli Cyrusowej.  - KGW Osiny do konkursu zgłosiło produkty - Gołąbki z Osin oraz Naleśniki z grzybami.  - KGW z Woli Cyrusowej zgłosiło ser żółty z kminkiem.  Z naszej Gminy w konkursie brali również udział:  - Gospodarstwo Pszczelarskie Michał Ceroń, Jan Ceroń - miód akacjowo - malinowy z nad rzeki Mrogi,  - Gospodarstwo Sadownicze Grażyna Wiatr - sok jabłkowy z Kałęczewa,  - Wyroby z piernika wypiek ciast domowych Anna Grabowicz - mrowisko z nad Mrogi.  W konkursie Tygielek Smaku otrzymały produkty - ser żółty z kminkiem oraz Mrowisko z nad Mrogi. Wszystkie produkty otrzymały certyfikat zdrowej żywności nadany przez Zakład Biotechnologii Zdrowej Żywności w Łodzi.  Celem konkursu \"Tygiel Smaków\" była identyfikacja i promocja produktów wytwarzanych tradycyjnymi metodami na terenie województwa łódzkiego, stanowiących element dziedzictwa kulinarnego naszego regionu i element tożsamości społeczności lokalnych.  Konkurs miał za zadanie wzmocnienie pozycji rynkowej tych produktów, wzbudzenie większego zainteresowania wśród potencjalnych konsumentów, a w rezultacie doprowadzenie do powstania rynku produktów wysokiej jakości.", "url": "https://dmosin.pl/wiadomosci/1/wiadomosc/22912/gmina_dmosin_w_hali_expo_w_lodzi", "category": "łódzkie", "sub_category": "Gotowe dania i potrawy", "phrase": "Gołąbki z Osin"}