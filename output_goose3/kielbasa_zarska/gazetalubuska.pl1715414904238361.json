{"meta_description": "Powiat żarsko-żagański, zamieszkały m.in. przez ludność pochodzącą z Kresów Wschodnich, zachował na swoich terenach tradycję hodowli trzody chlewnej oraz bydła dzięki przeniesieniu...", "title": "Kiełbasa żarska", "content": "Powiat żarsko-żagański, zamieszkały m.in. przez ludność pochodzącą z Kresów Wschodnich, zachował na swoich terenach tradycję hodowli trzody chlewnej oraz bydła dzięki przeniesieniu na owe tereny rodzinnych receptur, przepisów i wspomnień. Tradycja wyrobu wędlin w powiecie żarsko-żagańskim sięga lat 30., a receptura kiełbasy żarskiej pochodzi z 1946 roku. Dawniej kiełbasa żarska przygotowywana była przy okazji świąt oraz specjalnych okazji, ze względu na wysoką cenę i trudności w pozyskaniu mięsa najlepszej jakości. W latach 70. i 80. kiełbasa żarska sprzedawana była przez okolicznych gospodarzy na targowisku w Żarach. Cenne uwagi konsumentów pozwoliły na poprawienie walorów smakowych oraz powstanie ulepszonego wyrobu dla mieszkańców tego regionu. Kiełbasa żarska była i jest wyrobem, który zawsze cieszył się dużym zainteresowaniem ze względu na swój smak oraz trwałość. Cechą wyróżniającą kiełbasę żarską jest skrupulatne przygotowanie jej z wyselekcjonowanego, chudego mięsa wieprzowego z dodatkiem mięsa wołowego oraz odpowiedni dobór przypraw. Kiełbasa ta wyrabiana jest ręcznie z pokrojonego w kostkę i zapeklowanego mięsa. Bardzo ważny jest też kilkudniowy proces wędzenia, do którego używane są odpowiednie rodzaje drewna owocowego i leśnego, aby uzyskany dym nadał odpowiedniego aromatu, koloru oraz wydobył pełnię smaku gotowego wyrobu. Kiełbasa żarska przygotowywana jest do dnia dzisiejszego w warunkach domowych, tradycyjnych zgodnie z recepturą na wszelkiego rodzaju święta kościelne, z okazji dożynek, jarmarków, festynów oraz wszelkiego rodzaju spotkań rodzinnych. Producent: Przetwórstwo Mięsne Zbigniew Motyka, Wrzesiny Tradycja wytwarzania salcesonu wiejskiego na Ziemiach Lubuskich sięga okresu powojennego, kiedy to w ramach przesiedlania na ziemie te przybywali ludzie z Kresów wschodnich. Z powodu kryzysu finansowego, który panował w tamtych czasach oraz powiązanych z tym trudności pozyskania produktów spożywczych, mieszkańcy starali się starannie wykorzystać każdą część z uboju trzody. Przepis na salceson wiejski, przywieziony przez przesiedleńców z okolic Tarnopola i Lwowa, rozpowszechniany był pośród społeczności wiejskiej przez rzeźników, którzy oprawiali mięso u gospodarzy. Dzięki temu w gospodarstwach, w których hodowano trzodę zawsze przygotowywano salceson. „Salceson wiejski musi zawsze być taki sam, zawsze robiono go z tych samych świńskich elementów, czyli głowizna, serca, ozorki oraz kawałki mięsa, dodawał takie same przyprawy” (wywiad przeprowadzony z mieszkańcami miejscowości Wrzesina). Duży wpływ na smak salcesonu wiejskiego, wyróżniający go spośród innych, ma rodzaj użytych składników, odpowiednia ich ilości oraz rodzaj przypraw. Salceson wiejski, niegdyś przeznaczony dla uboższych warstw społeczeństwa, z czasem stał się wysokiej jakości wyrobem poszukiwanym przez mieszkańców pobliskich miast. „(…) salceson wiejski to „król” wśród podrobów i tak był postrzegany wśród kresowiaków. Niejednokrotnie stawiany wyżej jako wyrób niż kiełbasa lub nawet wędzonki. Salceson wiejski by zawsze podawany przy okazji świąt oraz spotkań rodzinnych. Spotykał się z zainteresowaniem nie tylko domowników, ale także osób, które nas odwiedzały i miały okazję go zdegustować.” (wywiad przeprowadzony z mieszkańcami miejscowości Żagań).  Producent: Przetwórstwo Mięsne Zbigniew Motyka, Wrzesiny Receptura oraz metoda produkcji schabu została przywieziona na ziemie lubuskie w XIX wieku. Ludność tego regionu kontynuowała kulinarne tradycje i przekazywała je z pokolenia na pokolenie, dzięki czemu receptura powstania słubickiego schabu przetrwała do dziś. Mięso na schab słubicki pozyskiwany jest głównie ze świń rasy Polskiej Białej Zwisłouchej od hodowców z terenów ziemi lubuskiej. Sposób przygotowania schabu słubickiego jest bardzo pracochłonny oraz czasochłonny i z tego powodu przygotowywany jest głównie podczas wielkich uroczystości takich jak Święta Bożego Narodzenia czy wesela. Na początku należy przygotować odpowiedni kawałek schabu bez kości i zamarynować. Bardzo ważną czynnością jest rozdrobnienie i posiekanie przypraw: czosnku, majeranku, pieprzu przed rozpoczęciem marynowania, co wpływa na charakterystyczny dla schabu aromat. Dodatkowo specyficzny smak schab uzyskuje poprzez wędzenie w zimnym dymie, drewnem starych odmian jabłoni lub śliwy. Ponadto proces wędzenia wydłuża świeżość, podkreśla barwę oraz zapach schabu. Mieszkańcy powiatu słubickiego w wywiadach etnograficznych podkreślają, że dzięki starej recepturze oraz zachowaniu niezmiennej od ponad 60 lat metodzie produkcji schab tradycyjny słubicki zdobył uznanie konsumentów na Ziemi Lubuskiej. Producent: Gospodarstwo Rolno-Agroturystyczne „Dereniówka” Lubiechnia Wielka Sławskie serdelki powstają z mięsa drobiowego. Przysmak ten, dzięki niepowtarzalnym walorom smakowym , stał się bardzo rozpoznawalnym w regionie. Na początku mięso wieprzowe i indycze jest rozdrabniane i kutrowane z niewielką ilością lodu, a w fazie końcowej dodawane są przyprawy. Następnie powstałą masą napełniane zostają luźno batony i osadzane w temperaturze do 20˚C przez godzinę. Wędzenie odbywa się w trzech fazach, czyli suszenie, wędzenie właściwe i parzenie do osiągnięcia wewnątrz batonów temperatury 70˚C. Na koniec serdelki chłodzone są wodą i schładzane do osiągnięcia wewnątrz batonów temperatury 10˚C. Serdelki z uwagi na swoją delikatność smaku, są przysmakiem dzieci. Producent: Klaudiusz Balcerzak, Sława", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/5", "category": "lubuskie", "sub_category": "Mięso świeże oraz produkty mięsne", "phrase": "Kiełbasa żarska"}