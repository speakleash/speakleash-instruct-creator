{"meta_description": "Produkt wpisany na listę produktów tradycyjnych w dniu 2013-12-05 w kategorii Produkty mięsne w woj. lubuskim.", "title": "Kiełbasa żarska - - Portal Gov.pl", "content": "Charakterystyczny dla kiełbas wieprzowych z wyraźnym zapachem świeżych przypraw i wędzenia. Powiat żarsko-żagański, zamieszkały m.in. przez ludność pochodzącą z Kresów Wschodnich, zachował na swoich terenach tradycję hodowli trzody chlewnej oraz bydła dzięki przeniesieniu na owe tereny rodzinnych receptur, przepisów i wspomnień. Mieszkańcy wykorzystując produkty pochodzące ze świniobicia, wytwarzali różnego rodzaju wyroby mięsne, takie jak wyroby podrobowe czy wędliny. Tradycja wyrobu wędlin w powiecie żarsko-żagańskim sięga lat 30-tych, a receptura kiełbasy żarskiej pochodzi z 1946 roku. Dawniej kiełbasa żarska przygotowywana była przy okazji świąt oraz specjalnych okazji, ze względu na wysoką cenę i trudności w pozyskaniu mięsa najlepszej jakości. W latach 70-80-tych kiełbasa żarska sprzedawana była przez okolicznych gospodarzy na targowisku w Żarach. Cenne uwagi konsumentów pozwoliły na poprawienie walorów smakowych oraz powstanie ulepszonego wyrobu dla mieszkańców tego regionu. Kiełbasa żarska była i jest wyrobem, który zawsze cieszył się dużym zainteresowaniem ze względu na swój smak oraz trwałość. Cechą wyróżniającą kiełbasę żarską jest skrupulatne przygotowanie jej z wyselekcjonowanego, chudego mięsa wieprzowego z dodatkiem mięsa wołowego oraz odpowiedni dobór przypraw. Kiełbasa ta wyrabiana jest ręcznie z pokrojonego w kostkę i zapeklowanego mięsa. Bardzo ważny jest też kilkudniowy proces wędzenia, do którego używane są odpowiednie rodzaje drewna owocowego i leśnego, aby uzyskany dym nadał odpowiedniego aromatu, koloru oraz wydobył pełnię smaku gotowego wyrobu. Kiełbasa żarska przygotowywana jest do dnia dzisiejszego w warunkach domowych, tradycyjnych zgodnie z recepturą na wszelkiego rodzaju święta kościelne, z okazji dożynek, jarmarków, festynów oraz wszelkiego rodzaju spotkań rodzinnych.", "url": "https://www.gov.pl/web/rolnictwo/kielbasa-zarska", "category": "lubuskie", "sub_category": "Mięso świeże oraz produkty mięsne", "phrase": "Kiełbasa żarska"}