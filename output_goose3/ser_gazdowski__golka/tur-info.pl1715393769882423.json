{"meta_description": "Lista Produktów Tradycyjnych prowadzona przez resort rolnictwa została wzbogacona o nową pozycję....", "title": "Góralski ser gazdowski trafił na Listę Produktów Tradycyjnych", "content": "Lista Produktów Tradycyjnych prowadzona przez resort rolnictwa została wzbogacona o nową pozycję. Na Listę trafił bowiem tradycyjny małopolski góralski ser gazdowski - \"gołka\" - nazywany też \"pucok\" i \"kara\". Ser ten przypomina oscypka i często pojawia się jako jego podróbka. Różnica polega na tym, że \"gołka\" w całości wytwarzany jest z mleka krowiego, a jego produkcja może trwać przez cały rok. Mierzy 6 - 15 cm i waży 0,3-0,6 kg. Ma jasnobrązową skórkę i walcowaty kształt z wypukłymi i wklęsłymi wzorami.    Sery z mleka krowiego wytwarzane są w górskiej części Małopolski. Są wędzone w przydomowej wędzarni, a nie w pasterskim szałasie, jak oscypek. Prawdziwy oscypek może być produkowany wyłącznie w niektórych gminach województw małopolskiego i śląskiego. Wytwarzany jest z minimum 60% mleka owczego, od maja do końca września. \"Oscypki\" pojawiające się w sprzedaży po tym okresie albo posiadające inny kształt, to najczęściej właśnie \"sery gazdowskie\".", "url": "http://www.tur-info.pl/p/ak_id,8674,,lista_produktow_tradycyjnych,goralski_ser_gazdowski,golka,pucok,z_mleka.html", "category": "śląskie", "sub_category": "Sery i inne produkty mleczne", "phrase": "Ser gazdowski – gołka"}