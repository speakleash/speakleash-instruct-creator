{"meta_description": "", "title": "Ser gazdowski święci tryumfy - Przedsiębiorczość", "content": "Wędzony ser przypomina oscypka i często pojawia się w sprzedaży jako jego podróbka. O wpisaniu go na listę poinformował resort na swej stronie internetowej.    Podstawowa różnica pomiędzy serem gazdowskim i oscypkiem polega na tym, że ten pierwszy w całości wytwarzany jest z mleka krowiego, a jego produkcja może trwać przez cały rok. Ser o jasnobrązowej skórce ma walcowaty kształt, zdobią go wypukłe oraz wklęsłe wzory. Mierzy od 6 do 15 cm i waży 0,3-0,6 kg.    Sery z mleka krowiego wytwarzane są w górskiej części Małopolski od wieków, na początku do użytku domowego, a później także na handel. W przeszłości wytwarzano je w okresie jesienno-zimowym, kiedy nie doiło się owiec. Wędzone były w przydomowej wędzarni, a nie w pasterskim szałasie, jak oscypek.    Prawdziwy oscypek ma status produktu regionalnego prawnie chronionego przez Unię Europejską. Popularny góralski ser w kształcie dwustronnego stożka może być produkowany wyłącznie w niektórych gminach województw małopolskiego i śląskiego. Wytwarzany jest z minimum 60 proc. mleka owczego, od maja do końca września. \"Oscypki\" pojawiające się w sprzedaży po tym okresie albo posiadające inny kształt, to najczęściej właśnie \"sery gazdowskie\".", "url": "https://www.farmer.pl/biznes/przedsiebiorczosc/ser-gazdowski-swieci-tryumfy,12309.html", "category": "śląskie", "sub_category": "Sery i inne produkty mleczne", "phrase": "Ser gazdowski – gołka"}