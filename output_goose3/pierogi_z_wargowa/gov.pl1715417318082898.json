{"meta_description": "Produkt wpisany na listę produktów tradycyjnych w dniu 2006-07-19 w kategorii Gotowe dania i potrawy w woj. wielkopolskim.", "title": "Pierogi z Wargowa - - Portal Gov.pl", "content": "Z zewnątrz pierogi w wersji pikantnej napełnione farszem (mięsnym, kapustą kiszoną i grzybami oraz ruskie) są jasne, z prześwitującym nieco farszem; ciasto jest bardzo cienkie, delikatne; na wierzchu pierogi okraszone są zasmażką (cebulą z boczkiem) i posypane drobno posiekaną zieloną natką pietruszki; pierogi z serem „na słodko” polewa się masłem i śmietaną, farsz tworzy masa twarogowa o nucie waniliowej. Pierogi po zlepieniu są prostokątne lub trójkątne, na przekroju są owalne. Z zewnątrz pierogi są jasnokremowe, na przekroju w zależności od farszu: z mięsem – jasnobrązowe, z kapustą kiszoną i grzybami – ciemnoszare, ruskie – jasnoszare, w wersji z serem „na słodko” – białe. Pierogi są miękkie, bardzo delikatne, rozpływają się w ustach. Pierogi z serem są słodkie, pachną nieco wanilią; pozostałe 3 rodzaje pierogów są pikantne, o charakterystycznym, w zależności od farszu, smaku i zapachu, z wyczuwalnymi przyprawami; dodatkowych walorów smakowych dodaje polanie ich specjalną zasmażką z boczku i cebuli oraz posypanie zieloną natką pietruszki. Inne dodatkowe informacje dotyczące charakterystyki produktu rolnego lub środka spożywczego Pierogi wykonane są z wysokiej jakości produktów w 100% naturalnych bez żadnych środków chemicznych. Pierogi mają w Polsce wielowiekową tradycję. Do Polski trafiły przypuszczalnie już w XIII w. poprzez Ruś z Dalekiego Wschodu. Słowo „pierogi” pojawiło się w drugiej połowie XVII w. Pierogi to potrawa wykonana z ciasta gotowanego, pieczonego lub smażonego na głębokim tłuszczu, cienko rozwałkowanego i wypełnionego różnorodnymi nadzieniami. Kiedyś pierogi przygotowywano wyłącznie z okazji świąt – w zależności od rodzaju święta w odpowiednim kształcie i nadzieniu. I tak na przykład „kurniki” to duże pierogi weselne z różnym farszem, przygotowywane zawsze z dodatkiem mięsa kurzego, „knysze” to z kolei pierogi żałobne, podawane na stypie; „koladki” – pieczone w styczniu na pamiątkę pogańskiego święta „kolady”; „hreczuszki” – przyrządzane z mąki gryczanej; „sanieżki” i „socznie” – słodkie pierożki pieczone najczęściej z okazji imienin. Przyrządzanie pierogów i podawanie ich jako dania obiadowego to tradycja rodzinna przekazywana ustnie z pokolenia na pokolenie. Z całej gamy pierogów, które wytwarza się w różnych rejonach kraju w wielu odmianach (pierogi leniwe, pierogi z grzybami, z powidłami, z jagodami, z wiśniami, z truskawkami, z borówkami, z suszonymi śliwkami, z kiszoną kapustą, z mięsem, z twarogiem, z kaszą gryczaną, ze słodką kapustą, itd.) najpopularniejsze w Wielkopolsce są pierogi „ruskie” (Pierogi z ziemniakami i serem. 35 dkg mąki, 1 jajko, ½ kg ugotowanych ziemniaków, 12 dkg sera,½ cebuli, 3 dkg masła do cebuli, łyżka soli, 6 dkg masła do okrasy. Zagnieść ciasto na stolnicy z mąki i jajka z dodatkiem wody (ciepłej). Wlewać należy wodę po troszeczku, aby nie rozrzedzić ciasta, powinno być tak tęgie, aby nie rozłaziło się i nie lepiło do palców. Rozwałkować na grubość noża, wykrawać kółka i napełniać przygotowanemi ziemniakami z serem. Trzymać pierożki lekko w palcach, aby były pełne, niezgniecione, zlepiać brzeżek. Do nadziewania utrzeć ziemniaki wraz z serem na masę, dodając przysmażonej cebuli i soli, albo kto lubi dodać pieprzu, jajko też poprawi smak i pożywność ziemniaczków. Rzucać pierogi na wrzącą i osoloną wodę, gotować 3 minuty, polać zrumienionym masłem i świeże podać na stół (Maria Disslowa, Jak gotować, Poznań 1932); pierogi z nadzieniem mięsnym (Farsz mięsny: Usiekać drobno cielęcej pieczeni lub gotowanego wołowego mięsa, zasmażyć w maśle z utartą cebulą i dodać parę łyżek bulionu, popieprzyć, posolić, umieszać razem, położyć na ciasto, skropić masłem, zwinąć, posmarować jajem i upiec w piecu. Można go także w inny sposób przyrządzić, to jest: włożyć na ciasto warstwę farszu mięsnego, potem warstwę twardo ugotowanych i drobno usiekanych jaj, znów farszu, zwinąć ciasto i upiec w piecu (Marya Ślężańska, Kucharz wielkopolski. Praktyczne przepisy gotowania..., Poznań 1904) oraz pierogi ze słodkim serem (Pierogi z serem, słodzone. ½ kg mąki, 4 dkg masła, 1 jajko, 1 żółtko, ½ szklanki wody lub mleka, ½ łyżeczki soli. Na nadzienie: 37 dkg sera, 6 dkg cukru, 3 dkg pomarańczowej skórki, 6 dkg rodzynków czarnych , drobnych. Do okrasy: 8 dkg masła. Zagnieść na stolnicy zwyczajne ciasto z mąki, jaja, żółtka, masła, dodając mleka i soli, wycinać kółka i wyrabiać pierożki, ser utrzeć z cukrem na gładką masę, dodać drobno usiekaną skórkę pomarańczową i przemyte rodzynki. Masą tą nadziewać pierożki, poczem gotować na osolonej wodzie. Na półmisku polać masłem. Oddzielnie podać świeżą śmietanę (Maria Disslowa, Jak gotować, op. cit.) albo sezonowymi owocami (Pierogi z borówkami lub innemi owocami. Ciasto jak na pierogi z ziemniakami i serem, ½ ltr borówek, 1/16 litr tartej bułki, 6 dkg cukru, 6 dkg masła, ¼ litr śmietany. Borówki do pierogów przebrać i dodać trochę przesianej bułki i cukru, zmieszać razem, poczem robić pierożki, gotować na wrzątku. Podobnie robi się pierogi z jarzynami, z czereśniami, gdy czereśnie są drobne, wyjąć pestki, duże czereśnie można użyć bez drylowania, zwłaszcza wiśnie, pestki dodają w gotowaniu smaku pierogom. Wyborne są pierogi z jabłek: można posiekać jabłka, dodać zapachu, cukru, lub krajać w cząstki jak pomarańcze i zawijać w ciasto. Do wszystkich owocowych pierogów podaje się śmietanę, oddzielnie cukier. Podobnie wykonuje się pierogi z przyprawionemi powidłami lub makiem (Maria Disslowa, Jak gotować, op. cit.). Takie właśnie pierogi przygotowuje się w Wargowie w gminie Oborniki Wielkopolskie według przepisów zawartych w książkach kucharskich, z których niektóre liczą sobie ponad 100 lat. Jak wynika z przepisów ciasto pierogowe w Wielkopolsce wyrabiano najczęściej, dodając do przesianej mąki żółtko lub całe jajko, czasem odrobinę masła oraz letnią wodę i sól. Obecnie ciasto wyrabia się wyłącznie z mąki i wody. Dodatki do pierogów dobierane są w gospodarstwach domowych indywidualnie: pierogi z farszem pikantnym polewa się najczęściej stopionym boczkiem lub słoniną i cebulką (dawniej również stopionym masłem lub stopionym masłem z cebulką), pierogi ze słodkim serem i owocami polewa się z kolei stopionym masłem, posypuje cukrem (czasem z dodatkiem wanilii), można dodatkowo posypać cynamonem, podawać z bitą śmietaną lub polane kwaśną śmietaną. Pierogi „leniwe” oraz pierogi ze słodkim serem i owocami w wielu domach w regionie są tradycyjną potrawą bezmięsną, jadaną w piątki jako drugie danie obiadowe. Pierogi z nadzieniem pikantnym podaje się przeważnie jako samodzielne danie, często z dodatkiem zasmażanej kapusty.", "url": "https://www.gov.pl/web/rolnictwo/pierogi-z-wargowa", "category": "wielkopolskie", "sub_category": "Gotowe dania i potrawy", "phrase": "Pierogi z Wargowa"}