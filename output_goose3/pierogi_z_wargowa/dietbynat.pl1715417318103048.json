{"meta_description": "Super prosty farsz mięsno-warzywny! Z podanej porcji wyjdzie Wam 30 sztuk. Samodzielne lepienie to +100 do satysfakcji z jedzenia.", "title": "Pierogi z farszem mięsno-warzywnym - Natalia Krupiak Dietetyk Online", "content": "Z podanej porcji wyjdzie Wam 30 sztuk. Ja miałam mega ochotę zjeść na weekend takie domowej roboty pierogi, bo to samodzielne lepienie to +100 do satysfakcji z jedzenia. A przy 30 sztukach nie zdążycie się zniechęcić! Mięso pokroić (w lidlu dostępne jest również pakowane krojone 400 g), doprawić solą, pieprzem i czosnkiem granulowanym, odstawić do lodówki do zamarynowania na min 30 min. Warzywa pokroić, gotować z mięsem w bulionie ok 50 minut, opcjonalnie doprawiając. Wystudzić, przełożyć do blendera (bez bulionu jeśli nie odparował) i zmiksować na pastę. Farsz może być bardziej lub mniej rzadki, w zależności od tego ile wody odparowało. Dodać 1-2 łyżki bułki tartej do zagęszczenia, aby bez problemów nakładało się do pierogów. Mąkę zagnieść z solą i masłem, dodać wodę i wyrobić miękkie, nie przyklejające się do rąk ciasto. Zawinąć w ścierkę i odstawić na 10 min. Po tym czasie ciasto podzielić na 2 części, wałkować, wyciąć kółka, nakładać po łyżeczce farszu i formować pierogi (ja przez długie paznokcie zawsze zlepiam brzegi, a później dociskam widelcem, Wiktor jest bardziej twórczy i robi falbanki). Pierogi wrzucić do wrzątku (gotowałam na dwie partie ale to zależy od wielkości garnka) i gotować 2 minuty od wypłynięcia na wierzch.", "url": "https://www.dietbynat.pl/pierogi-miesno-warzywne/", "category": "wielkopolskie", "sub_category": "Gotowe dania i potrawy", "phrase": "Pierogi z Wargowa"}