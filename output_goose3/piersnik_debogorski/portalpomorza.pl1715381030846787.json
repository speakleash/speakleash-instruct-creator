{"meta_description": "GDAŃSK. Pomorskie jest liderem listy produktów tradycyjnych. Producenci żywności z województwa pomorskiego zarejestrowali 113 potraw przyrządzanych we...", "title": "Kuch marchewny, pierśnik dębogórski i szmurowanka - pychotki pomorskie", "content": "Producenci żywności z województwa pomorskiego zarejestrowali 113 potraw przyrządzanych według starych receptur. Tym samym region zajmuje pierwsze miejsce na tzw. liście produktów tradycyjnych, prowadzonej przez Ministerstwo Rolnictwa.    - W tym roku na listę zostały wpisane m.in. kaszubski kuch marchewny, wieprzowina w słojach z Żuław, szmurowana, czyli duszona na wędzonce, kapusta, pierśnik dębogórski, powiślańska śliwka w occie, kukle kaszubskie oraz gołąbki z pęczaku z grzybami - powiedziala Małgorzata Pisarewicz, rzecznik prasowy Pomorskiego Urzędu Marszałkowskiego.   Drugie miejsce na liście - z 111 produktami - zajmuje województwo śląskie, trzecie - podkarpackie (95 produktów). Na ostatnim miejscu są: Lubuskie i Zachodniopomorskie - po 10 produktów na liście.  Produkty tradycyjne podzielone są na 10 kategorii, m.in. sery i inne produkty mleczne, mięso świeże oraz produkty mięsne, orzechy, nasiona, zboża, warzywa i owoce, miody oraz napoje (alkoholowe i bezalkoholowe).  Wnioski o wpis na listę są przyjmowane i weryfikowane przez marszałków województw. Następnie dokumenty trafiają do resortu rolnictwa.  Produkt ma prawo zgłosić każdy wytwórca: przedsiębiorstwo, stowarzyszenie jak i osoba prywatna. W woj. pomorskim wiele produktów zgłaszają koła gospodyń wiejskich.  Aby znaleźć się liście, trzeba m.in. udowodnić, że dana receptura jest wykorzystywana niezmiennie, od co najmniej 25 lat i wykonywana przy użyciu tych samych tradycyjnych metod.  Listy produktów tradycyjnych mają promować i rozpowszechniać informacje o produktach wytwarzanych tradycyjnymi, historycznie udokumentowanymi metodami. Lista ma też pomóc w promocji produktów za granicą oraz przygotować producentów do rejestracji nazw wpisanych na nią produktów na szczeblu unijnym.  Umieszczenie produktu na krajowej liście produktów tradycyjnych nie gwarantuje żadnej ochrony prawnej. (Interia.pl)", "url": "https://www.portalpomorza.pl/artykul/37058,kuch-marchewny-piersnik-debogorski-i-szmurowanka-pychotki-pomorskie", "category": "pomorskie", "sub_category": "Mięso świeże oraz produkty mięsne", "phrase": "Pierśnik dębogórski"}