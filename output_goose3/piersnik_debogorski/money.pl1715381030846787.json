{"meta_description": "Kiełbasa gburska, żurawina przecierana i konfitura z truskawek kaszubskich -\nm.in. te produkty okazały się hitami V Pomorskiego Święta Produktu Tradycyjnego. Impreza, mająca\nsłużyć promocji regionalnych potraw i produktów, odbyła się w niedzielę w Gdańsku.", "title": "V Pomorskie Święto Produktu Tradycyjnego w Gdańsku", "content": "Kiełbasa gburska, żurawina przecierana i konfitura z truskawek kaszubskich - m.in. te produkty okazały się hitami V Pomorskiego Święta Produktu Tradycyjnego. Impreza, mająca służyć promocji regionalnych potraw i produktów, odbyła się w niedzielę w Gdańsku. Pomorskie Święto Produktu Tradycyjnego organizowane jest co roku od pięciu lat przez samorząd wojewódzki. Impreza miała miejsce w Parku Oliwskim, w sąsiedztwie Katedry Oliwskiej. Na kilkudziesięciu stoiskach ustawionych nieopodal kościoła odwiedzający mogli posmakować i kupić produkty oraz tradycyjne potrawy powstające na całym Pomorzu. W ramach imprezy odbył się także konkurs, w którym jury wybrało najsmaczniejsze - jego zdaniem - produkty. Przyznano kilkanaście nagród, m.in. za kiełbasę gburską przygotowaną przez Dorotę Łosińską z Karsin, żurawinę przecieraną autorstwa Marii Jońcy z Dębnicy Kaszubskiej czy konfiturę z truskawek kaszubskich przygotowaną przez \"Stowarzyszenie kobiet Zgorzałego\" ze Stężycy. Jury wybrało też kilka potraw i produktów, które będą reprezentowały region pomorski w XI edycji konkursu \"Nasze Kulinarne Dziedzictwo-Smaki Regionów\". Ten ogólnopolski konkurs zostanie rozstrzygnięty na targach Polagra Food, które odbędą się w pierwszej połowie września w Poznaniu. Pomorskie reprezentować będzie na nim m.in. zupa z dyni po chłopsku czy placki ziemniaczane z konfiturą mermecką. Promocja potraw przyrządzanych według starych, tradycyjnych receptur jest jednym z zadań samorządów wojewódzkich. Pomorskie może się poszczycić aż 113 zarejestrowanymi produktami tego typu, co daje mu pozycję lidera w Polsce. Na krajowej liście, którą prowadzi minister rolnictwa i rozwoju wsi, jest obecnie ok. 800 produktów. Tylko w tym roku na pomorską listę tradycyjnych produktów regionalnych wpisane zostały m.in.: kaszubski kuch marchewny, wieprzowina w słojach z Żuław, szmurowana, czyli duszona na wędzonce kapusta, pierśnik dębogórski, powiślańska śliwka w occie, kukle kaszubskie oraz gołąbki z pęczaku z grzybami. Produkt ma prawo zgłosić do listy każdy wytwórca: przedsiębiorstwo, stowarzyszenie czy osoba prywatna. W Pomorskiem wiele produktów zgłaszają koła gospodyń wiejskich. Aby znaleźć się liście, trzeba m.in. udowodnić, że dana receptura jest wykorzystywana niezmiennie od co najmniej 25 lat i wykonywana przy użyciu tych samych tradycyjnych metod. (PAP)", "url": "https://www.money.pl/archiwum/wiadomosci_agencyjne/pap/artykul/v;pomorskie;swieto;produktu;tradycyjnego;w;gdansku,236,0,840940.html", "category": "pomorskie", "sub_category": "Mięso świeże oraz produkty mięsne", "phrase": "Pierśnik dębogórski"}