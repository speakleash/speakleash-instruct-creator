{"meta_description": "Dębogórski pierśnik z gęsi wędzony tradycyjną metodą lub gęsi smalec bez dodatków -  to potrawy, które mają szansę stać się kulinarnym hitem Kaszub. Właśnie te specjały winny zachęcać turystów do przyjazdu na wypoczynek w nadmorski region.", "title": "Królewskie jadło z Kaszub", "content": "- Od wielu lat dania z gęsiny były traktowane jako królewskie jedzenie - przypomina Józef Roszman, członek Stowarzyszenia Agroturystycznego Alvik, które działa w powiecie puckim. - Dlatego zależy nam na wypromowaniu naszych rodzimych potraw. Jeden ze wspomnianych przysmaków już został zarejestrowany jako potrawa regionalna. To właśnie wędzony pierśnik dębogórski. Można go było oczywiście posmakować w sobotę w Strzelnie podczas Dnia Gęsi. - Nasze panie z Koła Gospodyń Wiejskich przygotowały również inne znakomite specjały - zdradza Elżbieta Radtke, prowadząca Wiejski Dom Kultury w Strzelnie. - Wszystko, oczywiście, z gęsiny. Tego dnia serwowano wątróbki z cebulką lub z jabłkiem, chleb ze smalcem lub oboną, czyli okrasą gęsią, żołądki w galarecie, czerninę oraz żółtą brukiew na gęsinie. - Dania są smakowite - przyznawali konsumenci. - Mamy się czym pochwalić, gdy przyjadą do nas turyści.", "url": "https://dziennikbaltycki.pl/krolewskie-jadlo-z-kaszub/ar/60574", "category": "pomorskie", "sub_category": "Mięso świeże oraz produkty mięsne", "phrase": "Pierśnik dębogórski"}