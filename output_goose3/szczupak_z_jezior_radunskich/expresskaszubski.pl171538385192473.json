{"meta_description": "Około 6,5 mln sztuk narybku sielawy wypuścili pracownicy firmy \"Radbur\" z Somonina do Jezior Raduńskich  Na efekty tej pracy trzeba będzie zaczekać trzy lata", "title": "Sielawa trafiła do Jezior Raduńskich", "content": "Około 6,5 mln sztuk narybku sielawy wypuścili pracownicy firmy \"Radbur\" z Somonina do Jezior Raduńskich. Na efekty tej pracy trzeba będzie zaczekać trzy lata. Firma Radbur z Somonina, dzierżawca Jezior Raduńskich, przeprowadziła kolejną akcję zarybiania. Tym razem do największych jezior tzw. kółka raduńskiego trafiła sielawa - ryba z gatunku łososiowatych. - Wypuszczamy około 6,5 mln sztuk narybku sielawy, z czego najwięcej do Jeziora Raduńskiego Górnego - mówi Jan Czapiewski, prezes firmy Radbur. - Ikra pochodzi z naszej wylęgarni i to odpowiedni gatunek do naszych jezior. Zarybianie przeprowadzamy stopniowo wykorzystując wciąż stosunkowo niską temperaturę wody. Jak mówi Jan Czapiewski firma szacuje, że z tego co wypuszczono do jezior uda się uzyskać od 7 - 9 ton sielawy. Ale dopiero za 3 lata. - To gatunek ryb w zasadzie wyłączenie do odłowu gospodarczego, ale doskonały do wędzenia i konserwowania - mówi Jan Czapiewski. - Dla wędkarzy mamy przede wszystkim szczupaki, bo o węgorza już coraz trudniej z uwagi na stopniowy zanik bazy żywieniowej dla tego gatunku. To zresztą jeden z wielu problemów, z którymi borykamy się przy gospodarce rybackiej. Wciąż walczymy z zanieczyszczeniami trafiającymi do jezior i procederem grodzenia dostępu do wody. To wszystko wpływa na charakter gospodarki rybackiej na Kaszubach.", "url": "https://expresskaszubski.pl/pl/12_biznes/11026_sielawa-trafila-do-jezior-radunskich.html", "category": "pomorskie", "sub_category": "Produkty rybołówstwa, w tym ryby", "phrase": "Szczupak z Jezior Raduńskich"}