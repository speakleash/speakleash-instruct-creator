{"meta_description": "Jezioro Raduńskie Dolne na Kaszubach - zobacz warunki dla turystów, informacje o rybach, kajakach i noclegi nad jeziorem Raduńskim. Najciekawsze informacje znad j. Raduńskiego Dolnego.", "title": "Jezioro Raduńskie Dolne", "content": "Jezioro Raduńskie Dolne leżące na Pojezierzu Kaszubskim to jedno z tych miejsc, które warto zaliczyć w czasie wakacji!  Czyste, piękne, wyjątkowo długie - idealne dla kajakarzy i wielbicieli wypoczynku nad wodą. Garść przydatnych informacji:  Jezioro Raduńskie Dolne (zobacz na mapie) leży w najbardziej atrakcyjnej krajobrazowo części Pojezierza Kaszubskiego, w tzw. Szwajcarii Kaszubskiej. Powierzchnią 7,37 km2 , długością prawie 10 km i głębokością maksymalną dochodzącą do 35 metrów przyciąga tu wielu turystów. Ważnym el. tutejszego szlaku wodnego jest rzeka Radunia, która przepływa na całej długości rynny jeziora.  Linia brzegowa jeziora Raduńskiego Dolnego, zwłaszcza w części zachodniej jest słabo rozwinięta, ale bardzo atrakcyjna turystycznie: posiada 2 zatoki (w okolicy Lipowca i Borzestowskiej Huty), cypelki, oraz 3 półwyspy, a w stronę Łączyna jezioro wąskim przesmykiem rozdziela się na 2 mniejsze akweny: jezioro Łączyńskie i j. Nierzostowo. Warto te rejony opłynąć kajakiem, zwłaszcza, że jezioro łączy się z drugim - jeziorem Raduńskim Górnym, z którym kiedyś stanowiło całość. Na jeziorze obowiązuje strefa ciszy i nie wolno używać silników spalinowych. Ciekawostka: woda z tego jeziora jest zapasowym zbiornikiem wody pitnej dla Trójmiasta. Dla wędkarzy:  Ryby: dawniej było sporo leszcza, okonie, płocie, sielawy (tzw. kaszubskie marenki) , szczupaki, a nawet węgorze. Dzisiaj zarybienie w jeziorze jest znacznie mniejsze, i duże sztuki z tego co udało nam się dowiedzieć, łowi się w zasadzie tylko okazjonalnie. Wędkowanie wyłącznie po wykupieniu zezwolenia na łowienie teren Jezior Raduńskich (zarządca: Radbur Sp. z o.. o w Somoninie). Dla kajakarzy: Do machania wiosłem tereny wyśmienite - widoki piękne, woda czysta, dużo ciekawostek na trasie i jednocześnie sporo miejsc wciąż przypominających o tym, że przyroda jest tu dzika. W okolicy i po rzece Radunii są również organizowane spływy kajakowe. Jezioro Raduńskie Dolne łączy się z j. Raduńskim Górnym dość wysokim mostkiem nad którym biegnie droga - pod mostem bezproblemowo da się przepłynąć kajakiem, ale warto tu też wyjść na brzeg, bo widoki ze wzniesienia na moście są piękne - oba jeziora w zasięgu oka. Jezioro leży na szlaku kajakowym Kółko Raduńskie.  Dla lubiących popływać: nad jeziorem można znaleźć kilka pięknych, długich, niestrzeżonych plażyczek, m.in. w Przewozie (Sznurki - tu dojazd jest trochę kiepski, ale na szczęście jedzie się aż do kierunkowskazu \"plaża\" gdzie można postawić auto i zejść nad kąpielisko z pomostem i popływać ), i innych nadbrzeżnych miejscowościach. Niektóre plaże i miejscówki dzikie - ale warto się wybrać i popływać (woda kapitalna - to również udało nam się sprawdzić w czasie wakacyjnej trasy 2014). Dla nurków: w Łączynie znajduje się specjalistyczne centrum płetwonurków. Brzegi jeziora Raduńskiego Dolnego są w większości wysokie i to na nich zlokalizowanych jest większość ośrodków turystycznych i domków letniskowych. Pobliskie miejscowości: • Chmielno (blisko) - tu znajduje się Centrum Informacji Turystycznej( ul. Gryfa Pomorskiego 28 A, 83-333 Chmielno)", "url": "https://czystejeziora.pl/pojezierze-kaszubskie/837-jezioro-radunskie-dolne", "category": "pomorskie", "sub_category": "Produkty rybołówstwa, w tym ryby", "phrase": "Szczupak z Jezior Raduńskich"}