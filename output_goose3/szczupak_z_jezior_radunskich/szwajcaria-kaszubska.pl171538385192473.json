{"meta_description": "Szlaki turystyczne", "title": "Jezioro Raduńskie Górne", "content": "Rzeka Radunia łączy jezioro od południa z Jeziorem Stężyckim, od północy z Jeziorem Raduńskim Dolnym. Posiada ono słabo rozwiniętą linię brzegową o wysokich brzegach, dochodzących do 40 m, które determinują kierunek wiatrów (wzdłuż osi rynny). Jest najgłębszym jeziorem na szlaku Kółka Raduńskiego (głębia 43 m). Dwie niewielkie występujące na jeziorze wyspy są lęgowiskiem ptactwa wodnego. Leżąc na terenie Kaszubskiego Parku Krajobrazowego, jezioro objęte jest strefą ciszy. W pobliżu sztucznego przesmyku znajduje się stacja limnologiczna Uniwersytetu Gdańskiego. Jezioro Raduńskie Górne to urokliwy akwen najatrakcyjniejszej krajobrazowo części Kaszubskiego Parku Krajobrazowego. Piękne, urzekające ciszą, spokojem i czystą wodą, w której po prostu chce się popływać. To również jedno z jezior popularnej na Kaszubach kajakarskiej Pętli Raduńskiej skąd można wyruszyć na długą wyprawę z wiosłem w dłoni! Jezioro Raduńskie Górne to jezioro rynnowe, położone na terenie Kaszubskiego Parku Krajobrazowego określanego również mianem Szwajcarii Kaszubskiej (nazwa od otaczających jezioro gór, które tworzą tu niezwykły klimat - wysokość brzegów dochodzi nawet do 40 m!). Powierzchnia 3,88 km2, długość ok. 6km, szerokość 0,9 km i maksymalna głębokość dochodząca do 43 metrów sprawiają, że jest zbiornik bardzo atrakcyjny dla różnych grup turystów. Raduńskie Górne od południa łączy się rzeką Radunią z jeziorem Stężyckim, a od północy z przepięknym jeziorem Raduńskim Dolnym (kiedyś stanowiły one całość - dziś oddzielone są od siebie zaporą w Łączynie). W miejscu zapory znajduje się droga i most pod którym swobodnie mogą przepłynąć kajakarze. Warto ten punkt odwiedzić - widoki na oba jeziora są w tym miejscu po prostu bajeczne. Dla kajakarzy: Warunki wymarzone! Jezioro Raduńskie Górne leży na trasie słynnej na Kaszubach Pętli Raduńskiej (szlak kajakowy kilku połączonych ze sobą jezior, które można opłynąć – z drobnymi, ale nieuciążliwymi przenoskami na trasie. Na liście jezior Pętli są również: Raduńskie Dolne, j. Kłodno, j. Brodno Małe, j. Brodno Wielkie, j. Ostrzyckie i j. Patulskie). Widoki z wody - nie da się opisać, trzeba przepłynąć! Dla żeglarzy: jezioro Raduńskie Górne objęte jest strefą ciszy, więc pożeglować na nim mogą jedynie jednostki bez silników spalinowych. Wiatry: wzdłuż osi rynny (ten kierunek determinują wysokie brzegi jeziora, nawet do 40 metrów). Niskie jednostki zmieszczą się również pod mostkiem na zaporze w Łączynie, skąd można przepłynąć na długie j. Raduńskie Dolne - wyższe niestety nie. W Stężycy (przy jeziorze) znajduje się Stężycka Akademia Żeglarska, a w północnej części jeziora przystań z możliwością cumowania. Dla pływających wpław: Bardzo dobre warunki do pływania są na plażach przy miejscowości Stężyca. Tutaj jest całkiem duża, czysta plaża strzeżona (ratownik czuwa nawet jak kiepska pogoda i mało ludzi - sprawdziliśmy!), są pomosty i miejscówki do opalania się - a w budowie widzieliśmy co najmniej 2 nowe pomosty (2014). Dla wędkarzy: Tak, ale nie warto nastawiać się na wielką sztuką, bo z tego co się dowiedzieliśmy, to czasy rybnej świetności jezioro ma już za sobą. Ryby: Sielawa, okoń, płoć, leszcz. Podobno można też złapać szczupaka. Wędkowanie wyłącznie po wykupieniu zezwolenia na łowienie teren Jezior Raduńskich (zarządca: Radbur Sp. z o.. o w Somoninie). Dla nurków: W czasie naszej wakacyjnej trasy na żadnych nie natrafiliśmy, ale z tego co wiadomo to nurkowie chętnie tu przyjeżdżają, głównie ze względu na przejrzystość wody (zimą do nawet 7 metrów, latem mniej), głębokość dochodzącą do 43 metrów i piaszczysto-kamieniste dno, które robi wrażenie. Dla obserwatorów przyrody: Kaszubski Park Krajobrazowy (rzadkie gatunki flory i fauny) oraz obowiązująca tu strefa ciszy to doskonałe warunki do podziwiania przyrody. Dobrze zabrać lornetkę! Zdecydowanie jest to miejsce, które na polskiej trasie kajakowej i wypoczynkowej trzeba zaliczyć!", "url": "http://szwajcaria-kaszubska.pl/item/2481-jezioro-radunskie-gorne", "category": "pomorskie", "sub_category": "Produkty rybołówstwa, w tym ryby", "phrase": "Szczupak z Jezior Raduńskich"}