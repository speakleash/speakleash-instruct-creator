{"meta_description": "Jak znależź wrzosowiska w Borach Dolnośląskich", "title": "Pustynia Bory Dolnośląskie wrzosowiska grzyby", "content": "Pamiętaj! W Polsce wrzosy są pod ochroną. Nie zadeptujcie krzaków, nie pozwalaj dzieciom po nich biegać i ich niszczyć, nie kładź się do zdjęć na malowniczych fioletowych kępkach. Niech nic Cię nie podkusi, aby wykopać krzaczki i przenieść do swojego ogródka! Owszem, wrzosowiska, w celu ich zachowania wymagają koszenia i przycinania, ale jest to robione w odpowiedni sposób i o właściwej porze roku. Poza tym w krzakach pracują pszczoły, jak również mieszkają w nich zygzakowate, jadowite żmije. I kleszcze! Przez wrzosowisko przechodzimy prosto na Pustynię Kozłowską. Jej powstanie również związane jest z działalnością poligonów – roślinność została wypalona w pożarach. Powstały piaszczyste wydmy, którą zaczynają porastać kępki wrzosów i pojedyncze drzewa. Mała ilość opadów w ostatnich latach też z pewnością nie przyspiesza zarastania tego obszaru. Pustynia jest widokowym miejscem. tutaj dzieciaki mogą biegać, turlać się i dokazywać bez przeszkód. To dobre miejsce na piknik. Koc, jedzonko, coś do picia... Na regionalnych świętach, jarmarkach (także na Jarmarku Bożonarodzeniowym we Wrocławiu) czy lokalnych sklepach ze zdrową żywnością można kupić miód wrzosowy. Ten, który produkowany jest w Borach Dolnośląskich jest polskim produktem regionalnym chronionym przez prawo unijne – uzyskał status Chronionego Oznaczenia Geograficznego. To tutaj właśnie pod koniec sierpnia pszczelarze przywożą i na wrzosowych polanach rozstawiają przenośne ule. Pszczoły uwijają się od świtu do zmierzchu! Podczas naszej wędrówki mijamy właśnie takie ule i z bezpiecznej odległości obserwujemy zalatane pszczoły. Miód wrzosowy o pięknym bursztynowym odcieniu, jest nie tylko przepyszny, ale ma doskonałe właściwości. Wzmacnia odporność, ma silne działanie przeciwwirusowe, antybakteryjne i przeciwzapalne, a ponadto dobrze działa na dolegliwości układu pokarmowego i moczowego. To rzadki miód, dlatego jest też nieco droższy niż pozostałe jego rodzaje. W sprzedaży miód wrzosowy jest dostępny pod koniec września. Zazwyczaj na przemkowskie Święto Miodu i Wina pszczelarze mieli już gotowy zapas. To święto rokrocznie odbywało się w Przemkowie w ostatnim tygodniu września. Niestety w tym roku święta nie będzie z powodu wirusa. Miód możemy jednak kupić bezpośrednio od gospodarzy. Oto dwa adresy pasiek w Przemkowie produkujących m.in. miód wrzosowy: Na pewno jest ich w okolicznych wsiach więcej, ale te dwa adresy uzyskałam jako polecane i najbliższe lokalizacji, w której byliśmy. Pasiekę Młynowo odwiedziliśmy w czasie naszego wypadu – zakupiliśmy miody akacjowe, lipowe i rzepakowe, a po ten wrzosowy wracamy niebawem! Jak obiecywałam, tak zrobiłam i w połowie października przyjechaliśmy w Bory Dolnośląskie na grzyby. Przy okazji odwiedziliśmy Pasiekę Maja w Przemkowie i kupiliśmy miody wrzosowe. To towar, który szybko się kończy! W Pasiece Młyńsko był już o tej porze roku wyprzedany. Do Pasieki Maja warto udać się i mieć dłuższą chwilę w zapasie - gospodyni opowie o miodzie, o jego produkcji, o pszczołach, można zobaczyć mini-wystawę poświęconą pszczelarstwu. Trzeba dzieciom pokazać, skąd bierze się miód. I że to my podbieramy go pszczołom, by mieć nie tylko smakołyk, ale przede wszystkim cenne lekarstwo. Mamy wrzosowiska, mamy pustynię, to teraz czas na bagna. Nieco na północ od Przemkowa znajduje się użytek ekologiczny Przemkowskie Bagno. To też teren po byłym poligonie radzieckim. Dziś to cenne zbiorowisko roślin, ostoja ptactwa i oaza ciszy i spokoju. Kilka lat temu pośród bagien oddano do użytku metalową wieżę widokową. Dochodzimy do niej drewnianym pomostem (o długości prawie 900 metrów) i z jej szczytu podziwiamy widok na Stawy Przemkowskie. Mamy w Borach dwa ulubione, klimatyczne miejsca na nocleg. Pierwszy z nich to Pałac Wiechlice (Szprotawa). Do Przemkowa jest stąd około 20 km. Ten uroczy XVIII-wieczny pałacyk będący eleganckim hotelem 4*, odremontowano z ruiny w 2007 roku. W głównym budynku znajdują się apartamenty, a w odrestaurowanych budynkach folwarcznych są pokoje hotelowe, basen i gabinety SPA oraz sala bankietowa. Jest tutaj spory teren spacerowy, piękny ogród, winnica i bardzo dobra kuchnia! Drugi obiekt, który wielokrotnie odwiedzaliśmy podczas naszych wypadów na grzyby w Bory Dolnośląskie to Zamek Kliczków. Zlokalizowany jest w południowej części rejonu, pośród lasów. Duży Zamek można zwiedzać z przewodnikiem, niezależnie od wykupionych tutaj noclegów. Można nocować w zamkowych komnatach lub standardowych pokojach. Obok zamku działa także odremontowany Folwark Książęcy ze stajnią, restauracją i nieco tańszymi niż w zamku pokojami. Dobre jedzenie. Zobacz pozostałe ilustracje do kolorowania - pomysł na chwilę spokoju, nie tylko dla dzieci.", "url": "https://www.skarbyzpodrozy.pl/gdzie-na-wrzosowiska-bory-dolnoslaskie/", "category": "dolnośląskie", "sub_category": "Miody", "phrase": "Miód wrzosowy z Borów Dolnośląskich"}