{"meta_description": "Żywiecka bryndza znalazła się na liście produktów tradycyjnych, publikowanej przez Ministerstwo Rolnictwa i Rozwoju Wsi. W resorcie dowiedzieliśmy się, że teraz nic nie stoi na przeszkodzie, by jej producenci zgłosili wniosek o rejestrację bryndzy i jej ochronę w Unii Europejskiej.", "title": "Bryndza chce do Unii Europejskiej", "content": "Skoro pierwszy krok został zrobiony, my zrobimy następny - zapewnia Ewa Foik ze Stowarzyszenia Hodowców Owiec i Kóz oraz Producentów Zdrowej Żywności z Węgierskiej Górki. Dariusz Goszczyński, dyrektor Biura Oznaczeń Geograficznych i Promocji w Ministerstwie Rolnictwa wyjaśnia, że nie można łączyć listy z rejestracją w UE. Nie jest to żaden etap. Lista produktów regionalnych pomaga jednak w gromadzeniu dokumentacji związanej z wytwarzaniem produktów tradycyjnych. Opis umieszczony na liście może być pomocny w konstruowaniu wniosku o rejestrację produktu we Wspólnocie. To duży krok w tym kierunku - informuje Goszczyński. Uważa, że można znaleźć różnice w wytwarzaniu i tradycjach pomiędzy bryndzą podhalańską, która obecnie ubiega się o rejestrację, a bryndzą żywiecką. Producenci z Żywiecczyzny chcą podjąć wyzwanie. - Jestem za. Poproszę moich baców o dostarczenie stosownej dokumentacji - przyznaje z entuzjazmem wójt Jeleśni Władysław Mizia. To właśnie na terenie tej gminy działa grupa baców produkujących oscypki, bundz i bryndzę żywiecką. Wyrabia się ją także w gminie Węgierska Górka. Ewa Foik jest przekonana, że z pomocą Śląskiego Ośrodka Doradztwa Rolniczego oddział w Biesku-Białej uda się poczynić najważniejszy ruch - zebrać pełną wymaganą dokumentację i wypełnić wniosek. To właśnie ODR zgłosił bryndzę żywiecką na listę produktów tradycyjnych do ministerstwa wraz z 2-stronicowym opisem wyrobu. Ośrodek gwarantuje pomoc. My zgłaszać produktu do rejestracji w Unii nie możemy, mogą to robić producenci. Jeśli będzie taka potrzeba, pomożemy zebrać stosowną literaturę, dokumenty i opisy, by ułatwić żywieckim góralom zadanie - mówi Teresa Opyrchał z bielskiego oddziału ODR. Ministerstwo wyjaśnia, że nie wszystkie produkty znajdujące się na liście mają szansę na rejestrację w Unii. W województwie śląskim znalazły się na niej już 43 produkty (na 287 zgłoszonych i zaakceptowanych z całej Polski), z czego wśród produktów mlecznych są ser wołoski wędzony, gouda czy tzw. ser klagany. Są tam również oscypek i bryndza podhalańska, czekające właśnie na unijną ochronę. Co to za przysmak? Bryndza żywiecka to masa serowa wytworzona na bazie bundzu, który leżakuje przez odpowiedni czas. Z sera robi się różnej wielkości kule. Ma mocny i ostry zapach. Smak ma pikantny, słony lub lekko słony, czasem lekko kwaśny. Do produkcji bryndzy podhalańskiej, oprócz owczego, dopuszcza się nawet do 40 procent krowiego mleka. Na Żywiecczyźnie o walorach bryndzy śpiewano kiedyś: „Jo se chłopiec od polany, scyrą bryndzą wychowany...”. Wniosek o rejestrację bryndzy w Unii Europejskiej zgłosił Regionalny Związek Hodowców Owiec i Kóz z Nowego Targu, za tereny produkcji wskazana została, oprócz Podhala, również Żywiecczyzna.", "url": "https://slaskie.naszemiasto.pl/bryndza-chce-do-unii-europejskiej/ar/c8-197855", "category": "śląskie", "sub_category": "Sery i inne produkty mleczne", "phrase": "Bryndza żywiecka"}