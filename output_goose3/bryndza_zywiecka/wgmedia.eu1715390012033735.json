{"meta_description": "WGmedia.eu - lokalne źródło informacji z Żywiecczyzny. Kamery na żywo w jakości HD z Żywca, Węgierskiej Górki, Milówki, Jeleśni, Ciśca, Żabnicy, Cięciny, Lipowej, Rajczy i okolic.", "title": "Zespół Bryndza wraca do ludowych korzeni!", "content": "Po bardzo pozytywnym odbiorze autorskiego utworu „Dobrze, że jesteś” zespół Bryndza wraca do ludowych korzeni. Już we wtorek 21 lipca 2020, o godz. 18.30, bryndzowe aranżacje usłyszymy w Radio Bielsko. Ciekawych i spragnionych beskidzkich klimatów zapraszamy na YouTube, gdzie zobaczyć będzie można efekty naszej pracy. Zdjęcia do nowego video, w większości powstały na terenie niezwykle urokliwego miejsca Żywiecczyzny jakim są Sopki Stopki w Cięcinie, za taką możliwość dziękujemy i chylimy kapelusza w stronę Jana Stopki. W rolach głównych wystąpili nasi przyjaciele: Robert Maciejowski, człowiek z mnóstwem niezwykłych pasji, dla którego nie ma rzeczy niemożliwych, prawdziwy góral i profesjonalny zawodnik MMA  Sabina Jurasz, strażniczka tradycji, która w swojej Pracowni Mody Regionalnej - Stroje Górali Żywieckich stworzyła nie tylko przepiękne i barwne tradycyjne stroje wykorzystane w nagraniu, ale również zaprojektowała folkową kreację naszej skrzypaczki Magdaleny. Ciekawostką są również ujęcia w niezwykle tajemniczej piwnicy domu, gdzie wychował się gitarzysta Marek Stefaniak. Obecnie znajdują się tam sale Restauracji „Prawda”. Charakter \"dobrych chłopców co świat równają\" swoim głosem starał się odzwierciedlić Janek Zachar, który coraz bardziej zakochuje się w naszej pięknej góralszczyźnie. Przepiękne wianki oraz pomysł na wizualizację utworu są dziełem Magdaleny Fijak-Stasicy, która jak sama mówi „spełniła swoje reżyserskie marzenie”. Nasze wizje nagrywał oraz montował niezastąpiony Mariusz Jasek - RealizacjeLive. Zawsze uśmiechniętym asystentem operatora był Wiktor Martosz. Mamy nadzieję, że teledysk i nasza Punk Folkowa aranżacja, przypadnie Wam do gustu.", "url": "https://www.wgmedia.eu/5979-zespol-bryndza-wraca-do-ludowych-korzeni", "category": "śląskie", "sub_category": "Sery i inne produkty mleczne", "phrase": "Bryndza żywiecka"}