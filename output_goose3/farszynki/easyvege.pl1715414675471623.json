{"meta_description": "Wegańskie farszynki, czyli mazurskie kotlety ziemniaczane faszerowane w oryginale mięsem, a w mojej wersji soczewicą i warzywami.", "title": "Wegańskie farszynki mazurskie.", "content": "Wiem, że wielu moich czytelników spędza swoje tegoroczne wakacje w polskiej Krainie Tysiąca Jezior. Znam i lubię Mazury, odwiedzam je z przyjemnością, natomiast najlepiej pamiętam te Mazury ze wspomnień z mojego dzieciństwa… Pamiętam wyprawę z rodzicami, spanie w namiocie, pływanie małym jachtem, kąpiele w jeziorach, maleńką miejscowość Popielno, w której mieszkaliśmy, a do naszego leśnego campingu dotrzeć można było jedynie promem… To bardzo dobre wspomnienia! Pamiętam także, że bezustannie jadłam tam ryby! – Tato wędkował, mama przygotowywała. Ogromnie dużo ryb w różnej postaci stanowiło wtedy poważny filar naszego wakacyjnego menu. Dziś ryb już nie jem, ale z Mazurami mam jeszcze jedno wyraźne, pyszne, kulinarne wspomnienie. Farszynki! – na to danie polowałam łapczywie jako dziecko, ale i dziś niewiele się zmieniło! Jeśli tylko jestem w mazurskich okolicznościach przyrody i jeśli dostępna jest wersja wegetariańska, to zawsze zjem je z przyjemnością! Oczywiście, nauczyłam się też przygotowywać je w domu, bo to lepsze niż tęskne oczekiwanie na kolejną podróż! 😉 Farszynki, czyli kotlety ziemniaczane faszerowane w oryginale mięsem, a w mojej wersji soczewicą i warzywami. To coś bardzo prostego, wręcz trywialnego (ot, ziemniaki, soczewica, marchewka, cebula…), ale forma, struktura i sam smak, sprawiają że chce się wracać do tego przepisu! Jeśli jesteście akurat na Mazurach i farszynki wpadną Wam w oko, spróbujcie koniecznie! 😉 Jeśli natomiast macie ochotę spróbować tego regionalnego dania, ale we własnym domu, to poniżej znajdziecie przepis na moje farszynki w wersji wegańskiej. To prosty, tradycyjny, zweganizowany przeze mnie przepis, który (w towarzystwie sałatki) załatwia sprawę całego obiadu. 😊 na 8-10 farszynek (hmm…a może farszynków? Ktoś wie jak poprawnie odmienić?) • Soczewicę, płuczemy dokładnie pod bieżącą wodą, moczymy przez ok. 1 godzinę w ciepłej wodzie, następnie znów płuczemy i gotujemy w świeżej wodzie do miękkości. Ugotowaną soczewicę odcedzamy i rozdrabniamy widelcem lub blenderem/malakserem ALE nie chodzi nam tu o uzyskanie gładkiej masy! Trzeba jedynie rozdrobnić soczewicę na tyle, by ziarna nie były w całości. Różnorodna struktura, mniejsze i większe kawałki będą atutem w tym przepisie. • Ziemniaki obieramy, myjemy i gotujemy do miękkości. Następnie tłuczemy je dokładnie i cierpliwie tłuczkiem do ziemniaków, a jeśli ktoś oczkuje zupełnie gładkiej struktury ciasta ziemniaczanego, to może także zblendować je na gładką masę, chociaż oczywiście nie jest to konieczne. Zostawiamy ziemniaki do lekkiego ostygnięcia pod przykryciem – to ważne, by nie wyschły z wierzchu! • Gdy ziemniaki ostygną na tyle, by dało się je wyrobić dłonią bez oparzeń 😉, to dodajemy do nich mąkę ziemniaczaną, sól i pieprz (do smaku) oraz drobno posiekany koperek. Wyrabiamy masę ziemniaczaną dłonią przez kilka minut. Ostatecznie powinna uzyskać konsystencję plasteliny i łatwo odchodzi od dłoni. Wyrobioną masę znów pozostawiamy pod przykryciem, by nie wyschła. UWAGA: Łatwiej przygotować farszynki, gdy masa ziemniaczana jest delikatnie ciepła podczas lepienia kotletów. Jeśli chcecie dłużej zachować ciepło ziemniaków, to przykryty garnek owińcie grubym ręcznikiem – oto babciny, prosty i dobry patent! 😊 • Na patelni rozgrzewamy 5 łyżek oleju i podsmażamy na nim drobno posiekaną cebulę. Po kilku minutach dodajemy pieczarki pokrojone w drobną kosteczkę i podsmażamy je z cebulą. Po kolejnych kilku minutach, do patelni dodajemy też marchewkę startą na tarce i smażymy całość na średniej mocy palnika tak długo, aż marchewka zmięknie. • Do warzyw na patelni dodajemy czosnek przeciśnięty przez praskę, sos sojowy, cukier, pieprz ziołowy i paprykę wędzoną. Podsmażamy jeszcze przez 2-3 minuty, często mieszając, by nie przypalić przypraw. • Łączymy zawartość patelni z rozdrobnioną soczewicą, mieszamy dokładnie masę, doprawiamy jeszcze solą według uznania. • Masę ziemniaczaną dzielimy na 16-20 porcji – tzn. po prostu zróbcie w dłoniach ziemniaczane kulki wielkości śliwki. • Faszerowanie polega na tym, że jedną kulkę rozpłaszczamy w dłoniach tak, by utworzyła placuszek i nakładamy czubatą łyżkę farszu. Następnie rozpłaszczamy podobnie drugą kulkę ziemniaczaną, przykrywamy nią farsz i zlepiamy brzegi, kształtując jednocześnie zgrabnego kotlecika. UWAGA: Lepienie kotlecików nie będzie trudne, ciasto łatwo odchodzi od dłoni, jest odpowiednio lepkie i elastyczne, NATOMIAST jeśli zwilżycie dłonie wodą lub olejem, to jeszcze dodatkowo ułatwicie sobie sprawę. • Ulepione kotlety panierujemy w bułce tartej i smażymy na porządnie rozgrzanym oleju aż będą złote z dwóch stron. UWAGA: Po zdjęciu kotletów z patelni warto odczekać 5-10 minut i dopiero wtedy podać danie. Ciasto ziemniaczane zdąży lekko stężeć i farszynki będą miały idealną konsystencję wewnątrz!", "url": "https://easyvege.pl/weganskie-farszynki-mazurskie/", "category": "warmińsko-mazurskie", "sub_category": "Gotowe dania i potrawy", "phrase": "Farszynki"}