{"meta_description": "Farszynki z mięsem mielonym to przepis pochodzący z książki \"Po pierwsze tradycja\" Aleksandry Juszkiewcz - zwyciężczyni 9. edycji programu MasterChef. Farszynka", "title": "Farszynki - mazurski przysmak na tradycyjne kotleciki ziemniaczane. Ich sekretem jest wyjątkowy farsz", "content": "Suche ręce zanurzamy w mące i nabieramy porcję ciasta ziemniaczanego. Formujemy z niego kulkę, a następnie sakiewkę, do której wkładamy łyżkę farszu mięsnego. Następnie zamykamy sakiewkę. Każda farszynka powinna być obtoczona w jajku i bułce. Na patelni rozgrzewamy olej. Powinno być go tyle, by przykrył kotlety do 1/3 wysokości. Farszynki smażymy na małym ogniu z obu stron, aż się zrumienią. Farsz mięsny na farszynki można przygotować z łopatki lub innego rodzaju mięsa. Łopatkę wieprzową mielimy w maszynce na średnich oczkach. Na patelni szklimy na 1 łyżce masła (10 g) posiekaną cebulę. Gdy cebula zacznie się złocić, dodajemy posiekany czosnek i łyżeczkę (5 g) majeranku. Smażymy wszystko na małym ogniu jeszcze 3 minuty. Następnie dodajemy zmieloną łopatkę i smażymy do miękkości. Gotowy farsz odstawiamy do ostudzenia. Gdy będzie zimny, mielimy go jeszcze raz na średnich oczkach dodając 2 łyżki masła. Ziemniaki na farszynki obieramy i gotujemy w osolonej wodzie do miękkości. Odcedzamy i od razu rozgniatamy na purée. Gdy ostygną, dodajemy jajka i ok. 1/2 szklanki (100 g) mąki. Zagniatamy wszystko na ciasto. Doprawiamy solą i pieprzem do smaku. Farszynki – co to jest? Farszynki to smażone kotleciki ziemniaczane z nadzieniem. Jest to danie kuchni regionalnej – farszynki mazurskie były (i są!) smażone w północno-wschodniej części Polski. Najczęściej podaje się je z mięsnym lub mięsno-jajecznym nadzieniem. Można jednak przygotować dowolny wsad do kotlecików: pieczarkowo-cebulowy, z kapusty lub twarogu. Dobrze będą też smakować farszynki ziemniaczane – czyli te bez nadzienia. Zdecydowanie warto przygotować w domu farszynki. Przepis jest prosty! Farszynka może być podana z barszczem lub świeżą surówką. Kuchnia regionalna jest nośnikiem naszej kultury. Bazuje na tradycjach i łatwo dostępnych produktach. Warto poznawać tradycyjne przepisy i korzystać z potraw, które wymyśliły nasze babki, na przykład z przepisu na farszynki. Jak mówi autorka przepisu Ola Juszkiewicz: „Kuchnia daje nam całą masę wspomnień”.", "url": "https://www.mojegotowanie.pl/przepis/farszynki", "category": "warmińsko-mazurskie", "sub_category": "Gotowe dania i potrawy", "phrase": "Farszynki"}