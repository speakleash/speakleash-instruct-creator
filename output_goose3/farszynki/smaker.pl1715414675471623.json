{"meta_description": "Farszynki mazurskie to danie regionalne podobne nieco do kartaczy – z tą przede wszystkim różnicą, że kartacze się gotuje, a farszynki smaży. Możesz", "title": "Mazurskie farszynki to najlepszy pomysł na obiad. Będziesz powtarzać co kilka dni", "content": "Obierz ziemniaki i ugotuj do miękkości w osolonej wodzie. Odcedź, rozgnieć na purée i odstaw do przestudzenia. Do ziemniaków dodaj jajka i mąkę ziemniaczaną. Zagnieć na jednolite, plastyczne ciasto. Nie powinno kleić się do rąk. W przeciwnym razie dodaj jeszcze trochę mąki ziemniaczanej. Dopraw do smaku solą i pieprzem. Uformuj z ciasta kulę i odłóż na czas przygotowania farszu. Zmiel mięso przez maszynkę z sitkiem o średnich oczkach. Opłucz i pokrój pieczarki. Cebulę obierz i posiekaj, czosnek przeciśnij przez praskę. Zeszklij cebulę na maśle. Po chwili dodaj czosnek i pieczarki. Gdy z pieczarek odparuje większość wody, dodaj na patelnię zmielone mięso i majeranek. Smaż przez kilka minut – aż mięso się zarumieni. Dodaj do farszu świeżą, posiekaną natkę pietruszki. Dopraw do smaku solą i pieprzem. Z kuli ciasta uformuj gruby wałek i podziel go na równe porcje. Każdą porcję rozgnieć na placek. Nałóż na niego trochę farszu i sklej tak, by uformować podłużny kotlecik. Spłaszcz go lekko i obtocz w bułce tartej. Tak przygotowane farszynki obsmaż na rozgrzanym oleju na złocisty kolor. Podawaj z ulubionym sosem (na przykład czosnkowym) i surówką.", "url": "https://smaker.pl/przepisy-dania-glowne/przepis-farszynki-mazurskie,2007405,smaker.html", "category": "warmińsko-mazurskie", "sub_category": "Gotowe dania i potrawy", "phrase": "Farszynki"}