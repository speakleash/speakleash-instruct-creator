{"meta_description": "Cudowny kompot ze śliwek na zimę. To mój ulubiony przepis na kompot ze śliwek węgierek do słoików. Z dodatkiem goździków smakuje nieziemsko. Kompot rozcieńczamy zawsze z wodą a śliwki wyjadamy ze słoiczka.", "title": "Kompot ze śliwek", "content": "- domowy kompot z 4 składników - zawsze się udaje i nie wymaga dużo pracy - najprostszy przepis na śliwkowy kompot na zimę To najlepszy i najszybszy sposób na domowy kompot ze śliwek na zimę. Przepis jest niezwykle prosty a sam kompot przepyszny. Po wypiciu kompotu zachęcam do wyjadania również śliwek. Tutaj nic się nie zmarnuje! Czas przygotowania: 30 minut  Czas pasteryzacji: 25 minut  Liczba porcji: 4 słoiki po 900 ml każdy     Kaloryczność kcal: 425 w 1 słoiku kompotu  Dieta: bezglutenowa, wegańska, wegetariańska  Szklanka ma u mnie pojemność 250 ml.  Użyte słoiki: 4 sztuki o pojemności 900 ml każdy Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ możesz dodać odrobinę więcej lub miej cukru niż ja. Kompocik ze śliwek do słoików wychodzi bardzo esencjonalny, ponieważ do każdego słoika dajemy naprawdę dużo śliwek. Kolor i smak jest nieziemski.. szczególnie jeśli dodacie jeszcze goździki, czy też korę cynamonu. Jeden słoik śmiało wystarczy na raz dla czteroosobowej rodziny. Zapraszam po przepis! Zacznij od wybrania dobrych śliwek do kompotu. Idealna będzie późna węgierka, ale tak naprawdę nada się każda odmiana, w której bez problemu odchodzi pestka. Mój przepis bazuje na dwóch kilogramach śliwek. Możesz śmiało podwoić, czy nawet potroić ilość owoców. Pamiętaj jednak o tym, że potrzebujesz wówczas przygotować więcej słoików :) Śliwki umyj pod zimną i bieżącą wodą. Polecam nawet umieścić śliwki w dużej misce z zimną wodą i odrobiną sody oczyszczonej (mała łyżeczka). Po umyciu śliwek w lekkim roztworze przepłucz je raz jeszcze zimną wodą i usuń pestki oraz ogonki. Przygotuj też cztery czyste słoiki o pojemności 900 ml każdy. Śmiało można też użyć litrowych słoików. Słoiki powinny być idealnie czyste, a najlepiej odparzone wrzątkiem. Tak samo zakrętki. Używaj tylko nieuszkodzonych słoików i zakrętek. Do każdego słoika daj tyle samo połówek śliwek. Do każdego słoika ze śliwkami wsyp też cukier - po trzy pełne łyżki. Łącznie wyjdzie około 220 gramów cukru. Używam najzwyklejszego białego cukru, ale można też sięgnąć po cukier trzcinowy. Wrzuć też po 4 goździki. Nie jest to jednak konieczne i nie trzeba ich dodawać. Porada: Aby wzbogacić smak kompotu, do słoików oprócz cukru i goździków można też dodać po kawałku kory cynamonu lub też po kawałku laski wanilii. Do słoików można też dodać więcej cukru. U mnie jest to około 55 gramów cukru na słoik, ale śmiało można dać nawet do 100 gramów cukru na słoik (4-6 łyżek). Kompot będzie wówczas znacznie słodszy. Do każdego słoika wlej przegotowaną wodę. Może być to wrzątek.. może być to też woda letnia. Na słoiki o pojemności 900 ml wyszło mi idealnie po 400 ml wody. Zostaw minimum 1 cm wolnej przestrzeni przy rantach i mocno zakręć słoiki. Słoiki z kompotem ze śliwek należy poddać pasteryzacji.   Pasteryzacja na dwa sposoby. Wybierz ten, który bardziej Ci odpowiada: Jeśli śliwki zalewany były wrzątkiem, to dobrze zakręcone słoiki umieść w piekarniku nagrzanym do 110 stopni. Nie ustawiaj wyższej temperatury, by nie uszkodzić gumek w zakrętkach. Słoiki pasteryzuj do 25 minut. Zakrętka po naciśnięciu palcem powinna być wklęśnięta - nie powinna się odkształcać/odbijać. Jeśli śliwki zalewany były wodą letnią, to umieść je w zimnym piekarniku i dopiero zacznij nagrzewać piec do 110 stopni. Czas pasteryzacji odliczasz od nagrzania się piekarnika. 2. Pasteryzacja słoików w garnku z gotującą się wodą Na dnie szerokiego garnka umieść ściereczkę bawełnianą lub nową pieluchę tetrową. Słoiki ułóż jeden obok drugiego, ale tak, by nie stykały się ze sobą. Wlej wodę do maksymalnie 3/5 wysokości słoików. Ustaw średnią moc palnika i doprowadź wodę do wrzenia. Zmniejsz moc do małej i pasteryzuj tak słoiki przez około 25 minut.  Jeśli nawet po pasteryzacji w garnku Twoje zakrętki nie zassały się, to słoiki odwróć do góry dnem i odstaw je na bok na minimum 10 minut. Powinny się ostatecznie zassać :) Czasem po pasteryzacji w piekarniku zakrętki nie zasysają się. Daj im jednak trochę czasu. Bywa tak, że same zasysają się w ciągu kilku godzin, gdy temperatura w środku słoika zaczyna spadać.Kompot ze śliwek na zimę może leżeć w chłodnym i zaciemnionym miejscu śmiało cały rok a nawet dłużej. Jak postępować z domowym kompotem ze śliwek po otwarciu?  Kompot jest mocny i słodki. Zalecam rozcieńczać go z wodą w stosunki jeden do jednego. Do słoików nie daję soku z cytryny, dlatego też zawsze polecam do otwartego i rozcieńczonego kompotu dodać też sok ze świeżo wyciśniętej cytryny lub limonki. Taki kompot smakuje o niebo lepiej. Szukasz innych pomysłów na śliwki? Wypróbuj mój przepis placki ze śliwkami oraz tarta ze śliwkami.", "url": "https://aniagotuje.pl/przepis/kompot-ze-sliwek", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kompot ze śliwki żniwki"}