{"meta_description": "W podżywieckiej gminie wszystko kręci się wokół śliwki żniwki. I jest to doceniane.", "title": "Specjały z Lipowej na liście produktów tradycyjnych", "content": "W naszym województwie na liście jest już 141 tradycyjnych produktów W podżywieckiej gminie wszystko kręci się wokół śliwki żniwki. I jest to doceniane. Powidła ze śliwki żniwki, kompot ze śliwki żniwki i w końcu sama śliwka żniwka – takie smakołyki trafiły właśnie na Listę Produktów Tradycyjnych prowadzoną przez ministra rolnictwa i rozwoju wsi. Starania o to trwały od 2014 roku. – To był dosyć długotrwały proces, bo dokumentacja wymagała m.in. opracowania szczegółowej historii śliwki na tym terenie i przeprowadzenia wywiadów etnograficznych – mówi Liliana Wójtowicz, prezes Stowarzyszenia Ziemi Lipowskiej oraz Spółdzielni Socjalnej Śliwkowa Lipowa, która kilka lat temu wpadła na pomysł stworzenia różnych inicjatyw wokół śliwki żniwki. – Śliwka jest bardzo nietypowa. Praktycznie w Polsce nie występuje już nigdzie indziej. Zachowała się tylko u nas – zwraca uwagę pani Liliana, która we wpisie na ministerialną listę widzi kolejną szansę na promocję. – Mamy nadzieję, że te śliwki, które od kilku lat sadzimy, zaczną owocować, a produkty z nich – powidła i kompot – zaczniemy sprzedawać i staną się naszą wizytówką – podkreśla. A śliwka z Lipowej jest z każdym miesiącem coraz popularniejsza. Do pani Liliany dzwonią ludzie z całej Polski i proszą, by wysyłać do nich śliwki. Kierowane przez nią stowarzyszenie przygotowało propozycje, w ramach których przyjeżdżający do gminy goście mogą korzystać z różnorodnej oferty ze śliwką w tle. Są to np. warsztaty rękodzielnicze, kulinarne i zajęcia w terenie. W ramach stworzonej Spółdzielni Socjalnej Śliwkowa Lipowa, która mieści się w centrum Lipowej (naprzeciwko – nie może być inaczej – pomnika śliwki) można spróbować potraw ze śliwką, a także dowiedzieć się wszystkiego na temat inicjatywy. Można także kupić m.in. powidła, które właśnie zostały wpisane na ministerialną listę. To nie wszystko. Blisko rok temu w Lipowej powstała pierwsza w woj. śląskim wioska tematyczna. W kraju działa takich około 150. – Są wśród nich takie, które nie tylko integrują mieszkańców, ale i oferują produkty, które bronią się ekonomicznie, tworzą miejsca pracy, stają się atrakcjami turystyki wiejskiej. Wszystko zależy od zaangażowania mieszkańców, współpracy z władzami, pomysłu na ciekawe produkty i usługi – mówił DZ Krzysztof Margol, prezes Nidzickiej Fundacji Rozwoju NIDA, koordynator projektu sieciowania wiosek tematycznych w kraju. A już dziś o godz. 17.00 zapraszamy Państwa do obejrzenia na www.dziennikzachodni.pl kolejnego odcinka „Tu byłam”, w którym red. Katarzyna Kapusta odwiedziła Spółdzielnię Socjalną Śliwkowa Lipowa, gdzie uczyła się gotować... pierogi ze śliwkami.", "url": "https://dziennikzachodni.pl/specjaly-z-lipowej-na-liscie-produktow-tradycyjnych/ar/11853236", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kompot ze śliwki żniwki"}