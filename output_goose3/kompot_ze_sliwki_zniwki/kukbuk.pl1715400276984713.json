{"meta_description": "Podpowiadamy, jak ugotować kompot ze świeżych śliwek, jak wykorzystać śliwki z kompotu w innych daniach, i wyjaśniamy, jak długo gotować kompot ze śliwek.", "title": "Jak zrobić kompot ze śliwek na zimę? PRZEPISY", "content": "Najchłodniejsze dni w roku trudno sobie wyobrazić bez rozgrzewających, słodkich napojów. Zimą, oprócz gorącej czekolady i grzańców, najchętniej sięgamy po owocowe kompoty. Podpowiadamy, jak ugotować idealny ze śliwek! Sposobów na niepogodę mamy naprawdę wiele – najczęściej chowamy się w domu, odkręcamy kaloryfery i z kubkiem gorącej herbaty oddajemy się lekturze książki. Jak jeszcze można sobie umilić chłodne dni? Najlepiej pysznym kompotem ze śliwek! Skutecznie ugasi pragnienie, osłodzi dzień i dostarczy organizmowi ważnych mikroelementów. Podpowiadamy, jak ugotować kompot ze świeżych śliwek, jak wykorzystać śliwki z kompotu i jak długo gotować kompot ze śliwek. Jeśli wybraliście się na targ i z przepełnionych kolorowymi owocami straganów zgarnęliście o dwie garści śliwek za dużo, nie obawiajcie się, że się zmarnują! Gdy po upieczeniu aromatycznego ciasta, przygotowaniu miękkich knedli (zobacz, jak zrobić knedle ze śliwkami >>) czy zrobieniu domowych powideł (zobacz, jak zrobić najlepsze domowe powidła >>) zostało wam za dużo tych pysznych owoców, to idealna okazja, aby ugotować kompot śliwkowy. Jest pyszny i zdrowy, a do tego można go zrobić na różne sposoby. Kompot ze śliwek bez cukru? A może kompot ze śliwek z pestkami? Możliwości jest tak wiele, że ograniczać was może jedynie wyobraźnia! Jedną z naszych ulubionych wersji tego napoju jest kompot ze świeżych śliwek. A zatem garnki w dłoń, pora gotować domowy kompot ze śliwek na zimę! Śliwki węgierki bez wątpienia należą do najbardziej lubianych w Polsce sezonowych owoców. Rewelacyjnie sprawdzają się w powidłach i doskonale smakują w cieście, ale ich słodycz i aromat doskonale pasują także do kompotów. Kompot ze śliwek węgierek jest prosty i szybki w przygotowaniu, a składniki, których potrzebujecie, aby go zrobić, bez problemu znajdziecie na sklepowych półkach lub na okolicznych targach. Pełna witamin i minerałów śliwka węgierka jest idealna do kompotu. Jeśli chcecie zrobić domowy kompot ze świeżych śliwek, najpierw musicie odpowiednio przygotować owoce. Zacznijcie od wybrania najlepszych śliwek do kompotu – nie tylko konkretnej odmiany, ale także najładniejszych sztuk. Świetnie sprawdzi się węgierka, ale nada się właściwie każdy gatunek. Kiedy zdecydujecie już, jakie śliwki wykorzystacie do zrobienia kompotu, owoce umyjcie pod zimną wodą, przekrójcie na pół, a następnie usuńcie z nich pestki i ogonki. Przed wami najważniejsza część przepisu na kompot ze śliwek – gotowanie. Po umyciu śliwek na kompot oczyszczone owoce ułóżcie w wyparzonych słoikach – maksymalnie do połowy wysokości naczyń! Z wody i cukru – z dodatkiem soku i skórki z cytryny – przygotujcie syrop. Kiedy będzie jeszcze gorący, przelejcie go przez sito, a następnie ponownie zagotujcie – przegryzie się i będzie dużo smaczniejszy. Słoiki ze śliwkami wypełnijcie cytrynową zalewą do ⅘ ich wysokości i szczelnie je zakręćcie. Teraz będziecie potrzebować garnka. Na jego dnie rozłóżcie gazę, wlejcie do niego ciepłą wodę i wstawcie do niej słoiki ze śliwkami i z syropem z cytryny – woda powinna sięgać do ⅔ ich wysokości. Doprowadźcie wodę do wrzenia, a następnie zmniejszcie ogień i pasteryzujcie śliwki przez 25 minut. Po tym czasie wyjmijcie słoiki z garnka i ustawcie je na ściereczce do góry dnem. Przed wami najtrudniejszy etap – wykażcie się odrobiną cierpliwości i zostawcie napój do całkowitego wystudzenia. Kompot przechowujcie w chłodnym i zacienionym miejscu, po 2-3 dniach będzie gotowy do spożycia. Pst! Jeśli trafią się wam duże śliwki, przed włożeniem do słoików nakłujcie je wykałaczką. Dzięki temu szybciej wypuszczą soki, a kompot będzie bardziej aromatyczny i intensywny w smaku. Domowy kompot ze śliwek to pyszny, a jednocześnie zdrowy napój, który warto pić zamiast przesłodzonych sklepowych soków czy napojów gazowanych. Szczególnie że jego przygotowanie nie jest trudne. Kompot śliwkowy na stałe wpisał się w polską tradycję kulinarną, w wielu domach stanowi wręcz nieodłączny dodatek do obiadu. Schłodzony, potrafi orzeźwić, a podany na ciepło, z sukcesem rozgrzewa nawet w najmroźniejsze wieczory. A gdyby tego było mało, uwielbiają go dzieci! Po wypiciu kompotu możecie śmiało zjeść pozostałe w naczyniu śliwki – to napój zero waste, w którym nic się nie zmarnuje! Dla niektórych śliwki z kompotu to prawdziwy przysmak! Owoce z kompotu świetnie się też sprawdzają jako dodatek do innych potraw. Można ich użyć na przykład do wyśmienitych ciast, pierogów czy knedli. Szybki kompot ze śliwek i z gruszek >> Kompot ze śliwek, podobnie jak inne domowe przetwory, można pasteryzować w zwykłych słoikach. Aby zrobić kompot ze śliwek do słoików, najpierw należy dokładnie umyć naczynia, a następnie wyparzyć je we wrzącej wodzie. Kiedy słoiki wystygną, umieśćcie w nich umyte pod bieżącą wodą i wydrylowane śliwki, a następnie zalejcie je ciepłą (nie gorącą!) wodą. Do wieczka powinno pozostać około 2 centymetrów. Następnie zakręcone słoiki ustawcie w garnku wyłożonym ściereczką, gotujcie przez mniej więcej 15 minut. Po tym czasie słoiki ułóżcie dnem do góry i zaczekajcie, aż kompot przestygnie. Gotowe! Jeśli wolicie, po przygotowaniu kompotu ze śliwek w garnku przelejcie go prosto do słoików. Pamiętajcie jednak, aby zrobić to od razu po jego ugotowaniu. Uprzedzamy – kompot ze śliwek w słoikach na zimę warto zrobić z co najmniej potrójnej porcji owoców – dzięki temu będziecie mogli się cieszyć jego smakiem o każdej porze roku!", "url": "https://kukbuk.pl/artykuly/kompot-ze-sliwek-na-zime/", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kompot ze śliwki żniwki"}