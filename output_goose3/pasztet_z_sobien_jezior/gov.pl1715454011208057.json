{"meta_description": "Produkt wpisany na listę produktów tradycyjnych w dniu 2007-06-13\nW kategorii Produkty mięsne\nW województwie woj. mazowieckim", "title": "Pasztet z Sobień Jezior - - Portal Gov.pl", "content": "Charakterystyczny dla tego rodzaju potraw z wyczuwalnym dodatkiem przypraw. Pasztet z Sobień Jezior – oprócz kiełbasy – był najbardziej rozpowszechnionym produktem mięsnym w rejonie Czerska, który od roku 1539 stanowił siedzibę starostwa powiatu. Wyrabiało się go z trzech rodzajów mięsa – wieprzowego, wołowego oraz drobiowego, co do dzisiaj stanowi charakterystyczną cechę tego pasztetu. Niemały udział w rozsławieniu tego wyrobu miał okres PRL-u, gdy wielu prominentów zaopatrywało się w tenże przysmak. Upodobania kulinarne mieszkańców regionu nie zmieniły się po dziś dzień, o czym świadczy kultywowanie dawnych obyczajów oraz przekazywanie z pokolenia na pokolenie przepisów kulinarnych. Z przekazów ustnych najstarszych mieszkańców miejscowości dowiedzieć się możemy, że podstawą sukcesu masarza było sprawne przeprowadzenie uboju oraz solidne wykonanie wyrobów, łącznie z ich sparzeniem. Najtrudniejszą sztuką było odpowiednie doprawienie mięsa przyprawami, które miały być wyczuwalne i nadawać wyrobom niepowtarzalny smak. Produkcja pasztetu z Sobień Jezior przetrwała dzięki przekazom ustnym i przekazywaniem fachu w rodzinie. W wielu gospodarstwach wiejskich przynajmniej raz do roku albo i częściej (z okazji uroczystości takich jak np. święta czy śluby) dokonywało się uboju świń. Miało to charakter tzw. uroczystego świniobicia. Świnie ubijano w domu u gospodarza, a z mięsa wyrabiano różnego rodzaju wędliny, między innymi pasztety. Pasztet z Sobień Jezior przygotowuje się jak dawne wyroby wędliniarskie, bazując na tradycyjnych recepturach przekazywanych z pokolenia na pokolenie. Dzięki sposobowi doprawiania i odpowiednio użytych mięsiw, pasztet ten charakteryzuje się niepowtarzalnym smakiem.", "url": "https://www.gov.pl/web/rolnictwo/pasztet-z-sobien-jezior", "category": "mazowieckie", "sub_category": "Mięso świeże oraz produkty mięsne", "phrase": "Pasztet z Sobień Jezior"}