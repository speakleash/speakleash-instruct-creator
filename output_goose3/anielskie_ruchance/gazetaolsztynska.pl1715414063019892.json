{"meta_description": "Za sprawą \"Milionerów\" furorę w sieci robią anielskie ruchańce. Pytanie za 75 tysięcy brzmiało: Znane na Warmii anielskie ruchańce to wiejskie potańcówki, ludowe skrzypce, buduarowe zabawy czy może drożdżowe racuchy?", "title": "Anielskie ruchańce spod Elbląga", "content": "Za sprawą \"Milionerów\" furorę w sieci robią anielskie ruchańce. Pytanie za 75 tysięcy brzmiało: Znane na Warmii anielskie ruchańce to wiejskie potańcówki, ludowe skrzypce, buduarowe zabawy czy może drożdżowe racuchy? Takie pytanie od Huberta Urbańskiego otrzymał Wojciech Lipiński z Krosna, który nie znał odpowiedzi na to pytanie. Poprosił Huberta Urbańskiego o odrzucenie dwóch błędnych odpowiedzi. Do wyboru pozostały mu dwie odpowiedzi: \"buduarowe zabawy\" oraz: \"drożdżowe racuchy\". Ponieważ nie znał odpowiedzi wykorzystał koło ratunkowe i poprosił o pomoc publiczność. 70 procent pytanych wskazało na \"drożdżowe racuchy\". Dopiero wtedy pan Wojciech zdecydował się zaznaczyć tę odpowiedź. Był to poprawny wybór. Czym są anielskie racuchy? Zacznijmy od tego, że nie mają nic wspólnego z Warmią, bo wymyśliły mieszkanki wsi Aniołowo koło Pasłęka. A przepis pochodzi z Pomorza. Ruchańce to inaczej racuchy. Ruszają się na patelni podczas smażenia i stąd ich nazwa. Przepis z Pomorza przywiozła jedna z mieszkanek, która po wojnie osiedliła się w Aniołowie. Nazwa jest oryginalna, a dodatek, jak łatwo się domyślić, pochodzi od nazwy wsi. A oto przepis, który kiedyś otrzymaliśmy od Haliny Cieśli z Aniołowa:  Składniki: 1 kg dobrej gatunkowo mąki, 5 - 6 dkg drożdży, 6 jajek (osobno żółtka i białka), ok. 3/4 szklanki cukru, cukier waniliowy (do środka i do posypania usmażonych ruchańców), pół kostki roztopionego masła (ciepłego), ok. pół litra mleka, cukier puder do posypania.  — Ciasto trzeba dobrze wyrobić, pod sam koniec dodając ubite białka i oczywiście trochę anielskiej duszy — wyjaśniała nam Halina Cieśla. — Łyżką kładziemy je na gorący \"głęboki\" tłuszcz i smażymy z obu stron na złocisty kolor. Ruchańce wykładamy na papierowe ręczniki, żeby odsączyć nadmiar tłuszczu i posypujemy cukrem pudrem zmieszanym z cukrem waniliowym. Anielskie ruchańce w 2018 roku trafiły na ministerialną Listę Produktów Tradycyjnych.", "url": "https://gazetaolsztynska.pl/630312,Anielskie-ruchance-spod-Elblaga.html", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Anielskie ruchańce"}