{"meta_description": "", "title": "Kiełbasa domowa krakowska – wędzona", "content": "Dzień wcześniej mięso pokrój na kawałki o wielkości około 3x3 cm i pekluj na sucho w temperaturze 4-6°C. W tym celu dodaj odważoną część soli i saletry do mięsa, wymieszaj, po czym odstaw na 24 godziny. (Peklowanie na sucho polega na pokrojeniu mięsa i zasoleniu wraz z dodatkiem odważonej saletry i dokładnym wymieszaniu - a następnie odstawieniu do chłodnego miejsca). Po okresie peklowania podziel całe mięso na połowę. Jedną część rozdrobnij w maszynce do mielenia mięsa. Wieprzowinę zmiel przez sito o grubości oczek 10 mm. Słoninę natomiast przez sito o grubości oczek około 8 mm. Wołowinę dwukrotnie zmiel przez sitko o oczkach 3 mm i dokładnie wyrób z 50 ml zimnej wody. Wszystkie rodzaje zmielonego mięsa połącz ze sobą, dopraw mieszanką przypraw do kiełbasy krakowskiej (ewentualnie dopraw do smaku solą, pieprzem i słodką papryką) i dokładnie wyrób. W międzyczasie namocz osłonki białkowe w 10-15% roztworze soli (0,5 szklanki soli na 1 L wody) w temperaturze około 25°C przez 30 minut. Po 30 minutach osłonki są gotowe do napełniania ich farszem mięsnym. W tym celu użyj nadziewarki z wykorzystaniem szprycy o średnicy 26 mm. Należy pamiętać, aby mięso upychać w osłonce bardzo dokładnie i ciasno. Końce osłonki zwiąż nićmi wędliniarskim, tworząc odcinki o długości mniej więcej 20 cm. Tak przygotowane kiełbasy odłóż na 2h do wyschnięcia (w temperaturze pokojowej). Po tym czasie wędź je przez 30 min w dymie (powstałym ze zrębków olcha/buk) w temperaturze 50°C. Następnie podnieś temperaturę do 70°C i utrzymuj ją od 6 do 8 godzin. Kiedy kiełbasa nabierze złotej barwy zakończ etap wędzenia i przenieś ją do pomieszczenia o temperaturze ok 10-15°C w celu dalszego suszenia. Proces ten może trwać do 7 dni. Zrębki przed wędzeniem należy zwilżyć wodą, aby ich spalanie i jednoczesne wytwarzanie dymu trwało dłużej. W momencie kiedy kiełbasy przybiorą pożądaną barwę złotożółtą / złotobrązową zaprzestań dokładania zrębków do procesu wędzenia.", "url": "https://browin.pl/przepisnik/przepis/kielbasa-domowa-krakowska-wedzona", "category": "małopolskie", "sub_category": "Mięso świeże oraz produkty mięsne", "phrase": "Kiełbasa krakowska sucha"}