{"meta_description": "Produkt wpisany na listę produktów tradycyjnych w dniu 2018-10-08 w kategorii Napoje w woj. podlaskim.", "title": "Piwo podlaskie - - Portal Gov.pl", "content": "Klarowny płyn powstający przez fermentację słodu jęczmiennego z charakterystyczną pianką na wierzchu W zależności od naczynia, w którym się znajduje W zależności od rodzajów użytych słodów: jasnozłocista (słód pilzneński), ciemno-złocista (słód pale ale), bursztynowa (słód pilzneński z dodatkiem słodu wiedeńskiego), ciemna (w przypadku słodu monachijskiego lub słodu palonego) Smak słodowy z nutą mocnej goryczki w zależności od rodzaju i proporcji chmielu Na terenach dzisiejszego województwa podlaskiego największe znaczenie dla rozwoju piwowarstwa miał browar w folwarku Knyszyn założony w 1553 r., produkujący na potrzeby dworu królewskiego Zygmunta II Augusta. W ten czas to stół królewski wytyczał trendy w spożywaniu napitków. Społeczność możnowładcza i szlachecka, a za nimi mieszczaństwo, a nawet chłopstwo, naśladowało godne wzorce dworskie. Piwo podlaskie powstawało w trzech gatunkach: cienkusz piło chłopstwo, przy karczmach i dworach warzono piwo przeznaczone do wyszynku, a najlepsze – dubeltowe, trafiało na pańskie stoły. Informacje o tradycjach piwowarskich na Podlasiu przywoływał w swoich artykułach znany na terenie województwa podlaskiego, etnograf, dziennikarz a także właściciel browaru, którego ruiny do dnia dzisiejszego stoją w Jeżewie, Zygmunt Gloger: „(…), że smaczne piwo dubeltowe wytwarzano w połowie XVIII wieku w Mężeninie (…)”. „(…) Podczas wesela, trwającego nieraz i po kilka dni, (…) goście pochłaniają (…) kilkadziesiąt wiader piwa!”. W inwentarzu dworu dojlidzkiego z 1628 r. znajduje się wzmianka o browarze. Piwo miało zaszczytne miejsce na dworze hetmana wielkiego koronnego Jana Klemensa Branickiego, a sam magnat poświęcał mu sporo uwagi w korespondencji. W 1771 roku w samym Białymstoku funkcjonowały aż 33 browary. Obecnie mianem „piwa podlaskiego” określa się piwo wytwarzane wyłącznie na bazie naturalnych surowcach i dodatków. Według tradycji, w trakcie produkcji, nie stosuje się mikrofiltracji, która wyjaławia napój z wartości odżywczych i negatywnie wpływa na smak. Piwo podlaskie rozróżnia się w trzech wariantach, biorąc pod uwagę zawartość ekstraktu: pełne, dubeltowe oraz mocne.", "url": "https://www.gov.pl/web/rolnictwo/piwo-podlaskie-dubeltowe", "category": "podlaskie", "sub_category": "Napoje (alkoholowe i bezalkoholowe)", "phrase": "Piwo podlaskie "}