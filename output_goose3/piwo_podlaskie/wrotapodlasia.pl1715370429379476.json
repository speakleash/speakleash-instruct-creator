{"meta_description": "", "title": "Piwo z Podlasia uznane przez ekspertów za najlepsze w Polsce", "content": "„Janusz” to klasyczny przedstawiciel świata niemieckich jasnych lagerów. Piwo jest dość mocno chmielone, ekstraktywne. Nie można mu odmówić zdecydowanego charakteru, ale jest bardzo przystępne w odbiorze. Oprócz tego, Browar Waszczukowe otrzymał złoty medal za czeskiego lagera „Desitkę” i brąz za piwo w kategorii Polskie Ale. Konkurs Piw Rzemieślniczych – Kraft Roku odbył się już po raz piąty. Jak co roku towarzyszy jednej z największych imprez branżowych – Poznańskim Targom Piwnym. Organizatorzy zaprosili do Jury grono doświadczonych sędziów z Polski, Niemiec, USA, Japonii, Holandii, Szwecji, Hiszpanii, Portugalii i Panamy. Przewodniczącym jury był znany bloger i popularyzator piwa rzemieślniczego w Polsce Tomasz Kopyra. W konkursie brało udział 631 piw podzielonych na 51 kategorii. Spośród zwycięzców poszczególnych kategorii jury wybrało Kraft Roku – „Janusza Moczywąsa”. Browar Waszczukowe działa od 2015 Roku. Założycielami przedsiębiorstwa są bracia Karol i Mateusz Waszczukowie. Na początku, w ramach browaru kontraktowego warzyli swoje piwa w płockim browarze Tumskim, radomskiej Piwowarii, a następnie w Szczyrzyckim Browarze Cystersów „Gryf” oraz Janie Olbrachcie w Piotrkowie Trybunalskim. Od końca 2017 roku browar działa w nowym budynku w Czarnej Białostockiej. - Dzisiaj działamy już na swoim, warzymy piwo na znakomitej wodzie z Puszczy Knyszyńskiej, co pozwoliło nam zdobyć najwyższe laury w tegorocznym Konkursie Piw Rzemieślniczych – podkreśla Karol Waszczuk.", "url": "https://www.wrotapodlasia.pl/pl/wiadomosci/a_to_ciekawe/piwo-z-podlasia-uznane-przez-ekspertow-za-najlepsze-w-polsce.html", "category": "podlaskie", "sub_category": "Napoje (alkoholowe i bezalkoholowe)", "phrase": "Piwo podlaskie "}