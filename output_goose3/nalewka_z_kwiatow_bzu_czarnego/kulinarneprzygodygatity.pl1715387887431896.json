{"meta_description": "Nalewka z kwiatów czarnego bzu", "title": "Nalewka z kwiatów czarnego bzu", "content": "Uwielbiam wszelakie produkty, które powstałe na bazie lub z dodatkiem syropu z kwiatów czarnego bzu. Ich smak i aromat jest wspaniały i idealnie pasuje do wielu potraw, szczególnie tych na słodko. Dziś natomiast mam dla Was rewelacyjną nalewkę z kwiatów czarnego bzu. Jest idealna do kawy, a także wspaniale smakuje w upalny dzień z dodatkiem lodu i plasterków cytryny. Kwiaty zbieramy do koszyczka lub bawełnianej torby. Po powrocie do domu wykładamy je w zacienionym miejscu na ściereczce. Nie wolno ich płukać, bo zmyjemy wtedy wszystkie pyłki kwiatowe. Kwiaty zostawiamy na godzinę, nie dłużej, bo szybko więdną. W tym czasie owady, które się znajdują w kwiatach powinny się ewakuować. Do przygotowania syropu używamy tylko kwiatuszków, zielone łodyżki odcinamy całkowicie. Tak przygotowane kwiatostany wrzucamy do szklanego słoja, w garnku zagotowujemy wodę z cukrem. Wrzątkiem zalewamy kwiaty, powinny być całe zanurzone w płynie. Gdy woda lekko przestygnie dodajemy do niej wyciśnięty sok z cytryny. Mieszamy, słój przykrywamy i odstawiamy w chłodne miejsce na 3 dni, pamiętając, aby raz dziennie syrop wymieszać. Po 3 dniach syrop odcedzamy przez podwójnie złożoną gazę, kwiaty dobrze odciskamy. Syrop przelewamy do butelki lub słoja, wlewamy alkohol, mieszamy. Odstawiamy w ciemne i chłodne miejsce na minimum 6 tygodni. Ja po tym czasie nalewkę filtruje przy pomocy papierowego filtra do kawy i odstawiam ponownie na 2-3 miesiące, żeby jeszcze dojrzała. Natomiast jeśli nie chcecie dłużej czekać, to po tych 6 tygodniach nalewka jest już oczywiście gotowa do spożycia.", "url": "https://www.kulinarneprzygodygatity.pl/2020/07/nalewka-z-kwiatow-czarnego-bzu.html", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka z kwiatów bzu czarnego"}