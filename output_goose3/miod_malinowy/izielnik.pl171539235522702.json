{"meta_description": "Zastanawiasz się jak powstaje miód malinowy i jak go rozpoznać? Jakie ma właściwości i zastosowanie oraz jaka jest jego cena? Czytaj na iZielnik.pl", "title": "Miód malinowy - jak go rozpoznać, jakie ma właściwości i zastosowanie?", "content": "Miód malinowy, jak każda odmiana miodu, powstaje w wyniku zbierania nektaru kwiatowego przez pszczoły miodne. Miód malinowy powstaje z kwiatów malin – tych malin, które znamy jako lekko kwaskowate i bardzo zdrowe owoce. Nektar z tej rośliny zbierany jest w okresie kwitnienia tychże kwiatów i z uwagi na fakt, że maliny kwitną bardzo krótko (około 3 tygodnie w roku) – miód ten nie jest często spotykany. Ponadto krzewy malinowe, by powstał z nich miód, muszą rosnąć w pobliżu pasiek, a taka sytuacja też nie zdarza się zbyt często. Jednak gdy już powstanie miód malinowy – właściwości lecznicze i sensoryczne tego produktu powinny nakłonić nas do jego spróbowania. Jak wygląda i jak rozpoznać miód malinowy? Kolor tego miodu jest złocisty, ale w trakcie procesu krystalizacji miód malinowy jeszcze jaśnieje. Czasami można spotkać miód malinowy, który jest różowy. Dlaczego miód malinowy jest różowy? Otóż to wynika z dodania owoców malin do już gotowego, złocistego miodu malinowego. Taka mieszanka powoduje zmianę barwy miodu, ponadto dodatek malin sprawia, że produkt ma więcej witaminy C, pektyn czy kwasów organicznych. Uważajmy jednak na nazwę miodu napisaną na etykiecie, bowiem czasami różowy miód nie będzie typowym miodem malinowym z nektaru kwiatów malin, a miodem „z malinami” – wówczas możemy nie wiedzieć, z nektaru jakich kwiatów ten miód pochodzi. Wracając jeszcze do właściwości miodu malinowego – jak smakuje miód malinowy? Smak tej odmiany również jest charakterystyczny. Odczuwa się w nim słodkość pomieszaną z lekką kwaskowatością, którą zawdzięcza się obecności kwasów organicznych. Miód malinowy, jak każda odmiana miodu, przede wszystkie zawiera węglowodany – glukozę i fruktozę. Jest to więc źródło łatwo przyswajalnej energii. Jednak co wyróżnia miód malinowy – to właściwości napotne i rozgrzewające, działa on też przeciwgorączkowo i immunomodulująco. Doskonale sprawdzi się więc w przypadku objawów grypy i przeziębienia. Poprawia przepływ krwi poprzez pozytywny wpływ na naczynia krwionośne, które uelastycznia i poszerza. Dzięki temu może on zapobiegać takim chorobom, jak miażdżyca, a nawet udar czy zawał. Swoje właściwości miód malinowy zawdzięcza obecności enzymów (m. in. inwertazy, amylazy), flawonoidów, antyoksydantów, kwasów organicznych, składników mineralnych (wapń, magnez, żelazo, fosfor, potas, mangan i inne), witamin z grupy B i witaminy C. Na co miód malinowy warto stosować? Jak wspomniano, miód malinowy można wykorzystywać w przypadku przeziębień, grypy, chorób przebiegających z gorączką. Co prawda miód nie ma właściwości zupełnego leczenia chorób, ale może złagodzić ich przebieg i objawy, a także skrócić czas trwania infekcji. Może też, spożywany w celach profilaktycznych, zmniejszyć podatność organizmu na zakażenie bakteryjne czy wirusowe. Miód malinowy warto stosować też w przypadku osób poddawanych dużemu wysiłkowi fizycznemu i psychicznemu oraz osób żyjących w stresie. Ma on właściwości wzmacniające nie tylko naczynia krwionośne, a więc przepływ krwi – ale też może poprawiać wydolność organizmu. To w połączeniu z jego wartością odżywczą (duża ilość łatwo przyswajalnej energii) sprawia, że to dobry produkt do wykorzystania przez sportowców. W jakich ilościach i kto może spożywać miód malinowy? Wada, jaką posiada miód malinowy? Kalorie. Niestety z uwagi na wysoką zawartość cukru jest to produkt dość kaloryczny. Dlatego nie powinniśmy spożywać go w nadmiarze. Zaleca się 3-4 łyżeczki miodu dziennie jako maksimum. Jedna łyżeczka miodu to około 40 kcal. Miód to produkt zalecany większości grup ludzi, jednak nie powinno się go podawać niemowlętom. Miód jako produkt pochodzenia naturalnego, nie poddawany żadnym procesom konserwacji czy pasteryzacji – może zawierać pewne ilości szkodliwych bakterii, na przykład bakterii jadu kiełbasianego. Dla osoby dorosłej taka ilość nie jest szkodliwa, ale dla niemowląt już może być to problemem. Czasami mówi się też, że miodów nie powinny spożywać kobiety ciężarne. Jednak nie jest to prawda i w ilościach 3-4 łyżeczek dziennie jest to produkt bezpieczny. Może on nawet łagodzić związane z ciążą dolegliwości, np. mdłości i brak apetytu. Niezależnie od tego, komu podajemy miód, warto pamiętać by nie był on poddawany działaniu temperatury wyższej od 40 stopni C. W przeciwnym razie zawarte w nim białka, enzymy mogą zostać uszkodzone i przez to produkt nie będzie miał już tak silnych właściwości prozdrowotnych. Miód malinowy czy miód z malin leśnych należy do miodów rzadko spotykanych i produktów wysokiej jakości, przez co nie jest tak łatwo dostępny, jak pozostałe odmiany miodu. To sprawia, że i jego cena jest nieco wyższa od innych miodów. Ale nie jest to jednocześnie miód należący do najdroższych. Cena miodu malinowego za kilogram produktu to około 45-55 zł. Jednak zwracajmy uwagę na to, czy jest to faktycznie „miód malinowy” czy „miód z maliną”, by nie przepłacić, a kupić produkt jak najbardziej wartościowy. Miody najlepiej kupować z zaufanego źródła, od lokalnego pszczelarza. Wówczas mamy pewność, że produkt nie jest zafałszowany i znamy warunki środowiskowe, w których żyją rośliny z jakich miód ten jest pozyskiwany. Sklepy internetowe to także dobre rozwiązanie, ponieważ możemy kupić miód z każdego miejsca w kraju (i ze świata), a przy tym możemy sprawdzić i porównać wiele produktów i wziąć naszym zdaniem najlepszy. Warto każdorazowo czytać opisy danego produktu w sklepie internetowym, a nawet przejrzeć opinie konsumentów, którzy już wcześniej kupili dany produkt. Tym niemniej, prawdziwy miód malinowy to produkt, który trzeba wypróbować chociaż raz! • Tichonow A.I. i wsp.: MIÓD NATURALNY W MEDYCYNIE I FARMACJI POCHODZENIE, WŁAŚCIWOŚCI, ZASTOSOWANIE, PREPARATY LECZNICZE. MONOGRAFIA Pod redakcją akademika Ukraińskiej Akademii Nauk A. I. TICHONOWA, Stróże 2017.", "url": "https://www.izielnik.pl/blog/miod-malinowy-jak-go-rozpoznac-jakie-ma-wlasciwosci-i-zastosowanie", "category": "lubelskie", "sub_category": "Miody", "phrase": "Miód malinowy"}