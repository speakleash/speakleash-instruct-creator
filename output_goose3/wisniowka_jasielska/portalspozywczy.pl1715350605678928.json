{"meta_description": "", "title": "Wiśniówka jasielska i boczek swojski pilzneński na Liście Produktów Tradycyjnych", "content": "Pięć nowych produktów z woj. podkarpackiego zostało wpisanych w lipcu na Listę Produktów Tradycyjnych Ministerstwa Rolnictwa i Rozwoju Wsi. Podkarpacie ma już na liście ponad 110 regionalnych przysmaków i pod tym względem zajmuje trzecie miejsce wśród województw. Wśród produktów, które zostały wpisane na listę jest m.in. wiśniówka jasielska. Jak poinformował PAP rzecznik urzędu marszałkowskiego w Rzeszowie Wiesław Bek, receptura na ten trunek znana jest z okresu międzywojennego XX w. \"Jak wynika z wywiadów etnograficznych przeprowadzonych z mieszkańcami Jasła, wiśniówka gościła na stołach głównie podczas różnych świąt i lokalnych wydarzeń\" - dodał. Bek podkreślił, że przepis na wiśniówkę jasielską jest bardzo prosty. \"Dwa kg wiśni należy wsypać do szklanego słoja i zalać 2/3 l spirytusem oraz 1/3 wody. Następnie słój stawiamy na oknie w słońcu, gdzie musi stać ponad miesiąc, ale nie dłużej niż 6 tygodni. Po tym czasie trzeba zlać alkohol do szklanych butelek, które stawiamy do ciemnej i chłodnej piwnicy\" - zaznaczył. Natomiast do wiśni pozostawionych w słoju, wsypać trzeba pół kg cukru, wlać pół szklanki miodu i postawić na oknie na 2-4 tygodnie. Następnie trzeba wymieszać powstały w ten sposób sok i wcześniej zlany alkohol. Odstawić w chłodnym i ciemnym miejscu. Po około pół roku wiśniówka jasielska jest gotowa do spożycia. Inne potrawy, które zostały wpisane w lipcu na LPT to: polędwica swojska pilzneńska, boczek swojski pilzneński, barszcz kwaszony z buraka ćwikłowego oraz olej podkarpacki - z rzepaku, tłoczony na zimno. Jak podkreślił rzecznik, kolejne sześć produktów z Podkarpacia zostało zgłoszonych do ministerstwa rolnictwa i czeka na wpis na listę. Lista Produktów Tradycyjnych Ministerstwa Rolnictwa i Rozwoju Wsi liczy powstała w 2005 r.; liczy już prawie tysiąc pozycji. Służy głównie promowaniu regionalnych specjałów. Najwięcej swoich lokalnych przysmaków mają na liście województwa: pomorskie, śląskie i podkarpackie.", "url": "https://www.portalspozywczy.pl/technologie/wiadomosci/wisniowka-jasielska-i-boczek-swojski-pilznenski-na-liscie-produktow-tradycyjnych,73461.html", "category": "podkarpackie", "sub_category": "Napoje (alkoholowe i bezalkoholowe)", "phrase": "Wiśniówka jasielska"}