{"meta_description": "", "title": "Wystawa w JDK: Wiśniowa pachnąca malarstwem”", "content": "Do końca sierpnia br. w Galerii Jasielskiego Domu Kultury można oglądać wystawę „Wiśniowa pachnąca malarstwem”. Jest to już trzecia wystawa z tego cyklu, a prezentowanych na niej 30 prac stworzyło 17 artystów w latach 2012 -2020. Ekspozycja stanowi zbiór prac z pleneru w Wiśniowej – wydarzenia, które na stałe wpisało się w kalendarz znaczących wydarzeń kulturalnych nie tylko Podkarpacia, ale i całego kraju. Wiśniowskie plenery zyskały wielu przyjaciół, uznanie i pomoc ze strony środowisk artystycznych, organizacji i stowarzyszeń twórczych, a przede wszystkim artystów malarzy, którzy chętnie odwiedzają Wiśniową i jeszcze chętniej do niej wracają. – W trudnych czasach pandemii artystom nie brakło odwagi i determinacji, by w złotych kolorach jesieni spotkać się na XIII Międzynarodowym Plenerze Malarskim w Wiśniowej i pooddychać sztuką. Dzięki temu powstały dzieła malarskie, które wzbogacą kolekcję malarstwa współczesnego w Wiśniowej. Nie zabrakło też mądrych i ciekawych rozmów o muzyce, poezji, literaturze, jak to dawniej w wiśniowskim dworze bywało. Podczas pleneru miały także miejsce warsztaty dla utalentowanej artystycznie młodzieży – mówi Andrzej Szypuła, prezes Towarzystwa im. Zygmunta Mycielskiego w Wiśniowej.", "url": "https://jdkjaslo.pl/wystawa-w-jdk-wisniowa-pachnaca-malarstwem/", "category": "podkarpackie", "sub_category": "Napoje (alkoholowe i bezalkoholowe)", "phrase": "Wiśniówka jasielska"}