{"meta_description": "Produkt wpisany na listę produktów tradycyjnych w dniu 2011-11-24\nW kategorii Produkty mleczne\nW województwie woj. małopolskim", "title": "Sądeckie lody - - Portal Gov.pl", "content": "Lody na wagę lub w waflach. Kształt zależny jest od wielkości i rodzaju wafla. W waflach waga około 60-300 g lub na kg. Występują różne smaki lodów: 1. śmietankowy – słodki, śmietankowy z nutą wanilii, 2. truskawkowy – słodki i lekko kwaskowaty zarazem, 3. jagodowy – smak dojrzałych jagód, 4. kawowy – smak kawy z mlekiem i śmietanką, 5. kakaowy/czekoladowy – intensywny smak kakao oraz czekolady, 6. cytrynowy – kwaskowaty, orzeźwiający, 7. bananowy – smak dojrzałych bananów. Sądeckie lody wpisały się na stałe w historię i kulturę Nowego Sącza i stały się swego rodzaju wizytówką miasta. Były także natchnieniem i tematem poematów i wierszy tworzonych przez smakoszy lodowych. Ludwik Jerzy Kern w wierszu pt. „Od Homera” pisał o sądeckich lodach „(…) i te lody co smakują tak jak w żadnym innym mieście”. Ich produkcja w tym mieście rozpoczęła się w okresie przedwojennym i związana była z lodziarnią założoną przez Kazimierza Argasińskiego w 1937 roku oraz cukiernią Michała Pilińskiego. Lody sprzedawane były zarówno w sklepikach przyprodukcyjnych jak i rozwożone w specjalnych wózkach. „Później w Nowym Sączu były lody ze specjalnych wózków z termosami. Wózki były niebieskie i miały dwa srebrzyste kółka. Miały też dwie nóżki, by podczas sprzedawania lodów stały prosto. Te wózki pchali mężczyźni w charakterystycznych, z daleka zauważalnych bluzach i jakby mało tego głośno krzyczący: Lody! Lody! Lody dla ochłody!” (Sądeczanin, nr 9/2009, „Nowy Sącz-stolica lodów”, wspomnienia pani Ireny Styczyńskiej).", "url": "https://www.gov.pl/web/rolnictwo/sadeckie-lody", "category": "małopolskie", "sub_category": "Sery i inne produkty mleczne", "phrase": "Sądecki lody"}