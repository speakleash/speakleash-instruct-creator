{"meta_description": "", "title": "Sądecki gigant – firma Koral z rekordową, 12,5 milionową sprzedażą lodów [Analiza]", "content": "Tegoroczne lato było kapryśne pogodowo, ale mimo tego Polacy chętnie sięgali po chłodzący deser – lody. Od stycznia 2019 zjedliśmy w naszym kraju już prawie 115 milionów litrów lodów, a producenci zapowiadają, że sezon nadal trwa. Tylko marka Koral w czerwcu – który był rekordowym miesiącem w 40 letniej historii firmy – sprzedała blisko 12,5 milionów litrów lodów. Tegoroczne badania[1] sprzedaży potwierdzają, że niezmiennie jesteśmy tradycjonalistami – ulubionym smakiem Polaków pozostaje śmietankowy, a najchętniej wybieranymi formami lodów są familijne i na patyku. Badania odnotowują największy wzrost sprzedaży w segmencie premium, który stał się bardzo popularny w naszym kraju. Ubiegły rok dla branży lodowej był zdecydowanie wyjątkowy i łaskawy jeżeli chodzi o pogodę, która pozwoliła pobić kolejne rekordy sprzedaży. Tegoroczny sezon okazał się nieco bardziej wymagający właśnie ze względu na kapryśną pogodę – zimny maj, gorący czerwiec czy chłodniejszy lipiec, ale jak się okazało Polacy lody jedzą nie tylko w upały. Producenci odnotowali w czerwcu rekordowe wyniki sprzedaży – PPL Koral sprzedał prawie 12,5 milionów litrów lodów – to najlepszy wynik w 40 letniej historii firmy braci Koral. „Plany rekordowej majówki w tym roku pokrzyżowała nam gorsza pogoda w kwietniu i maju, czyli w czasie pierwszych urlopowych dni Polaków. Aby wyjść obronną ręką i utrzymać wysoką sprzedaż, a także entuzjastyczne nastroje sprzedawców, wprowadziliśmy dodatkowe niestandardowe akcje specjalne i promocje, które wyrównały wahania pogodowe. Jednak gorszą majówkę zdecydowanie wynagrodził nam czerwiec, który okazał się być rekordowym miesiącem w 40 letniej historii PPL Koral!” – mówi Piotr Gąsiorowski, dyrektor marketingu PPL Koral. Kupujemy coraz więcej lodów premium  Polacy zjedli w sumie 114 564 631 litrów lodów i mimo, że było to o ponad 5,5 milionów litrów mniej niż rok temu to pobity został rekord wartości sprzedaży – ponad 1,6 miliarda zł (1 667 729 180 zł). Dlaczego sprzedając mniej litrów lodów udało się pobić kolejny rekord sprzedaży? To efekt popularności lodów z segmentu premium, które są nieco droższe od tradycyjnie wybieranych lodów impulsowych. Od kilku lat obserwowany jest wzrost zakupów w segmencie premium, lody te mają największą dynamikę sprzedaży i zdecydowanie są hitem w naszym kraju. „Polacy są coraz bardziej świadomymi konsumentami, wybierają produkty wysokiej jakości, zwracają uwagę na skład oraz markę jaka stoi za danymi lodami. Coraz częściej zwracają również uwagę na opakowanie – zarówno pod kątem estetycznym, ale również praktycznym.” – dodaje Piotr Gąsiorowski, dyrektor marketingu PPL Koral. Polacy są tradycjonalistami zarówno w smaku, jak i w formie lodów, które kupują  Polacy są nieustająco tradycjonalistami i mimo, iż czasem lubimy eksperymentować z nowymi smakami to najczęściej, wybieramy te, które znamy, sprawdziliśmy i polubiliśmy. W Polsce hitem smakowym od lat pozostają lody śmietankowe. Smak ten zakorzeniony jest już w naszym głowach jako miłe skojarzenie z dzieciństwem, wspomnieniami z wakacji nad Bałtykiem, czy np. nagrodą po zakończonym roku szkolnym – zapewne dlatego wciąż cieszy się tak dużą popularnością i wybierają go kolejne pokolenia Polaków. Tegoroczne dane dotyczące wyników sprzedaży lodów pokrywają się z badaniami na temat gustów smakowych Polaków – na sprzedażowym podium uplasowały się lody o smakach: waniliowym, czekoladowym i bakaliowym. W zestawieniu na bardziej odległe miejsce spadły smaki owocowe. Latem zdecydowanie królują lody impulsowe, ich sprzedaż stanowi ponad połowę bo 57%, kolejne miejsce zajmują lody familijne w dużych opakowaniach (37%). Spośród lodów impulsowych zdecydowanie najczęściej wybieramy te na patyku, w drugiej kolejności rożki, a dalej równie popularne tego lata kubki oraz kanapki. Hitem sprzedażowym PPL Koral w tym roku były zdecydowanie rożki w różnych smakach, których polski producent jest liderem sprzedaży już od kilku lat. To nie koniec sezonu na lody  Sezon na lody w Polsce powoli, ale systematycznie rozciąga się, a granica pomiędzy latem i zimą delikatnie się zaciera. Dużą rolę odgrywa zawsze pogoda i przedłużające się lato, ale również moda na lody – Polacy deklarują, że chętnie sięgają i jedzą je również jesienią i zimą. Dzieje się to między innymi dzięki coraz to szerszej dostępności lodów w sklepach, przez okrągły rok i to nie tylko tych sieciowych. PPL Koral jest największym polskim producentem lodów, właścicielem marek Koral i Bracia Koral – Lody Jak Dawniej. Na rynku istnieje już od 1979 roku, a w tym roku obchodzi 40 urodziny. Główną siedzibą firmy jest Nowy Sącz, zakłady produkcyjne zlokalizowane są w Rzeszowie oraz w Limanowej. Sprzedaż lodów Koral prowadzona jest poprzez własną sieć dystrybucji oraz hurtowni w całej Polsce oraz w krajach UE m.in.: w Czechach, Słowacji, na Węgrzech, w Wielkiej Brytanii czy Litwie. Bracia Koral to marka premium obecna na polskim rynku od 2014 roku, stworzona z okazji Jubileuszu 35-lecia firmy PPL Koral. Kompozycje smakowe dostępne są w dwóch liniach produktowych: Lody Jak Dawniej oraz powstałej w 2018 r. Smaki Dzieciństwa, w oryginalnych słoiczkach. [1] Dane rynkowe wszystkich polskich producentów na bazie Nielsen  Źródło i fot.: koral.pl", "url": "https://miastons.pl/biznes-i-edukacja/sadecki-gigant-firma-koral-z-rekordowa-125-milionowa-sprzedaza-lodow-analiza/", "category": "małopolskie", "sub_category": "Sery i inne produkty mleczne", "phrase": "Sądecki lody"}