{"meta_description": "Sądeckie lody na stałe wpisały się w historię i kulturę Nowego Sącza i stały się swego rodzaju wizytówką miasta.", "title": "Sądeckie lody", "content": "Sądeckie lody na stałe wpisały się w historię i kulturę Nowego Sącza i stały się swego rodzaju wizytówką miasta. Ich produkcja rozpoczęła się w okresie międzywojennym i związana była z lodziarnią założoną przez Kazimierza Argasińskiego w 1937 roku oraz cukiernią Michała Pilińskiego. Lody sprzedawane były zarówno w sklepikach przy-produkcyjnych jak i rozwożone w specjalnych wózkach pchanych przez mężczyzn w charakterystycznych, dobrze widzialnych bluzach dodatkowo głośno krzyczących: Lody! Lody! Lody dla ochłody!1 Wówczas nie posiadano instalacji chłodniczych, w związku z czym do zamrażania, transportu i przechowywania lodów używano zebranego w zimie lodu z rzek. Bloki o wielkości prawie metra sześciennego składowano w specjalnych miejscach np. wielkich dołach w ziemi. Aby lód dotrwał do kolejnej zimy magazyny otwierano tylko nocą a bryły lodu dodatkowo przykrywano trocinami lub sieczką ze słomy. Na wyjątkowy smak sądeckich lodów wpływają starannie wyselekcjonowane produkty najwyższej jakości od lokalnych dostawców (mleko, jaja, owoce), indywidualne wykańczanie produktów oraz ręczne dozowanie naturalnych dodatków. Proces produkcji od lat oparty jest na tradycyjnych maszynach do produkcji lodów. Pozwalają one na kontrolowanie „kręcenie” lodów. Obecnie takie maszyny używane są niezwykle rzadko ze względu na wysoką pracochłonność produkcji. Lody wyciąga się z maszyny ręcznie, używając do tego specjalnych łopat. „Kręcenie” lodów wymaga umiejętności i doświadczenia, gdyż jest to kluczowy moment wytwarzania lodów tradycyjnych. Lody produkowane są w niewielkich partiach i sprzedawane bezpośrednio po ich wyprodukowaniu. Lody sprzedawane są na wagę lub w waflach i mają kilka smaków: śmietankowy, truskawkowy, jagodowy, kawowy, kakaowy/czekoladowy, cytrynowy i bananowy.", "url": "https://niezwyklamalopolska.pl/sadeckie-lody/", "category": "małopolskie", "sub_category": "Sery i inne produkty mleczne", "phrase": "Sądecki lody"}