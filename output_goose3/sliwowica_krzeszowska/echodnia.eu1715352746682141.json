{"meta_description": "Przez dwa dni mieszkańcy północnego Podkarpacia bawili się podczas krzeszowskich Powidlaków. W sobotę publiczność rozgrzewał zespół Cliver, w niedziele gwiazdą był zespół Ira.", "title": "W Krzeszowie królowała tylko śliwka. Słoneczna pogoda ściągnęła tysiące mieszkańców Podkarpacia", "content": "Dla osób, które zdecydowały się wybrać do Krzeszowa organizatorzy przygotowali również sporo atrakcji kulinarnych. W tym roku już po raz czternasty Urząd Gminy Krzeszów wspólnie z Gminnym Ośrodkiem Kultury w Krzeszowie przygotowali prawdziwą ucztę dla mieszkańców naszego regionu. Na miejscu można było nie tylko dobrze pobawić się w rytm muzyki młodzieżowej i ludowej, ale również posmakować krzeszowskich potraw regionalnych. Nie mogli też narzekać pełnoletni, bo krzeszowska śliwowica była prawie na każdym stosiku. Krzeszowska impreza rozpoczęła się w sobotę na boisku Rotundy. Tu także po raz pierwszy można było zobaczyć scenę, której zakup został dofinansowany przez Unię Europejską. Jako pierwsi pojawili się na niej uczniowie krzeszowskich szkół. Później przyszedł już czas na profesjonalistów. Szczególnie ciepło przyjęto ukraiński zespół Wesołe Ule. Ukraińskie rytmy piosenek ludowych okazały się bardzo bliskie krzeszowskiej publiczności. Później było już ostrzejsze granie i Yank Shippers z muzyką szanty. Tu po raz pierwszy publiczność została porwana i część osób zaczęła tańczyć. Kolejny zespół, który wystąpił na scenie, to miejscowa kapela Chaos. Na deser został już \"tylko\" Cliver i zabawa do białego rana z zespołem Twister. Niektórym z bawiących tak zagotowała się krew, że wracając w nocy z Krzeszowa w stronę Rudnika zniszczyli kilka drogowych znaków.", "url": "https://echodnia.eu/podkarpackie/w-krzeszowie-krolowala-tylko-sliwka-sloneczna-pogoda-sciagnela-tysiace-mieszkancow-podkarpacia/ar/8754965", "category": "podkarpackie", "sub_category": "Napoje (alkoholowe i bezalkoholowe)", "phrase": "Śliwowica krzeszowska"}