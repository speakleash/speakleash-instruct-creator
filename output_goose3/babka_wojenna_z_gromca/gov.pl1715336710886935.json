{"meta_description": "W dniu 16 listopada 2021 roku na Listę Produktów Tradycyjnych została wpisana w kategorii: Gotowe dania i potrawy: „babka wojenna z Gromca”.", "title": "Babka wojenna z Gromca - - Portal Gov.pl", "content": "Prostokątny wypiek z wierzchu zarumieniony, na przekroju ciemnoszary z widocznymi kawałkami cebuli oraz obierków ziemniaków Zależny jest od zastosowanej formy do wypieku. Najczęściej stosuje się formy prostokątne np. keksówki. Na przekroju wypiek przyjmuje kształt trapezu Ze względu na delikatne przypieczenie babka z góry jest twardsza, a w środku konsystencja jest miękka Tradycja babki wojennej z Gromca sięga czasów okupacji, lat powojennych i związanym z nimi niedostatkiem żywności, który był przyczynkiem do powstawania przepisów opartych na wykorzystywaniu resztek jedzenia. Jedną z takich potraw była babka wojenna z obierków ziemniaków, której przepis gospodynie z Gromca mają od swych babć. Babka z obierek była potrawą codzienną, podawaną w porze obiadowej. Chociaż z jej sporządzeniem nie wiązały się żadne zwyczaje, w miejscowości Gromiec była znana praktycznie w każdym domu. Aby przygotować babkę wojenną wystarczyło jedynie grubiej obrać ziemniaki na obiad, uprzednio porządnie je wyszorować, a już obierki na babkę były gotowe i pomysł na kolację również. Do przysmażenia cebulki dodawanej do babki gospodynie z Gromca polecają gęsi smalec. Dawniej w prawie każdym gospodarstwie chowano gęsi na pierze i puch przeznaczany do wyrobu pierzyn oraz poduch, które stanowiły wiano niejednej dziewczyny. Z gęsi pozyskiwano również tłuszcz, który jest dużo zdrowszy od wieprzowego i używano go do smażenia, ale także, jako dodatek do potraw, tak jak w przypadku przepisu na babkę wojenną z Gromca. Jak wspominają gospodynie, gdy jeszcze nie było kuchenek gazowych czy elektrycznych, ich matki i babcie piekły babki w szabaśniku lub w piecu chlebowym. Gospodynie potocznie używają także dla tej potrawy nazwy babka z obierków ziemniaków, ale ze względu na jej historię i związek z czasami II wojny światowej bardziej adekwatna jest nazwa babka wojenna z Gromca. Bowiem to właśnie w czasie wojny i tuż po niej panie domu potrafiły spożytkować wszystko, w tym kuchenne odpadki, jakim są m.in. obierki z ziemniaków. Potrawa ta wpisuje się również we współczesne trendy żywieniowe zero waste, które mówią o świadomym i pełnym wykorzystywaniu surowców żywnościowych.", "url": "https://www.gov.pl/web/rolnictwo/babka-wojenna-z-gromca", "category": "małopolskie", "sub_category": "Gotowe dania i potrawy", "phrase": "Babka wojenna z Gromca"}