{"meta_description": "", "title": "Przepisy", "content": "Zylc był przygotowywany po uboju ze świeżego zapeklowanego mięsa i spożywany na zimno jako zakąska, dodatek do piwa lub wódki. Był równie popularny jak smalec i bardzo często spożywany. Ta zakąska, czy też zagryzka jest sposobem na wykorzystanie głowizny, nóżek, podgardla. Zylc jest daniem prostym, w ten sposób dawniej się żywiono. Świeże mięso było rzadkością. Tradycję przyrządzania tej potrawy potwierdzają fragmenty książki „Gawędy o dawnej kaszubskiej kuchni”, która powstała dzięki rozmowom autorki ze starszymi osobami zamieszkałymi na Kaszubach. Jak podaje R. Ostrowska w „Bedekerze kaszubskim” (1979): na święta lub z okazji zabicia świni prócz domowych kiełbas sporządza się duże ilości specjalnej kaszubskiej galarety z nóżek. Specjalnej, bo całość materiału sieka się drobniutko lub przepuszcza przez maszynkę oraz zakwasza octem. składniki: głowizna, nóżki wieprzowe, golonka, mięsne okrawki wieprzowe, marchew, cebula, pietruszka, listki bobkowe, ocet wykonanie: przygotować mięso i warzywa. Mięso posiekać, porąbać, oczyścić ze szczeciny, usunąć oczy i uszy. Wymoczyć. Mięso peklować w suchej zalewie z soli, pieprzu, listków bobkowych i ziela angielskiego przez co najmniej 24 godz. Dobrze zapeklowane mięso nabierze czerwonej barwy, twardej konsystencji i słonego smaku. Powoli gotować wywar, aż mięso samo odejdzie od kości. Pod koniec gotowania doprawić majerankiem. Mięso wyjąć, a wywar przecedzić. Mięso rozdrobnić, pokroić warzywa i i połączyć z wywarem. Doprawić do smaku octem i pieprzem. Powstałą masę przełożyć do foremek i odstawić do ostygnięcia i stężenia.      Składniki:  1 golonka wieprzowa  2 stópki wieprzowe  1/2 głowy wieprzowej  3 liście laurowe  12 ziaren ziela angielskiego  1/2 pora  1/2 selera  4 marchewki  3 cebule  sól  ocet do smaku  zielona pietruszka, koperek, groszek i cytryna do dekoracji      Sposób przyrządzenia:  Mięso i przyprawy zalać wodą, tak by je tylko przykryła, osolić i gotować 2 i pół godziny. Następnie włożyć warzywa w całości i dalej gotować jeszcze pół godziny. Mięso wyjąć i obrać z kości. Skóry i chrząstki zmielić na maszynce, a mięso, seler i marchew pokroić w kostkę. Wszystko włożyć do przecedzonego wywaru, doprawić do smaku i przegotować. Dodać ocet (tyle, aby smak galarety był lekko kwaśny) i wylać do miseczek lub filiżanek z listkiem pietruszki, kilkoma ziarenkami zielonego groszku i plasterkiem cytryny.  Odstawić do zastygnięcia.  Przed podaniem wyjąć galaretkę (do góry dnem) na półmisek i udekorować gałązką koperku oraz cytryną.", "url": "https://gry-online.wixsite.com/zylc/about", "category": "pomorskie", "sub_category": "Gotowe dania i potrawy", "phrase": "Zylc – galareta z nóżek"}