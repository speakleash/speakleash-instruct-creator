{"meta_description": "GALARETKA Z NÓŻEK Klasyka kuchni polskiej galaretka z nóżek wieprzowych, inaczej zimne nóżki, galert i zylc. Dzisiejsza galaretka z nóżek została przygotowana", "title": "GALARETKA Z NÓŻEK", "content": "Klasyka kuchni polskiej galaretka z nóżek wieprzowych, inaczej zimne nóżki, galert lub zylc. Dzisiejsza galaretka z nóżek została przygotowana przez moją mamę z jej ulubionego przepisu.Przeszukiwałam zamrażarkę skrzyniową i znalazłam zamrożone 4 nóżki i jedną wielką golonkę. Nooooo nie było przebacz, od razu wiedziałam co powstanie :) Co prawda zapach gotowania nóżek trudno zaliczyć do atrakcyjnych, coś jak smażenie wątróbki lub gotowanie flaków. Powiedziałabym, że łapią się one w tej samej aromatycznej kategorii. Sam proces przygotowania trudny nie jest, jednak samo gotowanie zajmuje kilka godzin. Mięso musi odchodzić od kości a kolagen pozostać wywarze. Do dobrze przygotowanych nóżek, z których większość płynu odparowała nawet nie trzeba dodawać żelatyny! Ale przecież galaretka z nóżek, przysłowiowa meduza z lornetą lub bez (lorneta to dwa kieliszki wódki) jest takim klasykiem kuchni polskiej, że nie ma chyba osoby, która by nie spotkała się z tym daniem. Oczywiście znać i lubić to dwie inne sprawy. A u ciebie galaretka z nóżek należy do lubianych dań na zimno, czy jednak omijanych szerokim łukiem? • Nóżki i golonki trzeba umyć pod bieżącą wodą, oczyścić jeśli jest taka konieczność. Ułożyć na dnie garnka, dodać listki laurowe i ziele. • Zalać taką ilością wody, żeby przykryła nóżki na dwa place. Wstawić na gaz pod przykrywką. Zagotować. Zdjąć łyżką szumowiny i gotować pod przykryciem na małym gazie przez minimum 3 godziny. Te ze zdjęcia gotowałam 5 godzin na małym gazie. Im dłużej będziecie gotować tym galareta będzie lepsza. • Obrać warzywa, dodać do nóżek i golonek, doprawić solą i pieprzem. Gotować pod przykryciem kolejne 2 godziny. Mięso musi być bardzo delikatne, samo odchodzić od kości. • Przecedzić przez sito mięso. Wywar wlać ponownie do garnka. Można dodać trochę tartej marchewki dla koloru. Obrać dokładnie lekko przestudzone ale ciągle gorące nóżki i golonki. Mięso posiekać drobno. Układać w salaterkach, zalać płynem z gotowania. Wstawić do lodówki na noc. Galaretka z nóżek wieprzowych zwykle podawana jest z octem, majonezem lub sokiem z cytryny. • Wszystkich wielbicieli kuchni polskiej zapraszam na zimne nóżki inaczej nazywane galaretka z nóżek a na śląsku występują jako galert lub zylc!", "url": "https://www.olgasmile.com/galaretka-z-nozek.html", "category": "pomorskie", "sub_category": "Gotowe dania i potrawy", "phrase": "Zylc – galareta z nóżek"}