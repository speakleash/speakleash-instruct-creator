{"meta_description": "", "title": "Galareta wieprzowa, czyli przepis na pyszną, babciną przekąskę", "content": "Galareta z nóżek wieprzowych to przystawka czasochłonna, ale nie pracochłonna. Nóżki wieprzowe gotuje się długo, zatem warto od razu zrobić dużą porcję i podzielić się nią z najbliższymi. Do przygotowania galarety wieprzowej potrzebujemy tylko mięsa i włoszczyzny - żelatyna będzie zbędna. Nóżki są bogate w kolagen, który, dzięki długiemu gotowaniu, przenika do wody - a ta, gdy stygnie, zaczyna tężeć. Nie potrzebujemy zatem dodawać żelatyny, bo konsystencję galaretki uzyskujemy w sposób naturalny. Za to pyszne danie podziękują wam nie tylko wasze żołądki, ale i stawy, bo kolagen poprawia ich kondycję. Przedstawiamy nasz przepis na znakomite nóżki w galarecie. • Mięso oczyszczamy pod bieżącą wodą, a następnie układamy w dużym garnku. Wlewamy letnią wodę tak, aby zawartość garnka była zanurzona ok. 2 cm pod jej powierzchnią. Wrzucamy liście laurowe i ziele angielskie. Włączamy palnik na małą moc i doprowadzamy mięsny wywar do wrzenia. Od tej pory gotujemy całość pod przykryciem przez dwie godziny. Co jakiś czas zbieramy szumowiny. • W międzyczasie przygotowujemy włoszczyznę. Marchewki, pietruszki i seler obieramy i kroimy na kilka kawałków. Cebulę opalamy nad palnikiem lub w piekarniku. • Gdy nóżki będą ugotowane, dodajemy do garnka warzywa. Gotujemy przez kolejne półtorej godziny. • Po tym czasie wyciągamy warzywa i mięso z wywaru. • Mięso oddzielamy od kości i skóry, a warzywa kroimy na plasterki lub w kostkę. • Wywar przecedzamy przez sito i doprawiamy solą i pieprzem wedle uznania. • W naczyniu lub naczyniach, w których chcemy podać galaretę, umieszczamy rozdrobnione mięso i warzywa, po czym zalewamy całość wywarem. • Pozostawiamy galaretę do wystygnięcia, a następnie przekładamy do lodówki. • Nóżki w galarecie potrzebują kilku godzin w lodówce, aby dobrze stężeć. Po tym czasie możemy je podawać. Tak przygotowaną galaretkę wieprzową możemy podważyć widelcem i wyciągnąć z naczynia na płaski talerz. Warto udekorować ją plasterkami cytryny i świeżymi liśćmi pietruszki. Do tego podajemy kromki chleba (najlepiej z naszego przepisu na chleb w godzinę) lub bułki. Znanym i lubianym dodatkiem jest też ocet lub domowy majonez. Jeśli galaretkę przygotowaliśmy w prostokątnej formie, możemy podać ją pokrojoną w plastry, idealne na kanapkę. Galareta wieprzowa w lodówce może stać przez kilka dni. Możemy jednak przedłużyć jej żywotność i przygotować ją w słoikach. Zalane gorącym wywarem, szczelnie zakręcamy. Umieszczamy je w szerokim garnku na ścierce, aby nie obijały się o dno, a następnie zalewamy gorącą wodą tak, by nie zalać pokrywek. Galaretę gotujemy trzykrotnie, z jednodniową przerwą pomiędzy pasteryzacjami. W zależności od wielkości słoików, dobieramy odpowiedni czas gotowania galarety. W przypadku słoików o pojemności 600 ml jest to 60 minut, 40 minut i 30 minut. Pod koniec całego procesu pasteryzacji, gdy galareta wystygnie, środek wieczka musi być \"zassany\" do wnętrza słoika. Tak zabezpieczone zimne nóżki mogą stać przez nawet 6 miesięcy. Nie muszą być przechowywane w lodówce. Galaretka drobiowa, czyli nóżki w galarecie w odchudzonej wersji [PRZEPIS] Czym jest i jak zrobić pumpernikiel?", "url": "https://haps.pl/Haps/7,167251,24550732,galareta-wieprzowa-czyli-przepis-na-pyszna-babcina-przekaske.html", "category": "pomorskie", "sub_category": "Gotowe dania i potrawy", "phrase": "Zylc – galareta z nóżek"}