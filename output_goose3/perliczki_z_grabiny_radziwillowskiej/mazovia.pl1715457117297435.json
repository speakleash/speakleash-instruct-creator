{"meta_description": "", "title": "Perliczki z Grabiny - Witryna", "content": "W Polsce perliczki hodowane są od dawna „głównie, jako uzupełnienie innych gatunków ptactwa domowego”(M. Trybulski „Gospodarski chów ptactwa domowego” Warszawa - Kraków, 1948). Do Europy trafiły z Afryki w XV wieku. Przed wojną, jak wspominają mieszkańcy Grabiny Radziwiłłowskiej oraz okolicznych wsi, niewielkie ( 15 - 20 sztuk) stada perliczek spotykało się prawie w każdym gospodarstwie. Ich powszechne występowanie było związane z niskimi kosztami utrzymania, gdyż dużą część pożywienia zdobywają samodzielnie. Grabina Radziwiłłowska, znajdująca się na terenie Bolimowskiego Parku Krajobrazowego, to idealne miejsce dla chowu perliczek. Obszerne wybiegi obsiane trawą i mieszankami roślin motylkowych zapewniają ptakom możliwość żerowania, „Gdy perlice korzystają z wybiegów (…) znajdują same duże (…) ilości naturalnego pokarmu w postaci owadów i robaków, a nadto zieleninę” (M. Trybulski „Gospodarski chów ptactwa domowego” Warszawa - Kraków, 1948). Aby mięso perliczek było smaczne, powinno się je karmić naturalnymi paszami: pszenicą, otrębami pszennymi, śrutą, kaszą jęczmienną, owsem, kukurydzą, grochem, siemieniem lnianym, ziemniakami, bobem, łubinem, wyką, rzepakiem, kiszonkami. „na kiszonkę (…) nadaje się: nać, koniczyna, lucerna, kukurydza (…) kiszonkę używać należy dopiero zimą” (M. Trybulki „Gospodarski chów ptactwa domowego” Warszawa – Kraków, 1948). Najsmaczniejsze jest mięso perliczek pochodzące od młodych kogutków. Gotowało się na nim najczęściej rosół, który wychodził bardzo esencjonalny i dużo chudszy od rosołu z kury. „Na wartość smakową i odżywczą mięsa perlic wpływa to, że mięśnie ich są bardziej zbite, o drobniejszych komórkach otoczonych małą ilością tkanki łącznej. Mięso młodej perlicy jest kruche, mało łykowate, szybko się piecze i gotuje (…) Z wiekiem staje się twardsze, (…) upodabnia się do dziczyzny” (Z. Żmijewska „Perlice” Warszawa 1967). Ponadto z uwagi na wartości odżywcze mięsa perliczek jest ono często polecane rekonwalescentom. Wzmianki o perliczkach odnaleźć można również w polskiej literaturze pięknej, m. in. w „Chłopach” W. Reymonta „księże perliczki darły się na płotach”, czy też w książce „Noce i dnie” M. Dąbrowskiej „zresztą, te parę kur, kaczek i perliczek (…) Bylisia była już przyuczona sama oprzątać”.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/produkty-miesne/perliczki-z-grabiny.html", "category": "mazowieckie", "sub_category": "Mięso świeże oraz produkty mięsne", "phrase": "Perliczki z Grabiny Radziwiłłowskiej"}