{"meta_description": "", "title": "", "content": "Okres międzywojenny na terenach należących do gminy Sypniewo nie był okresem rozkwitu i bogactwa. Drobne gospodarstwa z wielkim trudem dostarczały żywność w dostatecznej ilości i jakości dla wyżywienia rodziny. Mieszkańcy głównie przygotowywali potrawy z ziemniaków, zbóż, warzyw, owoców leśnych i grzybów. Mięso spożywane było od święta i zazwyczaj w postaci okrasy. Popularnym warzywem na tych terenach, z którego przygotowywano przeróżne potrawy była cebula. Dowodem na popularność tego warzywa jest nadany mieszkańcom Sypniewa w gwarze lokalnej przydomek cebularze. Częstym daniem przygotowywanym we wsi była duszona cebula ze skwarkami. To prosta w przygotowaniu potrawa, a także łatwa w transporcie np. do pracy przy pracach polowych. Niedziele okresu zimowego naznaczone były w wielu domach Sypniewa zwyczajem wspólnego przygotowywania śniadania po powrocie z mszy porannej składającego się z duszonej cebuli ze skwarkami. Gospodarz kroił mięso, dzieci obierały i kroiły cebulę, gospodyni rozpalała ogień pod płytą. Następnie cebula była duszona ze skwarkami, a na koniec wszyscy wspólnie zasiadali do posiłku. „Cała rodzina zaczyna się gromadzić do jedzenia wtedy, gdy już woń podsmażanej słoniny rozejdzie się po izbie” (A. Chętnik, „Pożywienie Kurpiów: jadło i napoje zwykłe, obrzędowe i głodowe”, Kraków 1936).", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/gotowe-dania-i-potrawy/cebula-duszona-ze-skwarkami-z-sypniewa.html?format=csv", "category": "mazowieckie", "sub_category": "Gotowe dania i potrawy", "phrase": "Cebula duszona ze skwarkami z Sypniewa"}