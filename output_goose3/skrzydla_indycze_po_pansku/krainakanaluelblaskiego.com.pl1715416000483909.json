{"meta_description": "Kraina Kanału Elbląskiego to nie tylko obiekty hydrotechniczne, to także podmioty reprezentujące bogactwo regionalnych kulinariów nawiązujących do sma", "title": "Blog - Dziedzictwo kulinarne Krainy Kanału Elbląskiego Diamenty Krainy Kanału Elbląskiego", "content": "Kraina Kanału Elbląskiego słynie z niszowych kulinarnych specjałów. Wielokulturowa, wielonarodowa i wielowyznaniowa społeczność Warmii, Mazur i Powiśla kusi smakiem kuchni staropolskiej, warmińskiej, mazurskiej, ukraińskiej, litewskiej, rosyjskiej czy pruskiej. Wyróżnikiem Krainy Kanału Elbląskiego są miody, sery, masło, ryby z jezior, piwo, drób, mięsa mielone. Do łask wracają ślimaki. Mocną stroną w dziedzinie kulinariów Krainy Kanału Elbląskiego jest ciągle rosnący potencjał produktów lokalnych. Zupa rybna z pulpecikami z Miłomłyna, skrzydła indycze po pańsku z Tynwałdu, bitki królewieckie i warmińskie farszynki z Małdyt, ser żuławski z Węziny czy anielskie ruchańce z Aniołowa to tylko nieliczne przykłady osobliwych potraw z Krainy Kanału Elbląskiego. Kraina Kanału Elbląskiego to nie tylko obiekty hydrotechniczne, to także podmioty reprezentujące bogactwo regionalnych kulinariów nawiązujących do smaków kuchni. Członkowie Ekomuzeum Krainy Kanału Elbląskiego należą do Sieci Dziedzictwa Kulinarnego Warmii, Mazur i Powiśla. Promują oni korzystanie z lokalnych surowców w produkcji żywności i potraw, kultywowanie tradycji kulinarnych. Jest promocją kulinarnego dziedzictwa regionu. Do sieci Dziedzictwa Kulinarnego Warmii, Mazur i Powiśla należą następujący członkowie oraz kandydaci do Ekomuzeum Krainy Kanału Elbląskiego: • członek EKKE: Gospodarstwo Rolne Snails Garden, Bistro Ślimaka w Krasinie, które serwuje ślimaki śródziemnomorskie z własnej hodowli BIO. Swoje dania tworzą bez sztucznych dodatków, prosto i smacznie. Muszle nadziewane mięsem ślimaka, prawdziwy burger ze ślimaków czy pierogi ze ślimakami to tylko część potraw, jakimi można delektować się w Bistro. • członek EKKE: Zajazd Pod Kłobukiem w Małdytach specjalizujący się głównie w daniach kuchni staropolskiej i regionalnej, daniach z ryb, drobiu, wieprzowiny, wołowiny, dziczyzny i baraniny. • członek EKKE: Gospodarstwo Agroturystyczne w Suszu - Gościniec „Pomezania” serwuje dziedzictwo swojego regionu poprzez takie dania jak: karmuszka, bugaj, czernina, świeżonka, sandacz w śmietanie pod pierzynką z ziemniaczanego pure, żeberka w pomarańczach z żurawiną, fantazyjne gołąbki, swojskie wędzonki, marynaty, domowe dżemy, powidła i smalczyk z suszonymi grzybkami na ciepłym swojskim chlebie. • kandydat na członka EKKE: Zakład wędliniarski z Miłomłyna „Flis-Pol” specjalizujący się w produkcji wyrobów swojskich, wytwarzanych naturalnie. Starannie wyselekcjonowane mięso, aromatyczne przyprawy i długotrwały proces wędzenia naturalnego drewnem olchowym i bukowym nadają wędlinom niepowtarzalny smak. Stworzenie sieciowego pakietu produktów turystycznych pozwoliło na współuczestniczenie zwiedzających turystów w wydarzeniach organizowanych przez członków EkoMuzeum, degustacji lokalnej kuchni, kupna wyrobów rękodzieła, uczestniczenia w zajęciach i warsztatach artystycznych oraz noclegach w klimacie Krainy Kanału Elbląskiego. Małdyty, smaki regionu, fot. Zajazd pod Kłobukiem   Sery z Warmii i Mazur, fot. RB   Gość w dom, Bóg w dom, fot. RB", "url": "https://krainakanaluelblaskiego.com.pl/pl/n/12", "category": "warmińsko-mazurskie", "sub_category": "Gotowe dania i potrawy", "phrase": "Skrzydła indycze po pańsku"}