{"meta_description": "", "title": "ZACIERKA DOBRZYŃSKA", "content": "Od tygodnia przemierzamy kulinarnie Polskę. Był Dolny i Górny Śląsk, Podkarpacie, Podlasie, świętokrzyskie. Dziś wyruszamy na Ziemię Dobrzyńską, która jest częścią województwa kujawsko – pomorskiego. Leży na północ od Włocławka i po prawej stronie Wisły. Kuchnia tego regionu jest podobna do kuchni Kujaw. Królują ziemniaki, kapusta, strączki, dynia, dzikie zioła, grzyby. Ziemniaki dodawano do pieczywa, pączków, zup, klusek. Powszechne były drobne kluski i zacierki głównie z mąki żytniej. Kasze mieszano z lebiodą i pokrzywą (faćka). Kuchnia tego regionu to spuścizna Polaków, Olendrów, Niemców, Żydów. Każda z tych nacji wniosła swoje produkty i dania. Dziś przedstawiam jedną z najbardziej znanych zup tej ziemi. Zacierkę dobrzyńską. Znana jest również pod nazwą zupy zagraj lub pospółki. To zupa z niewielkiej ilości składników, ale przyjemna w smaku. Gotowana z ziemniaków, przypraw, boczku i żytnich zacierek. To właśnie zacierki nadają wyjątkowego smaku. Dopełnieniem zupy jest kapusta kiszona, którą podaje się osobno na talerzyku. Najczęściej nie gotowana. Dodaje się ją do zupy już wlanej na talerz. Wzbogaca smak potrawy. Nie próbujcie jej pominąć. W okresie postu, zacierkę podawano ze smażoną cebulą na oleju. Uwielbiam takie proste, a zarazem wyjątkowe w smaku zupy. – 700 g ziemniaków  – 1 duża marchewka  – 200 g mąki żytniej typ 720  – 2 duże cebule  – 3 łyżki oleju rzepakowego lub słonecznikowego  – 3 liście laurowe  – 6 ziaren ziela angielskiego  – ½ łyżeczki wędzonej papryki (opcjonalnie)  – sól i pieprz do smaku – marchew obrać i pokroić w średnią kostkę. Włożyć do garnka wraz z zielem angielskim i liśćmi laurowymi. Wlać 2,5 litra wody i dodać sporą szczyptę soli. Gotować 15 minut  – cebulę pokroić w średnią kostkę i lekko zrumienić na oleju. wyłączyć grzanie i można dodać paprykę wędzoną i wymieszać  – ziemniaki obrać i pokroić w kostkę i dodać do marchewki z przyprawami. Gotować do miękkości  – w tym czasie zagnieść mąkę z taką ilością wody, by powstało zwarte i lekko twardawe ciasto  – zetrzeć ciasto do zupy na dużych oczkach tarki. Gotować około 2 minut. Dodać cebulę. Doprawić do smaku sola i pieprzem  – podawać z surową kiszoną kapustą", "url": "https://weganon.pl/zacierka-dobrzynska/", "category": "pomorskie", "sub_category": "Gotowe dania i potrawy", "phrase": "Zacierka z mątewki/zacierka z koziełka"}