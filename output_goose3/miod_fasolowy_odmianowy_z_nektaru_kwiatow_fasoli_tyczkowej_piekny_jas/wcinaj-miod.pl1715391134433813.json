{"meta_description": "Miód fasolowy to gatunek niezbyt rozpowszechniony. Ma jednak właściwości smakowe i zdrowotne, dla których warto go spróbować.", "title": "Miód fasolowy - nieznana perła wśród miodów - Wcinaj Miód!", "content": "Mało popularny, a tak wyjątkowy miód fasolowy Miód fasolowy nie należy raczej do najpopularniejszych gatunków – w przeciwieństwie do miodu gryczanego, akacjowego, lipowego czy nawet rzepakowego nie jest on powszechnie znany, a jego nazwa budzi niekiedy nawet zdziwienie. Fakt ten zupełnie nie przekłada się jednak na wartość tego produktu. Miód fasolowy posiada bardzo wiele cennych dla naszego zdrowia właściwości i zdecydowanie warto dowiedzieć się o nim więcej oraz przynajmniej od czasu do czasu po niego sięgnąć. Jakie cechy ma miód fasolowy? Chyba najbardziej charakterystyczną jest jego smak – niezbyt słodki, a nawet delikatnie kwaskowaty. Kolor tego miodu zmienia się w zależności od jego konsystencji – w płynnej jest on słomkowy, a gdy się skrystalizuje, staje się kremowobiały. Charakteryzuje go także dość intensywny aromat przypominający zapach kwiatów fasoli. Do jego produkcji pszczoły wykorzystują nektar z kwiatów z odmiany fasoli tyczkowej, która nosi nazwę „Piękny Jaś”, a także czasem z fasoli wielokwiatowej (Phasoleus coccineus). Miód ten powstaje głównie na Roztoczu (na przykład w okolicach miejscowości takich, jak Szczebrzeszyn, Radecznica, Kawęczyn, Sąsiadki, Gorajec, Mokrelipie) i uważany jest nawet za tamtejszy produkt regionalny. Dzieje się tak dlatego, że Roztocze jest jednym z najmniej zachmurzonych i najlepiej nasłonecznionych w okresie letnim obszarów Polski i dzięki temu tamtejsze warunki klimatyczne doskonale nadają się do hodowania fasoli. W czasie jej wegetacji pogoda jest tam dla niej wyjątkowo sprzyjająca, dlatego tamtejsi rolnicy często decydują się na jej uprawę. Miód fasolowy ma bardzo dobry wpływ na wiele narządów i układów w naszym organizmie i doskonale poprawia jego działanie. Wspomaga on na przykład pracę serca i funkcjonowanie całego układu krwionośnego, pozytywne skutki jego spożywania odczujemy z pewnością również jeśli chodzi o układ pokarmowy. Osobom, które cierpią na choroby żołądka lub jelit, jedzenie go pozwoli złagodzić te dolegliwości – między innymi przez przyspieszenie odnawiania drobnoustrojów gwarantujących prawidłowe trawienie. Korzystny będzie także dla tych, którzy zwyczajnie mają osłabioną odporność i często zapadają na grypę oraz różnego rodzaju przeziębienia i infekcje. Miód fasolowy wzmacnia układ immunologiczny i w ten sposób sprawia, że organizm jest w stanie lepiej obronić się przed różnymi atakującymi go wirusami i bakteriami. Warto go więc spożywać zarówno wtedy, gdy już dopadnie nas grypa lub przeziębienie, jak i profilaktycznie. Ponadto dostarcza on organizmowi wielu wartościowych składników odżywczych i regeneruje go. Choć o miodzie fasolowym spora część z nas jeszcze nawet nie słyszała, jego popularność stopniowo rośnie. Coraz więcej osób decyduje się na sięganie po mniej znane gatunki miodu i testowanie ich właściwości. I dobrze, bo w ten sposób często można trafić na prawdziwe perełki – a do takich z pewnością należy miód fasolowy.", "url": "https://wcinaj-miod.pl/miod-fasolowy/", "category": "lubelskie", "sub_category": "Miody", "phrase": "Miód fasolowy odmianowy z nektaru kwiatów fasoli tyczkowej „Piękny Jaś”"}