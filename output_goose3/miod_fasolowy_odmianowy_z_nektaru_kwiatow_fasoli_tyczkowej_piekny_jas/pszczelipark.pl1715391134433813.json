{"meta_description": "", "title": "PszczeliPark polski miód z polskiej pasieki. Pszczoły i ekosystem. Miody odmianowe z terenów ekologicznych. Najlepszy Polski MMiód fasolowy", "content": "Jeżeli w swoich wakacyjnych podróżach macie Państwo zamiar odwiedzić Roztocze to polecamy wizytę w pasiece \"ULIK\" we wsi Mokrelipie. Jest to rodzinne gospodarstwo pasieczne prowadzone przez Państwa Irenę i Mariana Śliczniaków od ponad 30 lat. Dlaczego polecamy wizytę w tej pasiece? Otóż w niej pszczoły produkują jedyny w swoim rodzaju miód fasolowy z kwitnącej fasoli tyczkowej \"Piękny Jaś\". Któż z nas nie jadł tej fasoli? Wbrew pozorom, miód nie ma zapachu i smaku \"fasolki po bretońsku\" . Świeży miód, bezpośrednio po miodobraniu ma silny aromat kwiatów fasoli. Jest mało słodki i lekko kwaskowaty. W postaci płynnej (patoki) miód fasolowy ma barwę słomkową. Po skrystalizowaniu zmienia kolor na białokremowy. Miód fasolowy odmianowy z nektaru kwiatów fasoli tyczkowej \"Piękny Jaś\" w 2005 roku został wpisany na listę produktów tradycyjnych Ministerstwa Rolnictwa i Rozwoju Wsi. Ważnym czynnikiem sprzyjającym uprawom fasoli jest specyficzny klimat Roztocza. Okazuje się, że Roztocze należy do obszarów Polski o najmniejszym zachmurzeniu i tym samym największym usłonecznieniu w miesiącach czerwiec – wrzesień. Okres wegetacji fasoli tyczkowej przypada, więc w najkorzystniejsze dla niej miesiące. Porą dnia, w której można spodziewać się najwięcej słońca jest w porze letniej przedpołudnie (w tym czasie następuje zbiór nektaru przez pszczoły miodnej, gdyż fasola nektaruje właśnie w godzinach przedpołudniowych). Odmianą fasoli uprawianą na Roztoczu jest „Piękny Jaś”, z kwiatów którego pszczoły zbierają nektar i produkują miód. Kwiaty fasoli rozkwitają we wczesnych godzinach rannych i nektarują jeden dzień. Praca pszczół na kwiatach jest bardzo efektywna (na jeden ładunek nektaru wystarczy odwiedzenie przez pszczołę kilku kwiatów). Nektar zaczyna wydzielać się jeszcze w pąkach w dniu poprzedzającym rozkwitanie. Pąki kwiatów fasoli są rozgryzane przez trzmiele krótkojęzyczkowe. Przez wygryzione otwory pszczoły pobierają nektar także wtedy, gdy kwiaty są już rozkwitnięte. Jeden kwiat wydziela 6-8 mg cukrów. Miód fasolowy, tak jak inne miody, wspomaga pracę mięśnia sercowego, wzmacnia układ immunologiczny, odżywia i regeneruje organizm, wspomaga leczenie przeziębień, grypy. Wskazany jest przy leczeniu schorzeń żołądkowo-jelitowych, nie podrażnia przewodu pokarmowego, przyspiesza odnawianie drobnoustrojów niezbędnych do prawidłowego trawienia. Pasieka Państwa Śliczniaków początkowo była pasieką stacjonarna, pozyskiwała miód wielokwiatowy, gdyż różnorodność okolicznych upraw rolnych (w tym fasoli tycznej „Piękny Jaś”) nie pozwalały na produkcję miodu odmianowego. Od roku 1975 szybko zwiększająca się uprawa fasoli spowodowała, że pszczoły również z pasiek innych pszczelarzy częściej miały okazję odwiedzać kwiaty fasoli tycznej niż innych roślin. Z tej przyczyny pozyskiwany miód wielokwiatowy w coraz większym, znaczącym procencie przybierał charakter miodu odmianowego – fasolowego. Plantacje fasoli tycznej z upływem czasu powiększały się i stawały się coraz to liczniejsze wśród upraw na Roztoczu Zachodnim, dlatego pozyskiwanie czystego odmianowo miodu fasolowego nie stanowiło problemu. W tym celu pasieka stacjonarna została przekształcona w pasiekę wędrowną. Ule na okres nektarowania fasoli tyczkowej przewożone są na plantacje fasoli, a pszczoły produkują z nektaru kwiatów „Pięknego Jasia” gatunkowy miód. Obszar upraw fasoli „Piękny Jaś” obejmuje Szczebrzeszyński Park Krajobrazowy na Roztoczu Zachodnim (gm. Szczebrzeszyn i południową część gm. Radecznica).", "url": "http://pszczelipark.pl/index.php/aktualnosci/view/Miod-fasolowy.html", "category": "lubelskie", "sub_category": "Miody", "phrase": "Miód fasolowy odmianowy z nektaru kwiatów fasoli tyczkowej „Piękny Jaś”"}