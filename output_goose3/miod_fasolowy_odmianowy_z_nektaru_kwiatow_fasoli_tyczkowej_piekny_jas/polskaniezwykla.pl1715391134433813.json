{"meta_description": "Kt&oacute;ż nie zna miodu wielokwiatowego, rzepakowego, lipowego, akacjowego, gryczanego czy spadziowego. A mi&oacute;d fasolowy? Ta roślina kojarzy się raczej z zupą czy słynną fasolką po bretońsku, ale z miodem? A jednak niepozorne kwiaty fasoli tyc...", "title": "Szczebrzeszyn - Apteka Natury. Atrakcje turystyczne Szczebrzeszyna. Ciekawe miejsca Szczebrzeszyna", "content": "Któż nie zna miodu wielokwiatowego, rzepakowego, lipowego, akacjowego, gryczanego czy spadziowego. A miód fasolowy? Ta roślina kojarzy się raczej z zupą czy słynną fasolką po bretońsku, ale z miodem? A jednak niepozorne kwiaty fasoli tyczkowej Piękny Jaś są źródłem nektaru, który pracowite pszczoły przetwarzają na miód fasolowy. Od innych miodów odróżnia go lekko kwaskowaty smak, mniejsza słodycz i silny aromat. Miód fasolowy wzmacnia układ odpornościowy, wskazany jest przy schorzeniach jelitowo-żołądkowych, zalecany także po kuracjach antybiotykowych, ponieważ pomaga odnowić naturalną florę bakteryjną przewodu pokarmowego, pomocny jest również w leczeniu kamicy nerkowej. Klimat Roztocza z dużą ilością słonecznych dni, zwłaszcza w okresie od czerwca do września, sprzyja uprawie fasoli tyczkowej Piękny Jaś. Duże plantacje tej rośliny warto zobaczyć w okolicach Szczebrzeszyna i Radecznicy. Aby pozyskać miód odmianowy - fasolowy, na czas kwitnienia i nektarowania fasoli pszczoły przewozi się na pożytek w pobliże upraw. Słoiczek pysznego, zdrowego miodu fasolowego z gospodarstwa pasiecznego \"Miody Roztocza\" można nabyć na zamojskiej Starówce, w sklepie \"Galeria Świec Woskowych - Świat Miodów APIKO\", przy ulicy Staszica 35. Miód fasolowy z Roztocza stał się atrakcją regionu i został wpisany na listę Produktów Regionalnych i Tradycyjnych, a gospodarstwa pasieczne, które go produkują, za swoje wyroby są nagradzane na targach i konkursach.", "url": "http://www.polskaniezwykla.pl/web/place/21764,szczebrzeszyn-apteka-natury.html", "category": "lubelskie", "sub_category": "Miody", "phrase": "Miód fasolowy odmianowy z nektaru kwiatów fasoli tyczkowej „Piękny Jaś”"}