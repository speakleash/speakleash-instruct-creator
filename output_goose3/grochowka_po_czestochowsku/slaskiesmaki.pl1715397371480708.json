{"meta_description": "Grochówka to popularna zupa w staropolskiej kuchni chłopów i mieszczan. W książce „W staropolskiej kuchni i przy polskim stole” autorzy Maria Lemnis i Henryk Vitry p", "title": "Grochówka po częstochowsku - Śląskie Smaki", "content": "Grochówka to popularna zupa w staropolskiej kuchni chłopów i mieszczan. W książce „W staropolskiej kuchni i przy polskim stole” autorzy Maria Lemnis i Henryk Vitry pisząc o obiadach mieszczan z tego okresu, wspominają: „Obiady na co dzień były obfite i smaczne. Otwierała je jedna z ulubionych zup polskich jak barszcz, rosół, krupnik, kapuśniak i grochówka (…)”. Grochówkę przygotowywano z ogólnodostępnych składników. Oprócz grochu jej podstawowym składnikiem były ziemniaki. W okolicach Częstochowy groch i ziemniaki uprawiano niemal w każdym gospodarstwie. W opracowaniu „Lud wsi Stradomia pod Częstochową” z 1893 roku Michał Rawicz Witanowski podaje: „Groch bywa tyczkowy i okrągły, szanują go mówiąc, że to łzy Pana Jezusa”. O pożywieniu tutejszej ludności z tamtego okresu dowiadujemy się z tego samego szkicu etnograficznego, że było skromne z powodu „lichych gruntów”: „Pożywienie jego jest więcej niż skromne w porównaniu z ciężką pracą jakiej się oddaje (…) Codzienną strawą jest żur z kartoflami, mleko kwaśne, (…) grochówka (zupa z grochu), wodzianka (chleb z wodą), marchew, pasternak, kluski (prażuchy), kasze itp. (…)”. Najsmaczniejsza była grochówka gotowana na wywarze z warzyw i wędzonki z dodatkiem ząbka czosnku i majeranku. Przepis taki znajduje się w książce „Kuchnia Polska” z 1972 roku: „Groch przebrać, opłukać, namoczyć na kilkanaście godzin w zimnej przegotowanej wodzie. Ugotować w tej samej wodzie, gdy jest miękki, osolić. Ugotować wywar z boczku i warzyw (…) przyprawić do smaku roztartym z solą czosnkiem i majerankiem”. Latem dodawano do grochówki natkę pietruszki. Ważną zasadą, przestrzeganą przez gospodynie do dzisiejszego dnia jest to, aby ziemniaki pokrojone w kostkę dodać pod koniec gotowania. Dziś grochówkę wzbogaca się o plasterki wędzonej kiełbasy i boczku. Wcześniej była to najczęściej zupa jarska.", "url": "https://slaskiesmaki.pl/staticcontent/141401/grochowka-po-czestochowsku", "category": "śląskie", "sub_category": "Gotowe dania i potrawy", "phrase": "Grochówka po częstochowsku"}