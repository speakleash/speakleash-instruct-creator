{"meta_description": "Czernina, czarnina, czarna polewka, czarna zalewajka, mała czarna - jedna z najbardziej kontrowersyjnych polskich zup, znana jest pod różnymi nazwami. Choć należy do naszej tradycji kulinarnej, do dziś", "title": "Czernina - najbardziej kontrowersyjna polska zupa. Jak ją zrobić?", "content": "Czernina była podawana kawalerom, którzy starali się o rękę dziewczyny, a którego nie akceptowali jej rodzice Czernina, czarnina, czarna polewka, czarna zalewajka, mała czarna - jedna z najbardziej kontrowersyjnych polskich zup, znana jest pod różnymi nazwami. Choć należy do naszej tradycji kulinarnej, do dziś wzbudza bardzo różne uczucia. Są tacy, którzy za czerniną przepadają i tacy, którzy nie wzięliby nawet łyżki tej zupy do ust. A wszystko dlatego, że głównym składnikiem czerniny jest krew. Do tej zupy najczęściej wykorzystywana jest krew z kaczki, ale spotykane są również wersje z krwią gęsią, krwią z królika, a nawet wieprzową. Wszystko zależy od regionu Polski. W Polsce czernina jest spotykana głównie w tych obszarach, które kiedyś były najbiedniejsze: na Kaszubach, Kujawach, Podlasiu czy Śląsku. Tam wykorzystywano wszystko, co dało się zjeść, więc także i krew z zabijanych zwierząt. Zupa ta, nazywana także czarną polewką była podawana kawalerom, którzy starali się o rękę dziewczyny, a którego nie akceptowali jej rodzice. Gdy taki delikwent pojawiał się w domu swojej wybranki i częstowano go czerniną, wiedział, że jego szanse właśnie przepadły. Jacek Soplica, jeden z głównych bohaterów \"Pana Tadeusza\" Adama Mickiewicza został właśnie tak potraktowany, co nie skończyło się dobrze. Dwie odmiany czerniny zostały już współcześnie wpisane na listę produktów tradycyjnych. Czôrnina kaszubska i czernina kujawska, bo o nich mowa, mają ściśle określone receptury i są spotykane przede wszystkim w restauracjach regionalnych. Czôrnina to jedna z najbardziej charakterystycznych zup na Kaszubach. W tym regionie Polski od dawien dawna hodowano ogromne stada gęsi i kaczek, które miały tu idealne warunki do życia. Ptactwo regularnie trafiało na kaszubskie stoły, a ich krew wykorzystywane była w kuchni. Czôrninę przyrządza się z krwi z dodatkiem podrobów drobiowych (serca, żołądki, wątróbki), suszonych owoców, suszonych grzybów, włoszczyzny, soli, octu i cukru. Szczególnie dodatek octu jest istotny, bo inaczej podczas gotowania krew mogłaby się ściąć. Kaszubską wersję czarnej polewki podaje się z gotowanymi osobno ziemniakami. Czarnina kujawska, obok rosołu, była stałym elementem wesel i innych uroczystości rodzinnych. Zaraz po powrocie z kościoła wszyscy weselnicy mogli raczyć się gorącą, słodko-kwaśną zupą z krwi. Przepis na czerninę kujawską jest bardzo podobny do tego z kaszub. Różni się tylko dwoma elementami – do zupy dodaje się świeżą gruszkę i makaron.", "url": "https://kuchnia.wp.pl/czernina-najbardziej-kontrowersyjna-polska-zupa-jak-ja-zrobic-6564179489081888a", "category": "pomorskie", "sub_category": "Gotowe dania i potrawy", "phrase": "Czernina kaszubska / Czôrnina"}