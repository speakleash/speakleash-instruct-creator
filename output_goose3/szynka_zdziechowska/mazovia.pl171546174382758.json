{"meta_description": "", "title": "Szynka zdziechowska - Witryna", "content": "Szynka zdziechowska to produkt posiadający wieloletnią tradycję produkcji w Zdziechowie – małej miejscowości zlokalizowanej w gminie Zakrzew w powiecie radomskim. Szynka zdziechowska charakteryzuje się wyjątkową jakością i niepowtarzalnym smakiem, który wyróżnia ją spośród innych produktów wędliniarskich w regionie. Szynka wytwarzana jest według starej niezmienionej receptury, w oparciu o tradycyjne surowce. Na początku mięso zostaje umieszczone w specjalnie przygotowanej marynacie przez okres od 14 do 21 dni. Do marynaty dodawana jest domieszka różnych ziół i naturalnych przypraw, co nadaje szynce charakterystyczny smak. Zamarynowane mięso zostaje osznurowane, dzięki czemu zyskuje odpowiedni kształt i wygląd. Tak przygotowana szynka trafia do wędzarni opalanej drzewem liściastym, gdzie zostaje poddana wędzeniu trwającemu od 5 do 6 godzin. Następnie poddawana jest parzeniu przez około 4 godziny. Tak przygotowana szynka zdziechowska prezentowana jest podczas różnego rodzaju festynów, uroczystości gminnych, wojewódzkich i ogólnokrajowych, gdzie za swój wyjątkowy smak nagradzana jest licznymi wyróżnieniami.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/produkty-miesne/szynka-zdziechowska.html", "category": "mazowieckie", "sub_category": "Mięso świeże oraz produkty mięsne", "phrase": "Szynka zdziechowska"}