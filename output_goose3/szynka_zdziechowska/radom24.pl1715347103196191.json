{"meta_description": "Wiadomości z regionu", "title": "RAZEM DLA RADOMKI: Szynka Zdziechowska produktem z ministerialnym dyplomem (zdjęcia) - Wiadomości Region - Radom24.pl", "content": "Na zaproszenie Wójta Gminy Zakrzew,– Sławomira Białkowskiego, właścicieli gospodarstwa Elżbiety i Wojciecha Pysiaków oraz Lokalnej Grupy Działania „Razem dla Radomki”, do siedziby Centrum Gminnej Informacji i Kultury w Zakrzewie przybyli w czwartek przedstawiciele sześciu gmin, producentów lokalnych i rzeczoznawcy wojewódzkich, by uczestniczyć w prezentacji trzeciego z kolei „Produktu tradycyjnego, lokalnego”, jako elementu rozwoju obszarów wiejskich tej LGD . Podczas seminarium wręczony został dyplom potwierdzający przyznanie przez Ministra Rolnictwa i Rozwoju Wsi nadany 24 stycznia 2013 r. Szynce Zdziechowskiej, produkowanej w Gospodarstwie Państwa Pysiaków tytułu Produktu Tradycyjnego. Poprzednio tytuły stały się udziałem Salcesonu Wizytowego wytwarzanego także w masarence Państwa Pysiaków oraz ciepłolubnej Papryce Przytyckiej uprawianej pod foliowymi osłonami przez rolników powiatów – radomskiego, przysuskiego i białobrzeskiego. Otwarcia seminarium dokonał Cezary Adam Nowek, prezes Zarządu Stowarzyszenia „Razem dla Radomki”. Po nim prezentację multimedialna pt. „Gmina Zakrzew – jako przykład samorządu efektywnie korzystającego ze środków unijnych” przybliżył Sławomir Białkowski – Wójt Gminy Zakrzew. Rolę Lokalnych Grup Działania w aktywizacji i rozwoju obszarów wiejskich przedstawił prezes Stowarzyszenia „Razem dla Radomki”, Cezary Adam Nowek. Przysłowiowym gwoździem programu seminarium była jednak prezentacja Szynki Zdziechowskiej jako produktu tradycyjnego dokonana przez właściciela gospodarstwa i rodzinnej masarenki – Wojciecha Pysiaka ze Zdziechowa. „Produkt tradycyjny i Sieć Dziedzictwa Kulinarnego Mazowsza – ich wpływ na kształtowanie i budowę silnej marki produktu” omówił ze znawstwem pan Krzysztof Zaniewski, przedstawiciel Urzędu Marszałkowskiego Województwa Mazowieckiego. Poinformował, że Szynka Zdziechowska jest 50. z kolei produktem tradycyjnym na Mazowszu. W kraju tytuły tego rodzaju otrzymało już ponad tysiąc produktów. Z kolejnych prezentacji dokonanych na seminarium w Gminnym Centrum Informacji i Kultury w Zakrzewie można wnioskować, że szanse otrzymania takiego miana posiadają m.in. Chleb Gryczany i Chleb Wiejski z Żurawiną z Piekarni Wacyn Ewy Brzezińskiej i Andrzeja Karczewskiego, Naturalnie Mętny Sok z Gospodarstwa Małżeństwa Bankiewiczów firmowany przez Monikę Tomasza Bankiewiczów oraz Pierogi z Zajazdu „Bajka” z Kowalanki (gmina Wolanów”). Na zakończenie spotkania, jego uczestnicy gustowali w prezentowanych kulinariach, nadal wymieniając poglądy na temat potrzeby promocji tradycji żywieniowej w dorzeczu Radomki. Szczegółowa relacja w najbliższym wydaniu Tygodnika Radomskiego w Gminach i Powiatach", "url": "https://www.radom24.pl/artykul/czytaj/10378", "category": "mazowieckie", "sub_category": "Mięso świeże oraz produkty mięsne", "phrase": "Szynka zdziechowska"}