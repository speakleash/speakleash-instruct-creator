{"meta_description": "Produkt wpisany na listę produktów tradycyjnych w dniu 2005-10-10 w kategorii Produkty mleczne w woj. opolskim.", "title": "Ser domowy smażony z kminkiem, z czosnkiem, bez przypraw - - Portal Gov.pl", "content": "Ser produkowany z sera twarogowego chudego i ćwierćtłustego, poddanego działaniu kwaśnego węglanu sodu, pasteryzowany, z dodatkiem soli kuchennej i dodatków smakowych (kminku, czosnku). Do produkcji sera nie używa się żadnych konserwantów. Produkt ma walory dietetyczne, gdyż zawiera łatwo przyswajalne białka, znaczne ilości wapnia przy niskiej zawartości tłuszczu – ok. 6% w suchej masie, co w przeliczeniu na jego udział w całkowitej masie produktu gotowego oznacza, że tłuszcz stanowi tylko ok. 2% masy sera, a więc tyle, ile go zawiera najpopularniejsze mleko „dwuprocentowe” Do wytwarzania sera twarogowego, który jest głównym składnikiem sera domowego smażonego z kminkiem (z czosnkiem, bez przypraw), używa się mleka krowiego stanowiącego od dawna jeden z podstawowych produktów żywnościowych wytwarzanych i spożywanych w śląskich gospodarstwach. Ser zwany dawniej „hauskyjzą” zaraz po maśle i smalcu stanowił główny dodatek do chleba. W czasach, kiedy nie było lodówek, miał tę zaletę, że w przeciwieństwie do twarogu, który szybko ulegał zepsuciu, był on stosunkowo długo przydatny do spożycia. Pochodzenie „hauskyjzy” datuje się na koniec XIX wieku. Ser domowy smażony jest wyrabiany zgodnie z przekazami ustnymi i przepisami pochodzącymi z początków XX wieku. W zależności od jego dalszego przeznaczenia (czy ma być bardziej zwięzły – do krojenia, czy wykorzystany do smarowania) dodaje się do niego jajka, masło i różne przyprawy z domowego ogródka (szczypiorek, cebulę, kminek, czosnek).", "url": "https://www.gov.pl/web/rolnictwo/ser-domowy-smazony-z-kminkiem-z-czosnkiem-bez-przypraw", "category": "opolskie", "sub_category": "Sery i inne produkty mleczne", "phrase": "Ser domowy smażony z kminkiem, z czosnkiem, bez przypraw"}