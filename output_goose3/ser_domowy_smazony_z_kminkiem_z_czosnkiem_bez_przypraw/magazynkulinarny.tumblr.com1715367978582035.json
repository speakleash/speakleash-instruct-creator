{"meta_description": "", "title": "Zgliwiały ser z czosnkiem", "content": "Coraz częściej nie udaje mi się zgliwiały ser. Początkowo myślałam, że zawodzi proces produkcyjny, ale za każdym razem robiłam wszystko, jak Pan Bóg przykazał. - Co jest nie tak?! - zastanawiałam się. Obserwowałam każdy etap przygotowań: twaróg kruszyłam w niezbyt duże kawałeczki, rozkładałam płasko, żeby mógł oddychać, trzymałam go w ciepłym, ale przewiewnym miejscu, aby przetrwać zionący od niego zapach, przekładałam raz dziennie, dałam mu odpowiednią ilość czasu dojrzewania (2-3 dni, do czasu rozpuszczania się)… I albo się udał, jak ta lala, albo podczas smażenia zmieniał w ohydną, gorzką maź, którą natychmiast trzeba było spłukać w muszli klozetowej. Po którejś takiej akcji doszłam do wniosku, że powodzenie gliwienia zależy od jakości produktu. Zwykły twaróg, kupowany w popularnych sklepach sieciowych, często nie poddaje się naturalnemu rozkładowi białka przez bakterie, tylko paskudnie gorzknieje. Dobry twaróg, od porządnego producenta, zmienia w pyszny zgliwiały ser.  Doświadczony serowar pewnie wie, co zawierają (lub czego nie zawierają) twarogi niegliwiejące. Mój prosty rozum podpowiada, że to nadmierne pasteryzowanie i chrzczenie ulepszaczami mleka, z którego zrobiony jest twaróg. Jeśli wiec macie dostęp do wiejskiego twarogu, to na zgliwiały ser koniecznie wybierzcie ten. Ewentualnie kupcie przyzwoity, ekologiczny twaróg sklepowy.  Smażony ser - popularny nie tylko w Wielkopolsce, ale również na Śląsku i w Galicji - można dosmakować kminkiem, czosnkiem, słodką papryką, cząbrem lub zrezygnować z dodatków. Warto wzbogacić go jajami lub samymi żółtkami, ale nie jest to konieczne (dodaję, bo tak nauczyła mnie Mama). Czasem dla przyśpieszenia procesu gliwienia dodawana jest soda oczyszczona, ale nie stosuję tej techniki.  Bardzo lubię podjadać ten ser jeszcze nim wystygnie, gdy jest ciepły i lejący. Maczam w nim porwane pieczywo i zajadam, jak fondue. Muszę się hamować, żeby uchować część do wystygnięcia.  I na koniec informacja dla posiadaczy wrażliwych nosów: towarzyszący produkcji tego regionalnego specjału smród, znika całkowicie w finale. Smak jest charakterystyczny, ale nie ostry.  Twaróg pokruszyć na drobne kawałeczki na dużym płaskim talerzu lub półmisku i przykryć lnianą ściereczką. Odstawić w ciepłe, przewiewne miejsce na dwa, do czterech dni. Przygotować się na atak nozdrzy ostrym, nieprzyjemnym zapachem. Codziennie warto przemieszać ser widelcem. Gdy zacznie się rozpuszczać, przypominając konsystencją ser topiony, twaróg jest gotowy do smażenia.  Na patelni roztopić masło i przełożyć zgliwiały ser. Podgrzewać, mieszając, na bardzo małym ogniu do momentu rozpuszczenia wszystkich grudek. Dodać rozdrobniony maksymalnie czosnek, sól i dalej mieszać uważając, by ser się nie przypalił. Konsystencja sera powinna być jednolita i gładka.  Wyłączyć ogień, wlać rozkłócone jaja i bardzo energicznie wymieszać do uzyskania jednorodnej masy. Przelać do ceramicznego naczynia. Ser może mieć różną konsystencję - od miękkiego, łatwego do rozsmarowania, do twardszego, przypominającego żółty ser.", "url": "https://magazynkulinarny.tumblr.com/post/173261392356/zgliwia%C5%82y-ser-z-czosnkiem", "category": "opolskie", "sub_category": "Sery i inne produkty mleczne", "phrase": "Ser domowy smażony z kminkiem, z czosnkiem, bez przypraw"}