{"meta_description": "Sery smażone mają swoje grono wielbicieli, którzy znają je od dzieciństwa. Zadaniem być może jeszcze trudniejszym niż ich utrzymanie, jest zdobycie nowych konsumentów, którzy mogli nawet o nich nie", "title": "Sery smażone: Produkt z historią", "content": "Wyrób od niewielu dla wielu? Na liście produktów tradycyjnych wymieniono również: Ser smażony z kminkiem, Ser domowy smażony z kminkiem, z czosnkiem, bez przypraw, ser żółty smażony podkarpacki oraz Wielkopolski ser smażony. Polski konsument ma możliwość wyboru między różnego rodzaju serami smażonymi będącymi w portfolio polskich przedsiębiorstw mleczarskich. Sery smażone znajdują się w ofercie niewielu firm, w tym m.in.: Cuiavia (OSM), Czarnków (OSM), Frąckowiak (ZPSiH), Kowalew-Dobrzyca (OSM), Grupa Mlekovita/Kościan (ZM), Rawicz (OSM), Sertop, Śrem (OSM) czy Top-Tomyśl (OSM). Jak zauważył Grzegorz Marciniak, Dyrektor ds. Marketingu i Sprzedaży we Frąckowiak (ZPSiH) w wypowiedzi dla Forum Mleczarskiego Handel: „Tradycyjne sery smażone to bardzo ciekawa i niepowtarzalna kategoria handlowa. Rozwija się nieustannie, nie tyle poprzez kolejne warianty smakowe (najbardziej popularna to wersja bez dodatków oraz z kminkiem), co głównie poprzez zdobywanie coraz to nowych klientów. Zainteresowanie zdecydowanie rozszerza się z Wielkopolski na całą Polskę”. Oprócz wspomnianej wersji sera smażonego bez dodatków oraz z kminkiem w ofercie firm mleczarskich spotkać można również inne wersje smakowe. Frąckowiak (ZPSiH) odpowiada na potrzeby swoich klientów – oferuje im: Domowy ser smażony naturalny, Domowy smażony z kminkiem, Wielkopolski ser smażony, Ekologiczny ser smażony bio z Granowa, Ser smażony domowy chudy z kminkiem, Ser parzony kminkowy oraz Ser smażony Hauskase kminkowy. Ekologiczny ser smażony bio z Granowa, jak informuje producent na swojej stronie internetowej, „powstaje z naturalnie zgliwiałego ekologicznego wiejskiego białego twarogu i najczystszego ekologicznego masła extra” oraz jako jedyny ser smażony w kraju posiada certyfikat produktu ekologicznego. Chociaż sery smażone nie kojarzą się z produktami „light”, to firma oferuje także Ser smażony domowy chudy z kminkiem, który jest wyrobem o 0,5% zawartości tłuszczu. Frąckowiak (ZPSiH) opisuje swój Wielkopolski ser smażony w następujący sposób „oryginalny, certyfikowany w UE jako unikalny polski produkt sygnowany znakiem Chronione Oznaczenie Geograficzne powstały „z naturalnie zgliwiałego wiejskiego białego twarogu i najczystszego masła extra z Wielkopolski”. Firma zaznacza również, że produkt nie zawiera sztucznych dodatków smakowych i konserwujących oraz zwraca uwagę na walory, które mogą zdobyć serce konsumentów: naturalny i prawdziwy zapach „domowego sera smażonego babuni”. Bogate portfolio produktowe mają Sertop oraz Top-Tomyśl (OSM). Sertop umożliwia swoim konsumentom wybór między Serem smażonym domowym, Serem smażonym delikatesowym, Serem domowym smażonym z kminkiem chudym oraz Serem delikatesowym smażonym z kminkiem. Sertop oferuje sery smażone zarówno w dużych porcjach (blokach 2 kg, 4 kg) oraz w kubeczkach 170 g. Warto tu wspomnieć, że sery smażone delikatesowe mają dodatek masła, a w serze smażonym chudym zawartość tłuszczu nie przekracza 1%. W opinii Anety Będkowskiej, Kierownik Biura Marketingu i Współpracy z Klientem rynek ewoluuje w stronę coraz większej znajomości produktu przez osoby w wieku 20-30 lat. Coraz więcej osób z tej grupy wiekowej sięga po produkt dotąd preferowany przez osoby starsze znające te produkty ze swojego dzieciństwa. Z kolei Top-Tomyśl (OSM) proponuje Wielkopolski Ser Smażony oraz Ser Smażony (każdy w wersji z lub bez kminku). Grupa Mlekovita/Kościan (ZM) oferując swój produkt – Ser smażony półtłusty – zwraca zaś uwagę na jego zawartość tłuszczu wynoszącą 7%. Mijający rok jest kontynuacją wieloletniego trendu konsumenckiego w zakresie doceniania wysoko- jakościowych produktów tradycyjnych. Nasz klient wie jak powinien smakować prawdziwy ser smażony, ponieważ sam niegdyś go w kuchni „produkował”. Dzisiaj zatem wręcz wymaga tego smaku sprzed lat, który niejednokrotnie jest powrotem do czasów dzieciństwa. Oprócz tradycyjnych od wielu lat smaków (sera smażonego czystego i z kminkiem) zaproponowaliśmy konsumentom ciekawe „wariacje” domowego sera smażonego z różnymi suszonymi warzywami i aromatycznymi przyprawami. Zaproponowaliśmy ser smażony czosnkowy, pomidorowy, cebulkowy i paprykowy. Większość naszych klientów z otwartością przyjęła te nowości, chcąc zaproponować je również swoim klientom. Największą przeszkodą jest oczywiście wielkość półki, do której szczególnie w okresie przedświątecznym pretendują nowości wielu producentów. Nasze serowe smakołyki są szczególne z dwóch względów: w tej kategorii nabiałowej nowości to prawdziwa rzadkość, a gdy już się zdarzą, cieszą się szczególnym zainteresowaniem smakoszy.", "url": "https://www.forummleczarskie.pl/raporty/656,sery-smazone?strona=2", "category": "opolskie", "sub_category": "Sery i inne produkty mleczne", "phrase": "Ser domowy smażony z kminkiem, z czosnkiem, bez przypraw"}