{"meta_description": "Gliwienie twarogu to znany przez nasze babcie sposób na uratowanie sera. Zobacz jak smażenie białego sera z dodatkiem kminku zmienia go w przysmak!", "title": "Jak zrobić smażony ser z twarogu?", "content": "Smażony twaróg można spożywać jako przystawkę lub dodatek do dania głównego. Gliwiony ser z kminkiem jest tradycyjnym przepisem z Wielkopolski. Powstaje przez smażenie dojrzałego twarogu na maśle. W tym artykule przedstawimy Ci przewodnik krok po kroku, jak zrobić smażony biały ser. Wyjaśnimy, jak gliwić twaróg i jak go usmażyć, a także kilka wskazówek, jak zrobić idealny ser smażony. Czytaj więc dalej, aby dowiedzieć się wszystkiego o tym pysznym przepisie. Co to jest ser gliwiony? Gliwienie sera możemy wprost określić dojrzewaniem, fermentowaniem pod wpływem bakterii fermentacyjnych. Efektem gliwienia jest zmiana zapachu oraz konsystencji sera. Ser gliwony przygotowujemy w bardzo prosty sposób. Kruszymy twaróg i solimy go, a następnie pozostawiamy w ciepłym miejscu do momentu, aż otrzymamy charakterystyczny ostry zapach i ciągnącą się konsystencję. Jeżeli chcemy przyspieszyć proces gliwienia, możemy dodać pół łyżeczki sody oczyszczonej. Gotowy zgliwiony ser możemy ugotować lub usmażyć na maśle. Sposób obróbki termicznej zależny jest od regionu i tradycji, jaka w nim panuje. Składniki, których potrzebujemy do wykonania tego przepisu, to: gliwiony ser, masło, kminek oraz dwa żółtka. Wcześniej przygotowujemy ser do zgliwienia, według wyżej opisanego przepisu. Gliwienie zajmuje ok. 1-2 dni. Jeżeli mamy już gotowy produkt, możemy przystąpić do smażenia. Czubatą łyżkę masła rozgrzewamy w rondelku, następnie dodajemy ser i na małym ogniu powoli smażymy, ciągle mieszając. Doprawiamy do smaku solą i 2 łyżkami kminku. Podgrzewamy ser do całkowitego rozpuszczenia, aby nie miał w sobie grudek. Uwaga – nie możemy doprowadzić do zagotowania sera. Gdy osiągniemy odpowiednią konsystencję, zdejmujemy rondelek z ognia, wrzucamy dwa żółtka i intensywnie ubijamy trzepaczką do całkowitego połączenia. Ser możemy jeść na gorąco – rozsmarowany na kromce chleba, ale też na zimno również z chlebem lecz uprzednio posmarowanym masłem. Jeżeli nie przepadacie za kminkiem, możecie dodać dowolne przyprawy. Świetnie będzie pasował tutaj czosnek, papryka. Można nawet wprowadzić nieco orientu, poprzez użycie kurkumy czy curry. Gliwiony ser ciekawie komponowałby się na słodko, np. z cukrem i cynamonem. Warto trochę poeksperymentować, aby tradycyjny regionalny przysmak otrzymał nieco współczesnego smaku. Twaróg jest bardzo lubianym przez wszystkich produktem, ponieważ świetnie sprawdza się zarówno w potrawach na słodko, jak i na słono. Twaróg warto połączyć również z pieczonym ziemniakiem, tworząc popularnego gzika. Sprawdź przepis na gzik z pieczonymi ziemniakami. Myśląc „biały ser”, od razu mamy skojarzenia z twarożkiem z cebulką, szczypiorkiem oraz rzodkiewką, a także z naleśnikami. Zobacz inne pomysły na to: co można zrobić z twarogu?", "url": "https://akademiasmaku.pl/porada/jak-zrobic-smazony-ser-z-twarogu,101", "category": "opolskie", "sub_category": "Sery i inne produkty mleczne", "phrase": "Ser domowy smażony z kminkiem, z czosnkiem, bez przypraw"}