{"meta_description": "", "title": "#OSIEK Odkrywamy Skarby Doliny Karpia", "content": "Piątą gminą jaką odwiedzimy w ramach akcji promocyjnej #OdkrywamySkarbyDolinyKarpia będzie gmina Osiek. Na jej terenie poszukiwać będziemy usług i produktów wyróżnionych znakiem marki lokalnej Dolina Karpia.  Gmina Osiek to 307 hektarów stawów hodowlanych. Największym z nich jest Bonar Duży o powierzchni około 25 ha. Tradycje karpia osieckiego sięgają tutaj co najmniej XIV wieku. W 2014 roku karp osiecki został wpisany na Listę Produktów Tradycyjnych Województwa Małopolskiego. Będąc w Osieku warto również zwrócić uwagę na pałac w stylu mauretańskim z II połowy XVIII wieku. Symbolem gminy jest namiot oznaczający bogate zaplecze turystyczne oraz tereny sprzyjające rodzinnemu wypoczynkowi.  Witrażowych kompozycji będących symbolem marki lokalnej Dolina Karpia w gminie Osiek można szukać w 3 miejscach:  – w Restauracji Tarniówka w Osieku  – w kompleksie MOLO Resort w Osieku  – na plantacji „Borówki z Zatorskiej” w Głębowicach. Restauracja Tarniówka to jedno z ciekawszych miejsc na mapie kulinarnej Doliny Karpia. Lokalne gospodarstwa rybackie codziennie dostarczają do niej świeże ryby, które później trafiają na restauracyjne stoły i są doceniane zarówno przez mieszkańców, jak i turystów. Warto dodać, że większość podawanych ryb pochodzi z pobliskiego Ośrodka Hodowli Zarodowej w Osieku, który zajmuje się hodowlą lokalnego specjału – karpia osieckiego.  Restauracyjne menu zostało odznaczone znakiem marki lokalnej Dolina Karpia ze względu na znakomite potrawy z lokalnie hodowanych ryb. Do popisowych dań zaliczamy karpia nacinanego, tołpygę pieczoną oraz pstrąga w ziołach z pieca. Na uwagę zasługują też autorskie przepisy oraz oferta dań wegetariańskich czy możliwość organizacji przyjęć okolicznościowych. Kolejnym niezwykle atrakcyjnym miejscem w Osieku jest komfortowy obiekt MOLO Resort. Stanowi on wymarzoną bazę wypadową zarówno dla rodzin, jak i gości biznesowych. Ten 4-gwiazdkowy hotel został wyróżniony znakiem marki lokalnej Dolina Karpia. Wysoki standard oraz mnóstwo atrakcji to klucz do udanego pobytu. Głównym atutem hotelu jest dostępność klasycznych pokoi oraz dedykowanych apartamentów dla gości  o szczególnych potrzebach. Pobliski zalew zachęca do uprawiania sportów wodnych i rekreacji, zaś molo jest atrakcją samą w sobie, pozwalając na relaks w przyjaznym otoczeniu. W obrębie kompleksu mieszczą się też: basen zewnętrzny ze zjeżdżalnią, restauracja i klub, 3 nowoczesne sale wielofunkcyjne dla 250 osób, boisko do siatkówki, plac zabaw dla dzieci i ogród, kort tenisowy, lodowisko, łowisko, parking, pole kempingowe, kręgielnia i bilard, wypożyczalnia rowerów. Oferta MOLO Resort jest bardzo urozmaicona i odpowiada na potrzeby niemal każdego turysty. To także dobre miejsce do organizacji imprez okolicznościowych, konferencji i bankietów. Nowością wśród produktów wyróżnionych znakiem marki lokalnej Dolina Karpia jest borówka pochodząca z plantacji „Borówki z Zatorskiej” w Głębowicach. Plantacja powstała w 2016 roku w rodzinnym gospodarstwie, w którym tradycje rolnicze sięgają XIX wieku. Obecnie plantacja obejmuje 3 ha i jest obsadzona odmianą „Duke”. Owoce tej odmiany są słodkie, bardzo smaczne i aromatyczne. Świetnie nadają się zarówno do spożywania na surowo, jak i do różnego rodzaju przetworów. Borówka z Zatorskiej ma wysokie wartości odżywcze oraz potwierdzone przez liczne badania właściwości lecznicze. Jej owoce są bogatym źródłem witamin oraz makro i mikroelementów. Świeże owoce borówki (dostępne tylko w sezonie zbiorów) można nabyć w gospodarstwie (Głębowice, ul. Zatorska 28) lub na zamówienie z dowozem do okolicznych miejscowości. Więcej informacji znajduje się na stronach: www.tarniowka.eu, www.czasnamolo.pl, www.dolinakarpia.eu/produkty/borowka-z-zatorskiej-swiezy-owoc/, www.dolinakarpia.eu. Za tydzień zapraszamy do kolejnej gminy, tym razem skarbów marki lokalnej będziemy szukać w Brzeźnicy!", "url": "https://zator24.pl/fakty-i-wydarzenia/osiek-odkrywamy-skarby-doliny-karpia", "category": "małopolskie", "sub_category": "Mięso świeże oraz produkty mięsne", "phrase": "Karp osiecki"}