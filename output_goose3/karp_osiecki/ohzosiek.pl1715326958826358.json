{"meta_description": "Karp osiecki jest hodowany od wielu wieków. To ryba, która zdobyła w 1912 roku najlepszą ocenę i zdobyła międzynarodową popularność na wystawie we Lwowie. Karp osiecki hodowany jest w stawach zasilanych czystą wodą oraz karmiony tylko naturalnymi paszami. Karp osiecki został uznany w 2014 roku za produkt tradycyjny i wpisany na Listę Produktó Tradycyjnych Ministerstwa Rolnictwa i Rozwoju Wsi.", "title": "Wielowiekowa historia Karpia osieckiego - Ośrodek Hodowli Zarodowej w Osieku Sp. z o. o.", "content": "Początki gospodarki stawowej sięgają w Osieku XII i XIII wieku. Wtedy to powstały jedne z najstarszych w Polsce gospodarstwa rybackie (tzw. Skupisko oświęcimsko - zatorskie). Hodowla Karpia osieckiego ma również bardzo długą tradycję. Datuje się ją na co najmniej XIV wiek. Jest ona możliwa dzięki specyficznym warunkom klimatyczno-geologicznym, czyli stosunkowo dużym rocznym opadom atmosferczynym, a także rozwiniętemu systemowi rzecznemu - wraz z rzeką Sołą, które zapewniają stały dopływ świeżej wody do stawów, nawet w okresach suchych. Z zachowanych historycznych inwentarzy z 1719 i 1776 roku wynika, że 12 rolników, którzy byli także hodowcami karpii, dostarczało co roku do obsady stawów dworskich 50 kop kroczka. W owym czasie do majątku dworskiego należało 98 stawów i 4 sadzawki, których łączna powierzchnia wynosiła 100 hektarów lustra wody. Gospodarka rybna w Osieku była kontynuowana przez kolejnych dziedziców dworskich: - Dębińskich, Szaszowskich, Zajfredów, Bonarów, Porębskich, Nielepców, Szembeków, Branickich, Larishów, a później Rudzińskich. W 1885 roku Oskar de Rudno Rudziński nabywa od hrabiów Borkowskich majątek osiecki wraz z 140 hektarami stawów. Dzięki niemu gospodarka rybna ulega w Osieku radykalnej poprawie. Studiował on na akademiach rolniczych w Wiedniu i Halle, gdzie zdobył wiedzę fachową. Sprowadził z majątku książąt Lippe kilka sztuk słynnych karpi czeskich i skrzyżował je z tarlakami nabytymi od znanego hodowcy Rudolfa Gascha z Kaniowa. Tak powstały narybek w początkowym stadium był karmiony planktonem wyhodowanym w przygotowanych i nawożonych dołach. W wyniku intensywnego karmienia tego szczepu karpia łubinem i innymi zbożami, uzyskuje on wysokie przyrosty wagowe w krótkim czasie. W 1912 roku na wystawie krajowej we Lwowie Karp osiecki otrzymuje najlepszą ocenę i zdobywa międzynarodową popularność. Syn Oskara Rudzińskiego - Edward przejmuje po śmierci ojca gospodarkę stawową. Kontynuowany jest przez niego, w drodze selekcji, szczep Karpia osieckiego w czystej lini. Jak wynika z rejestrów sprzedaży z lat 1910 - 1929 Karpia osieckiego sprzedano wielu odbiorcom, także z zagranicy. Widnieją tam takie nazwiska nabywców, jak: Potoccy z Zatora, Lubomirscy z Przeworska, Radziwiłlowie z Balic, Zamojscy z Podzamcza, Hallerowie z Dworów, Czeczowie z Zaborza i Kobiernic. Nabywcami były także instytuty hodowlane, stowarzyszenia i ośrodki rybackie krajowe i zagraniczne. Tym sposobem Karp osiecki staje się protoplastą karpia hodowlanego w górnym dorzeczu Wisły (karp polski) i rozchodzi się po całym świecie (nawet do USA, jako karp niemiecki). Za sprawą słynnego Karpia osieckiego, w okresie międzywojennym przybywają do Osieka międzynarodowe delegacje oraz wybitne osobistości z kraju, jak: W 1929 roku na Powszechnej Wystawie Krajowej w Poznaniu z okazji 10-lecia odzyskania przez Polskę niepodległości Rada Główna przyznała Edwardowi Rudzińskiemu Wielki Medal Złoty za dokonania w selekcjonowaniu karpia. Odkrył on w 1928 roku, że klasyczna genetyka Mendlowska ma również zastosowanie do karpia hodowlanego, co zostało naukowo udowodnione po II Wojnie Światowej w 1953 roku przez profesora z Monachium: Eugena Pobsta. Przyznał on Edwardowi Rudzińskiemu pierwszeństwo w tej dziedzinie. W 1939 roku w czasie okupacji rodzina Rudzińskich została wysiedlona, a majątek w Osieku przejęły władze niemieckie. Wojna odcisnęła także piętno na gospodarce rybackiej w Osieku. Po wojnie rasa Karpia osieckiego została odbudowana dopiero w latach sześćdziesiątych XX wieku z tarlaków rasy uratowanych w rybackiej stacji doświadczalnej Uniwersytetu Jagiellońskiego w Mydlnikach. Do lat 80-tych XX wieku przeprowadzono generalny remont i przebudowę stawów zgodnie z nowymi trendami w gospodarce karpiowej. Obecnie gospodarstwo wraz ze stawami (290 ha stawów) stanowią własność Skarbu Państwa i są dzierżawione przez naszą Spółkę. Wielowiekowa tradycja hodowania Karpia osieckiego jest kontynuowana w naszej Spółce. Prowadzona jest ona w pełnym cyklu produkcyjnym: tarło wylęg wycier narybek kroczek karp handlowy. Posiadamy obecnie czyste linie karpia: osiecką, węgierską, zatorską, gołyską. Stawy są zasilane czystą wodą, a ryby karmione tradycyjnie - naturalną paszą pochodzącą z naszej produkcji (pszenica, jęczmień jary i łubin). Informacja na temat corocznej sprzedaży Karpia osieckiego i innych ryb - kliknij tutaj -", "url": "https://ohzosiek.pl/oferta/karp-osiecki-historia.php", "category": "małopolskie", "sub_category": "Mięso świeże oraz produkty mięsne", "phrase": "Karp osiecki"}