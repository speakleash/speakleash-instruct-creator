{"meta_description": "", "title": "W Dolinie Karpia", "content": "Tyle możliwości, ile karp ma ości! Takie powiedzenie wymyślono, by zobrazować atrakcyjność regionu Doliny Karpia, zielonej krainy rozpostartej wokół małopolskiego Zatora. Tu, w widłach rzek Wisły i Skawy, znajduje się kilkaset stawów rybnych o łącznej powierzchni ponad 3000 ha. Hodowany w nich karp zatorski dorobił się certyfikatu unijnego jako Chroniona Nazwa Pochodzenia, co znaczy jest chroniony w całej Unii Europejskiej i jest po prostu … nie do podrobienia. Nazwy tej mogą używać na swoją rybę wyłącznie hodowcy z trzech gmin: Zatora, Przeciszowa i Spytkowic, którzy przestrzegają tradycyjnych metod hodowli. Za znaną marką – kulinarną ambasadorką regionu, podąża jej kuzyn karp osiecki, wpisany na listę produktów tradycyjnych Ministerstwa Rolnictwa i Rozwoju Wsi. Ryby w Dolinie Karpia podaje się w różny sposób, począwszy od karpia wędzonego, aż po marynowane w różnorakich zalewach m.in. octowej jabłkowej i pomidorowej – wszystko w zestawie Skarbów Doliny Karpia. Stowarzyszenie Dolina Karpia we współpracy ze społecznością lokalną, partnerami samorządowymi (gminy: Brzeźnica, Osiek, Polanka Wielka, Przeciszów, Spytkowice, Tomice i Zator w dwóch powiatach oświęcimskim i wadowickim) i sympatykami przez wiele lat budowało markę lokalną obszaru Doliny Karpia. Chodzi o to, by obszar ten kojarzony był pozytywnie: z wypoczynkiem, wyjątkowymi smakami, gościnnością i tradycją; jako przykład zrównoważonego rozwoju przy wykorzystaniu lokalnych zasobów kulturowych i przyrodniczych. Temu ma służyć wizerunek w postaci witrażowego, energetycznego i przykuwającego uwagę karpia. Statuetki karpia znajdziemy w różnych miejscach, choćby na rynku w Zatorze, a witrażowym znakiem opatrzone są wszystkie obiekty oferujące lokalne certyfikowane marką Doliny Karpia produkty i usługi. Jest to gwarancja jakości i ułatwienie w wyborze dla konsumentów i gości odwiedzających ten region. Ale Dolina Karpia to nie tylko ryby. Spiżarnia Doliny Karpia dorobiła się własnej marki, a produkty oceniane i oznakowane przez kapitułę ekspertów, to całe spektrum różnego rodzaju smakołyków. Wśród nich znalazły się mąka i pieczywo Firmy Diogra wytwarzającej produkty zbożowe z prastarych gatunków zbóż (orkisz, płaskurka, samopsza), z własnych upraw w gospodarstwie rolnym położonym w Graboszycach, na terenie Doliny Karpia. Dwie siostry, urocze, pełne energii właścicielki Diogry podczas pokazu kulinarnego prezentują osobiście, jak zręcznie wyrobić i upiec smakowitą chałkę. Wśród produktów Doliny Karpia znalazł się miód rzepakowy nektarowy z Pasieki na Zastawiu w miejscowości Miejsce. Produkowane tu miody powstają naturalnie, nie zawierają konserwantów ani antybiotyków. Miód rzepakowy, najsłodszy z miodów, zalecany jest dla osób przemęczonych, osłabionych, i narażonych na duży wysiłek psychiczny i fizyczny, ponieważ wyróżnia się wysoką zawartością glukozy i aminokwasów. Z kolei z produkcji miodu wielokwiatowego słynie Pasieka u Wojtka w Marcyporębie. Miody te pochodzą z obszaru o dużych kompleksach nieużytków rolnych, a wiele jego zalet, naturalne pochodzenie i cenne właściwości sprawiają, że wspomaga leczenie wielu chorób. Zalecany jest między innymi w chorobach immunologicznych i chorobach układu krążenia. Pasieki to nie tylko miejsca do zakupienia miodów, docenić należy również ich edukacyjne i rozrywkowe walory: warsztaty, poznawanie życie pszczół, prelekcje o właściwościach miodu, zabawy w pasiece i inne atrakcje. W pasiece na Zastawiu warsztaty rozpoczynają się od przygotowania ramki pszczelej – podstawowego elementu wyposażenia ula. Każdy uczestnik dostaje elementy na swoją ramkę, którą składa, drutuje i wprawia węzę pszczelą. Następnie uczestnicy z bliska poznają ul, zwyczaje pszczelej rodzinki oraz produkowane przez nią produkty: miód, pyłek, pierzgę, propolis oraz wosk. Prezentacja ta odbywa się z udziałem żywych pszczół znajdujących się w specjalnie przeszkolonym ulu, gdzie można odnaleźć matkę pszczelą i porównać ją do robotnicy lub trutnia. Prawdziwe szaleństwo czeka nas w firmie Lolly Polly. Z lodami tej marki spotkamy się już na rynku w Zatorze, tuż przy kościele pw. św Wojciecha i Jerzego. Ale cukiernia i mała wytwórnia na ulicy Słowackiego kryje w sobie znacznie więcej atrakcji. Tu możemy wziąć udział w warsztatach krówki zatorskiej, wyrabianej w sposób tradycyjny na bazie tradycyjnej receptury, o smaku, który przenosi konsumentów do wspomnień z lat dzieciństwa. I tu podstawowymi smakami lodów, które wyróżniają je spośród tysięcy innych, są lody o smaku Krówki Zatorskiej, Krówki Zatorskiej słonej, Sernika z Krówką Zatorską. A na specjalne zamówienie możemy posmakować lodów wytrawnych … o smaku Wędzonego Karpia! Firma Lolly Polly produkuje miedzy innymi także Landrynki Zatorskie i Wafelki Zatorskie. Naturalne składniki dostarczane są przez lokalną mleczarnię z pobliskiego Wieprza. Gdzie bogactwo ryb, tam i mnogość ptaków. Specyficzna, zachowana od wieków metoda hodowli karpia zatorskiego polega na przenoszeniu narybku do kolejnych stawów, przy czym po spuszczeniu wody poprzedni staw zamienia się w pełną obfitości stołówkę dla lęgowego i migrującego skrzydlatego towarzystwa. Ornitolodzy znajdują tu 120 gatunków lęgujących, a wraz ptactwem migrującym doliczyć się można nawet 200 gatunków. Symbolem obszaru jest ślepowron, rzadki ptak znany z upodobania do czystej wody i niekażonej przyrody, a taką właśnie tu znajdziemy. Wycieczkę ornitologiczną po kompleksie stawowym Przeręb organizuje Towarzystwo na Rzecz Ziemi. Zwiedzanie odbywa się pod okiem wykwalifikowanych ornitologów zaopatrzonych w sprzęt niezbędny do obserwacji ptaków (lornetki dla każdej osoby, luneta). Przekazywana wiedza podkreśla współzależność bogatych zasobów przyrodniczych z działalnością człowieka, łącząc poznawanie flory i fauny kompleksów stawów z historią gospodarki karpiowej. W ten sposób poznajemy dziedzictwo kulturowo – przyrodnicze Doliny Karpia, a także zasoby przyrodnicze obszaru Natura 2000 „Dolina Dolnej Skawy”. Nie na darmo znak marki Doliny Karpia to karp wielobarwny, w formie witrażu, bo eksponuje on w ten sposób różnorodność i urozmaicenie atrakcji. Mnogość kolorów nawiązuje do magii łuski karpia i czasów królewskich, kiedy to wszelkie ważne symbole i treści przedstawiano na witrażach. Nawiązuje też do historycznych tradycji, kiedy w XV wieku na tym terenie z Księstwa Oświęcimskiego wyłoniło się Księstwo Zatorskie, a ryby z miejscowej hodowli gościły regularnie na królewskim stole w Wawelskich komnatach. Dziś w Zatorze z czasów dawnej świetności pozostał kościół św. Wojciecha i Jerzego i zatorski zamek. Grafiti na ścianie ratusza przypomina, że Zator jest stolicą Doliny Karpia – kulinarnego spadkobiercy dawnego Księstwa Zatorskiego. Menu Doliny Karpia dostępne jest w Restauracji Revel w Zatorze. Mimo, że specjalnością restauracji jest kuchnia włoska – ręcznie wyrabiana pizza według tradycyjnej receptury i makarony, znajdziemy tu również dania kuchni polskiej oraz specjalne certyfikowane Menu Doliny Karpia, oparte na karpiu królewskim jako daniu głównym i jedynej w Polsce pizzy z karpiem wędzonym. W menu dostępny jest także Chleb Revel z Doliny Karpia, przygotowywany na naturalnym zakwasie i wypiekany codziennie w restauracji. Na deser zjemy Sernik Revel z brzoskwiniami oraz oznaczone znakiem marki lokalnej Dolina Karpia lody własnej, tradycyjnej produkcji ze świeżego mleka, śmietany, owoców, bakalii i pysznej czekolady. Restauracja znajduje się w centrum Zatora, w podziemiach supermarketu Hana. Uwaga, w supermarkecie Hana na stoisku produktów lokalnych można znaleźć wyśmienite produkty posiadające znak marki lokalnej Dolina Karpia. Zieleń i błękit – to kolory naszej wycieczki do Doliny Karpia, wśród łagodnych wzgórz Beskidu Małego, z pasmem Tatr na horyzoncie i bliskim masywem Babiej Góry oraz niezliczonej ilości oczek i cieków wodnych. Wielką atrakcją są spływy rzeką Skawą lub Wisłą wraz z Kanałem Łączańskim w wygodnych turystycznych kajakach. Na miłośników rowerów czeka wypożyczalnia rowerów w centrum Zatora, W terenie została wyznaczona czerwona trasa rowerowa o długości 99 km i 11 mniejszych tras, w kolorach żółtym i pomarańczowym. Część tras przebiega przez obiekty Szlaku Architektury Drewnianej – bezcenne zabytkowe kościółki, zespoły dworskie, ciekawe zabytki i miejsca krajobrazowe. Turystów przyciągają jak magnes pobliskie hity: Park Rozrywki Energylandia w Zatorze, Park Dinozaurów Zatorland czy Park Miniatur w Inwałdzie. Gdzie można zatrzymać się na nocleg? To pytanie często pojawia się przy wyborze miejsca rekreacji i układaniu planów wakacyjnych. W Dolinie Karpia takich miejsc jest wiele, od komfortowych hoteli po gospodarstwa agroturystyczne. Warto wiedzieć, że specjalną rekomendacją lokalnej marki cieszy się kilka obiektów. Jest wśród nich Ranczo w Dolinie Karpia oferujące trzy 4-osobowe pokoje z łazienkami, obszerną, wyposażoną kuchnię i taras z oczkiem wodnym. W ogrodzie znajdziemy grill, miejsce na ognisko, placyk zabaw dla dzieci. Villa Natura w Przeciszowie oferuje 15 komfortowych pokoi oraz apartament. Większość pokoi posiada klimatyzację, a niektóre również balkon. Goście mogą skorzystać z ogólnodostępnej, klimatyzowanej, w pełni wyposażonej kuchni oraz jadalni połączonej z tarasem i ogrodem. Na terenie obiektu znajduje się altana dla 40 osób oraz domek z huśtawkami i zjeżdżalniami dla dzieci. Można wypożyczyć rower, kijki do nording walking lub hulajnogę. Niezwykły hotel Molo w Osieku słynny jest z tego, że łączy pobyt w nim z możliwością korzystania z basenu i plaży, a część gastronomiczno-rekreacyjna przypomina karaibską lagunę. Hotel mieści 29 komfortowo urządzonych, klimatyzowanych pokoi oraz 5 luksusowych apartamentów z widokiem na malowniczy zalew. Atrakcje dla gości to kręgielnia, bilard, wellness&spa, grota solno-jodowa oraz bogate zaplecze sportowo-rekreacyjne (basen zewnętrzny, korty tenisowe, rowerki wodne, rowery, łowisko czy lodowisko w okresie zimowym). Restauracja serwuje wykwintne przysmaki bazujące na produktach lokalnych. Hotel Radocza Active&SPA w Radoczy, dzięki ofercie Spa i Wellnes, jest atrakcyjny przez cały rok, bez względu na porę roku i pogodę na zewnątrz. Mimo dużej objętości hotel sprawia wrażenie miejsca kameralnego, wkomponowanego w otaczająca przyrodę. Spokój i piękne widoki sprzyjają relaksowi. W części SPA na gości czeka basen i jaccuzi, sauna parowa i gabinety odnowy biologicznej. Hotel składa się z dwóch połączonych ze sobą części, różniących się kategorią. Łącznie posiada 200 miejsc noclegowych i monitorowany duży parking. Restauracja „Czeremcha”, serwuje posiłki oparte na produktach z Doliny Karpia. Strefa Wellness oferuje szeroką gamę zabiegów oraz Active Park. Hotel usytuowany jest w spokojnym otoczeniu wiejskiej przyrody, z dala od zgiełku i hałasu miasta, na wierzchowinie stanowiącej jeden z najpiękniejszych w okolicy punktów widokowych na Gorce, Tatry, Masyw Babiej Góry oraz Beskid Żywiecki i Śląski. Znakiem marki lokalnej Dolina Karpia oznaczane są produkty i usługi charakteryzujące się wysoką jakością, gwarancją pochodzenia i przyjaznością dla klienta i środowiska. Są to produkty rękodzielnicze, spożywcze, jak również użytkowe. A wśród usług wyróżnionych znakiem znajdują się oferty turystyczno-rekreacyjne, edukacyjne, gastronomiczne i noclegowe. Oceny zgłoszonych produktów i usług dokonuje zewnętrzna Kapituła, w skład której wchodzi: Rolą marki lokalnej Dolina Karpia jest udzielanie rekomendacji dla produktów i usług nią znakowanych, stwarzanie przestrzeni dla rozwoju ludzi i miejsc oraz budowanie przyjaznych relacji pomiędzy klientami, producentami i regionem Doliny Karpia. Społeczność marki lokalnej Dolina Karpia tworzy 15 podmiotów z obszaru Doliny Karpia posiadających znak marki lokalnej na 17 produktów i 12 usług: • karp wędzony i karpie w zalewach octowych ze Skarby Doliny Karpia w Zatorze, • miód rzepakowy nektarowy z Pasieki na Zastawiu w Miejscu (https://nazastawiu.pl), • krówka zatorska, wafelki zatorskie, lody zatorskie oraz landrynki zatorskie od LollyPolly w Zatorze (https://www.lollypolly.pl), • mąka orkiszowa i ziarno orkiszu od Diogra w Graboszycach (https://diogra.pl), • lody Revel – smaki Doliny Karpia oraz chleb Revel z Doliny Karpia z Restauracji Revel w Zatorze (https://revel-pub.com.pl), • miód wielokwiatowy z Pasieki u Wojtka w Marcyporębie, • warsztaty pszczelarskie w Pasiece na Zastawiu w Miejscu(https://nazastawiu.pl), • warsztaty z produkcji krówki zatorskiej w LollyPolly w Zatorze (https://diogra.pl), • oferta noclegowa, gastronomiczna i rekreacyjna w Molo Resort w Osieku (https://moloresort.pl), • oferta noclegowa, gastronomiczna i rekreacyjna w Radocza Park Active&Spa w Radoczy (https://www.radoczapark.pl), Więcej o marce na www.dolinakarpia.eu.", "url": "https://www.infokrakow24.pl/84658/w-dolinie-karpia/", "category": "małopolskie", "sub_category": "Mięso świeże oraz produkty mięsne", "phrase": "Karp osiecki"}