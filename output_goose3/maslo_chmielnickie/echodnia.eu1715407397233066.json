{"meta_description": "Do konkursu, w którym wybieramy najlepszy produkt i usługę naszego regionu, Okręgowa Spółdzielnia Mleczarska w Chmielniku zgłosiła produkt z wieloletnią tradycją, czyli Masło Chmielnickie.", "title": "Masło Chmielnickie", "content": "Okręgowa Spółdzielnia Mleczarska w Chmielniku powstała w 1925 roku i od początku swojej działalności produkuje jeden ze swoich sztandarowych wyrobów – Masło Chmielnickie. - Jesteśmy jedyną Spółdzielnią mleczarską w województwie Świętokrzyskim i jedną z niewielu w Polsce produkującą masło metodą ukwaszaną. Polega to na tym, że słodka śmietanka uzyskana w drodze odwirowania mleka pełnego jest ukwaszana czystymi kulturami bakterii w jednym dniu, a w drugim dniu poddana procesowi zmaślania. Cykl produkcji tego wyrobu trwa dwa dni. Uzyskane masło ma wyjątkowy wiejski smak. Właśnie dzięki temu, Masło Chmielnickie ma ogromną rzesze konsumentów poszukujących tego wyrobu. Jest to produkt naturalny wytwarzany tą samą metodą od 1925 roku - mówi Jacek Bracichowicz, prezes zarządu Okręgowej Spółdzielni Mleczarskiej w Chmielniku. Masło Chmielnickie jest produktem o specyficznych cechach, czyli naturalnym składzie, bez dodatków konserwujących i polepszaczy oraz tradycyjnym sposobie produkcji. Nie bez znaczenia jest fakt, że Masło Chmielnickie jest produktem certyfikowanym i posiada znak „Jakość Tradycja” Świętokrzyskie nadany przez Polską Izbę Produktu Regionalnego i Lokalnego w Warszawie. Jest to pierwszy znak w województwie Świętokrzyskim potwierdzający jego naturalność. - Walory smakowe naszego masła zostały również docenione w organizowanym w Tokarni w czerwcu 2011 roku w konkursie wojewódzkim „Nasze Kulinarne Dziedzictwo – Smaki Regionów” gdzie otrzymaliśmy pierwszą nagrodę. W roku 2011 Spółdzielnia nasza została wyróżniona przez Agencję Promocyjno–Wydawniczą EMS w Warszawie Orłem Agrobiznesu. Posiadamy również certyfikat jakości na Twaróg Chmielnicki półtłusty. Wszystkie nasze wyroby produkowane są w sposób naturalny, bez konserwantów – wymienia nasz rozmówca.", "url": "https://echodnia.eu/maslo-chmielnickie/ar/c3-10305418", "category": "świętokrzyskie", "sub_category": "Oleje i tłuszcze (masło, margaryna itp.)", "phrase": "Masło chmielnickie "}