{"meta_description": "", "title": "Boza – Wikipedia, wolna encyklopedia", "content": "Boza, buza (tur. boza, od pers. بوزه – piwo) – lekko sfermentowany napój, charakterystyczny dla kuchni krajów bałkańskich i tureckiej. Znany i produkowany w Bułgarii, Macedonii Północnej, Albanii i Turcji. W Turcji boza jest przyrządzana ze sfermentowanej kukurydzy, zaś w Bułgarii z pszenicy lub prosa. Napój ma gęstą konsystencję i bardzo niską zawartość alkoholu (zazwyczaj około 1%), a smak lekko kwaśny, słodkawy. W Macedonii boza jest delikatniejsza, jaśniejsza i bardziej rozrzedzona oraz nieco słodsza. W Turcji podawana jest z cynamonem i pieczoną ciecierzycą, a spożywana głównie zimą. W czasach osmańskich była rozpowszechniona także w muzułmańskich wojskach jako napój orzeźwiający i nieupajający, a bogaty w węglowodany i witaminy. W Bułgarii jest częścią tradycyjnego śniadania (banica i boza). W Albanii najczęściej jest produkowana i sprzedawana w północnej części kraju; łatwo dostępna w cukierniach i lodziarniach stołecznej Tirany. W Serbii boza produkowana jest i sprzedawana na obszarze całego kraju. Odmiana popularna w Rumunii nazywa się bragă, i jest słodsza niż w Turcji i Bułgarii, ale gęstsza i ciemniejsza niż w Macedonii. Do Polski napój przywędrował wraz z macedońskimi imigrantami i jest nazywany buzą. Wyrabiana z kaszy jaglanej, buza była popularna w przedwojennym Białymstoku. Często podawano ją z chałwą[1]. • None Ach, ta buza! – Telewizja Białystok. tvbialystok.pl. [zarchiwizowane z tego adresu (2011-07-16)]. – Dyrektor Muzeum Podlaskiego, Andrzej Lechowski o białostockiej buzie.", "url": "https://pl.wikipedia.org/wiki/Boza", "category": "podlaskie", "sub_category": "Napoje (alkoholowe i bezalkoholowe)", "phrase": "Buza/boza"}