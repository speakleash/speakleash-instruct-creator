{"meta_description": "Buza napój, biały, lekko kwaśny i musujący. Buza  albo jak kto woli boza , to pyszny napój krajów bałkańskich i tureckich. Przepis na buzę jest bardzo prosty,", "title": "Buza napój musujący", "content": "Buza napój, biały, lekko kwaśny i musujący. Buza albo jak kto woli boza , to pyszny napój krajów bałkańskich i tureckich. Przepis na buzę jest bardzo prosty, a czas oczekiwania krótki. Buza to taka lemoniada na ludowo. Buzę bardzo łatwo przygotować w warunkach domowych. Składniki są proste i ogólnie dostępne. Napój znakomicie smakuje zimny z lodówki. Lekko sfermentowany bezalkoholowy, choć zawiera jego śladowe ilości. Buzę można podawać z lodem, ale najlepiej smakuje z mrożonymi plasterkami cytryny. Syndrom dnia wczorajszego? Zimna buza jest idealna i znakomicie gasi pragnienie. Jedni piją alkohol, inni są abstynentami, ale każdy coś pić musi.😉 Buza to taka mała burza w szklance, nieźle gazuje co widać gołym okiem w szklance i po wypiciu. Co na kaca rano? Jak smakuje buza, jak zrobić napój z kaszy jaglanej? Kaszę włóż na sito i przepłucz pod bieżącą wodą. Włóż do garnka i zalej 2 szklankami wody, gotuj do miękkości. Cytryny wyszoruj, wyciśnij sok, dodaj do płynu. To samo zrób z pozostałościami z cytryn, możesz przekroić na mniejsze cząstki aby oddały więcej swojego aromatu do napoju. Ugotowaną kaszę ostudź i zmiksuj na gładko. Dodaj do wody z cukrem i cytryną. Gdy płyn będzie jeszcze lekko ciepły odlej 0,5 szklanki i rozprowadź w nim drożdże. Gdy się całkiem rozpuszczą wlej do wody z kaszą, dokładnie mieszaj. Zostaw płyn w garnku, misce, dużym słoju na 12 godzin w temperaturze pokojowej. Po tym czasie rodzynki wypłyną na górę, a napój będzie wyglądał jak gazowany. Wyjmij z buzy cytrynę i rodzynki, przecedź płyn spróbuj pod względem słodyczy. Jeśli jest taka potrzeba możesz dosłodzić. Zlej buzę do butelek nie więcej jak do 3/4 wysokości. Zakręć i przechowuj w lodówce do około 3 – 4 dni. Robi się coraz cieplej, za kilka miesięcy lato, warto zrobić taki zdrowy domowy napój i nim się nawadniać w upalne letnie dni. Co to jest buza i skąd się wywodzi? Buzę można spotkać najczęściej w krajach bałkańskich i tureckich. W niektórych krajach jest sprzedawana w kawiarniach i barach. Można zakupić szklaneczkę buzy, zasiąść wygodnie przy stoliku i się delektować smakiem pysznego napoju. Buza to fermentujący słodko – kwaśny napój z kaszy jaglanej. W Turcji buza jest podawana z cynamonem i pieczoną ciecierzycą. Kiedyś była ona napojem zalecanym żołnierzom i z uwagi na swój bogaty skład i ”niską szkodliwość społeczną” po jej zażyciu. 😉 W Bułgarii serwuje się buzę na tradycyjne śniadanie, czyli boza i banica (rodzaj pieczywa). W Serbii boza jest produkowana na masową skalę i ogólnie dostępna. Do Polski buza przywędrowała z macedońskimi imigrantami. Najbardziej popularna była przed wojną, wówczas szczytem elegancji i dobrego smaku był zestaw, buza i chałwa. W niektórych regionach nadal jest robiona i podawana jako orzeźwiający napój. Najbardziej boza jest rozpowszechniona w okolicach Białegostoku. Można jej skosztować w restauracji ESPERANTO CAFE w Białymstoku, gdzie podawana jest od kilkunastu lat.", "url": "https://www.dietamojapasja.com/2021/04/buza-napoj-musujacy.html", "category": "podlaskie", "sub_category": "Napoje (alkoholowe i bezalkoholowe)", "phrase": "Buza/boza"}