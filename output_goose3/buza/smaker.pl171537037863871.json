{"meta_description": "Buza, zwana też bozą, to rodzaj napoju, który nie cieszy się w Polsce zbyt dużą popularnością. Szkoda, bo mógłby zachwycić swoim smakiem wiele osób", "title": "Naturalny probiotyk z kaszy jaglanej. Zrobisz go sam w domu!", "content": " • Co to jest buza? Buza należy do tych napojów, o których w Polsce mało kto słyszał. Trudno się temu dziwić - nie jest ona naszym narodowym specjałem i można natknąć się na nią jedynie na terenie Podlasia. Jedno jest pewne - to dość nietypowy przysmak, który prawdopodobnie nie każdy odważyłby się spróbować. Jego fani z jednej strony chwalą go za ciekawy smak, inni natomiast za prozdrowotne właściwości. Co to jest buza i skąd pochodzi? Jak zrobić buzę w domu, żeby nie odbiegała mocno od oryginału? Odkryj kilka ciekawostek i praktycznych wskazówek! Co to jest buza To nic innego, jak lekko sfermentowany napój na bazie kaszy jaglanej, charakteryzujący się kwaskowatym posmakiem i dość gęstą konsystencją. Największą popularnością cieszy się w krajach bałkańskich, zwłaszcza Macedonii Północnej, Albanii, Serbii i Bułgarii. Równie często serwowany jest w Turcji, gdzie przyrządza się go nie z kaszy jaglanej, a ze sfermentowanej kukurydzy lub z ciecierzycy. Jak zrobić buzę? Sposób jej przygotowywania różni się od konkretnego kraju - w jednym jest nieco słodsza, w innym natomiast bardziej wytrawna. Co ciekawe, w niektórych miejscach, np.w Turcji, najchętniej serwowana jest zimą, a jeszcze w innych latem (wtedy najczęściej można natknąć się na nią w cukierniach i kawiarniach). Buza to napój dobrze znany wielu mieszkańcom Podlasia, zwłaszcza Białegostoku. Trafiła tam jeszcze przed I wojną światową wraz z macedońskimi imigrantami i na dobre zagościła w tamtejszych stronach. Dziś widnieje na Liście Produktów Tradycyjnych, czyli takich, które stanowią ważny element dziedzictwa kulturowego tego regionu. W Białymstoku wciąż istnieją kawiarnie, które serwują buzę swoim gościom i przyciągają tym samym turystów z całej Europy. Zazwyczaj podawana jest ona z chałwą, czyli zgodnie z dawną tradycją. Masz ochotę na pyszny i orzeźwiający napój z kaszy jaglanej? Nie zwlekaj i wyczaruj go w zaciszu własnej kuchni, według oryginalnej receptury! Przygotowanie buzy jest proste, ale dość czasochłonne, a to wszystko za sprawą procesu fermentacji, któremu jest poddawana. Jedno jest pewne - efekt cię zachwyci i napój ten już na stałe zagości w twoim jadłospisie. Jak zrobić buzę krok po kroku? Aby przyrządzić buzę według oryginalnej receptury, musisz zaopatrzyć się w takie składniki jak sucha kasza jaglana, cytryny, cukier, woda oraz świeże drożdże. Niektóre przepisy uwzględniają również rodzynki, więc spokojnie możesz dodać je do swojego napoju. Wsyp kaszę na drobne sitko i przepłucz ją pod bieżącą wodą. Przełóż ją do garnka, zalej wodą i gotuj na wolnym ogniu. Gdy nabierze miękkości, zdejmij garnek z palnika, odstaw do ostygnięcia, a następnie zmiksuj jego zawartość do momentu, aż otrzymasz jednolitą masę. Zagotuj w drugim garnku większą ilość wody z cukrem, dodaj zblendowaną kaszę i dokładnie wymieszaj. Po obróbce termicznej dolej do niej sok z cytryn, a następnie przecedź całość przez sitko – aby mieć pewność, że płyn będzie całkowicie pozbawiony twardych kawałków, możesz wyłożyć sitko gazą. Pozostaw napój do ostygnięcia, a gdy osiągnie odpowiednią temperaturę, odlej od niego trochę płynu i dodaj do niego drożdże. Tak powstałą miksturę odstaw na bok na ok. 15 minut, żeby drożdże zaczęły pracować. Po kwadransie połącz ją z resztą składników. Przelej napój do szklanych butelek, wsyp do każdej z nich rodzynki i mocno zakręć. Najlepiej umieścić je na ok. 24 godziny w ciepłym miejscu, a następnie przechowywać w lodówce – maksymalnie przez trzy-cztery dni. Jeśli chcesz, żeby buza była jeszcze smaczniejsza i bardziej orzeźwiająca, podawaj ją z kostkami lodu. Smacznego! Sprawdź także: Czego nie łączyć z mlekiem? Niektórzy cenią buzę nie tylko za jej walory smakowe, ale również liczne właściwości, które zawdzięcza swojemu kluczowemu składnikowi, czyli kaszy jaglanej. Co dokładnie się w niej kryje i skąd bierze się jej prozdrowotne działanie? Kasza jaglana zawiera niewiele skrobi, ale za to obfituje w dobrze przyswajalne białko. Co więcej, uchodzi za prawdziwą skarbnicę witamin i minerałów - można znaleźć w niej m.in. witaminy z grupy B oraz miedź i żelazo. Jako że kasza jaglana nie zawiera glutenu, mogą sięgać po nią osoby zmagające się z celiakią lub nieceliakalną nadwrażliwością na gluten. Dodatkowo przypisuje się jej działanie przeciwwirusowe - jej regularne spożywanie może zmniejszać stany zapalne w organizmie, np. w okresie przeziębienia. Mało kto zdaje sobie sprawę z tego, że kasza jaglana znajduje zastosowanie w naturalnej pielęgnacji - dzięki obecności krzemionki produkt ten doskonale działa na skórę, włosy i paznokcie. Warto uwzględnić ją w jadłospisie również ze względu na zawartość lecytyny i witaminy E, które poprawiają pamięć i koncentrację oraz obniżają poziom „złego” cholesterolu we krwi. Jak zrobić buzę, którą będą mogli spożywać absolutnie wszyscy? Niestety nie jest to do końca możliwe - kasza jaglana posiada wysoki indeks glikemiczny, więc nie jest wskazana dla osób z zaburzeniami metabolicznymi, w tym cukrzycą i insulinoopornością. Jeśli nie buza, to może mleko jaglane? Jeśli naszła cię ochota na napój jaglany, ale buza to nie twoja bajka, możesz postawić na mleko roślinne, które ma wiele zastosowań w kuchni. Wyczarujesz je z takich składników jak ugotowana kasza jaglana, migdały lub orzechy nerkowca, wiórki kokosowe oraz woda. Orzechy należy namoczyć przez całą noc w wodzie, a następnie obrać je ze skórek. Kaszę warto kilkukrotnie przepłukać, aby pozbyć się goryczki - po tej czynności wsyp ją do garnka, zalej wodą i ugotuj, a po obróbce termicznej odstaw do ostygnięcia. Zblenduj kaszę wraz z orzechami, wiórkami kokosowymi i dodatkową porcją wody. Powstałą masę przecedź przez gęste sitko, a jeśli takowym nie dysponujesz, użyj zwykłej gazy. Gotowe mleko przechowuj w lodówce. Skoro już wiesz, jak zrobić buzę, czas posmakować innych nietypowych napojów. W naszym serwisie znajdziesz ich całe mnóstwo! Kawa z koglem-moglem, koktajl z sosny i mango, straszny poncz czy kompot z begonii to tylko kilka z wielu opcji, jakie masz do dyspozycji. Skorzystaj z naszej wyszukiwarki i już dziś rozpocznij wielkie eksperymentowanie w kuchni! Gdzie rosną grzyby we wrześniu 2022? W polskich lasach zwróć uwagę na te drzewa » Grill, piknik a może garden party? Sprawdź prognozę pogody i nie daj się zaskoczyć! Wypróbuj aplikację Pogoda Interia! Zainstaluj z Google Play lub App Store »", "url": "https://smaker.pl/informacje-jak-zrobic-buze-zdrowy-i-orzezwiajacy-napoj-z-kaszy-jaglanej,1923504,a,.html", "category": "podlaskie", "sub_category": "Napoje (alkoholowe i bezalkoholowe)", "phrase": "Buza/boza"}