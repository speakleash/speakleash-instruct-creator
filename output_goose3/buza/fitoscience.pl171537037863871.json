{"meta_description": "Do fermentowanych napojów roślinnych możemy zaliczyć zakwasy warzywne np. zakwas z buraka, marchwi czy selera, Kombuchę, boza, kwas chlebowy.", "title": "Fermentowane napoje roślinne - kombucha, rejuvelac i ...?", "content": "Fermentowane napoje to popularne produkty spożywcze spożywane na całym świecie i cenione za właściwości sensoryczne, odżywcze i prozdrowotne. Rozwojowi bezmlecznych napojów fermentowanych na bazie owoców i warzyw sprzyja wiele czynników, takich jak większa świadomość konsumentów na temat prozdrowotnych właściwości fermentowanej żywności, rosnąca liczba przypadków nietolerancji laktozy oraz rosnąca popularność trendów żywieniowych, takich jak weganizm . Dlatego w ciągu ostatnich 10 lat wzrosło zainteresowanie środowiska naukowego projektowaniem soków fermentowanych kwasem mlekowym i określeniem ich cech funkcjonalnych. Fermentacja jako technologia przetwarzania żywności jest stosowana od tysięcy lat w celu poprawienia smaku, tekstury i wartości odżywczej żywności, a także w celu przedłużenia jej świeżości. Badania podstawowe sugerują, że ochronne działanie sfermentowanej żywności można wyjaśnić wzrostem biodostępności niektórych makro- i mikroskładników odżywczych (np. białka, witamin) wywołanym fermentacją, spadkiem zawartości związków antyodżywczych lub powstaniem nowych fitozwiązków w trakcie procesu fermentacji. Produkty fermentowane pozytywnie wpływają na mikrobiotę jelitową, wykazują silne właściwości przeciwdrobnoustrojowe, przeciwutleniające czy przeciwzapalne. Kilka badań obserwacyjnych na ludziach wykazało możliwy korzystny związek między spożyciem sfermentowanej żywności, a zdrowiem kardiometabolicznym, szczególnie pod względem utrzymania prawidłowej masy ciała, homeostazy cukrzycy/glukozy i ogólnego ryzyka chorób sercowo-naczyniowych. Dowody są nadal niejednoznaczne, a dalsze badania powinny być kontynuowane. Do fermentowanych napojów roślinnych możemy zaliczyć zakwasy warzywne np. zakwas z buraka, marchwi czy selera, Kombuchę czyli fermentowaną herbatę, fermentowane napoje na bazie zbóż (rejuvelak, boza, kwas chlebowy). Kwas chlebowy, czyli podpiwek jest napojem powstającym w wyniku fermentacji mlekowo-alkoholowej surowców żytnich, cukru i drożdży, gotowy wyrób zawiera do 1% etanolu. W Polsce szczególnie popularny jest na Kresach, gdzie był znany już od X wieku. Tradycyjnie produkowany z sucharów chleba razowego, drożdży, wody i dodatków smakowych (rodzynek, cytryny, żurawiny, malin, suszonych owoców, miodu) lub z mąki żytniej i słodu. Wśród mikroflory należy wyróżnić: Lb. casei, Ln. Mesenteroides i S. cerevisiae. Kwas chlebowy polecany jest jako napój orzeźwiający będący źródłem witamin z grupy B oraz jako pomagający w regulacji procesów trawiennych. Spotykany przede wszystkim u naszych wschodnich sąsiadów np. na Litwie, a także w Gruzji gdzie możecie go nadal kupić z cystern samochodowych. Szukajcie oznaczeń KBAC. Spróbowany na wakacjach smakuje najlepiej! Rejuvelac jest fermentowanym napojem na bazie kiełkujących nasion. Najczęściej rejuvelac przygotowuje się z ziaren pszenicy, jęczmieniu i żyta. Można także użyć komosy ryżowej, gryki, quinoa. W smaku jest lekko ziemisty, lekko kwaśny i świeży. Zawiera w swoim składzie bakterie Lactobacillus bifidus oraz kwas mlekowy. Buza (Boza) to lekko sfermentowany napój, charakterystyczny dla kuchni krajów bałkańskich. Jest znany i produkowany w Bułgarii, Macedonii, Albanii i Turcji. W Turcji boza jest przyrządzana ze sfermentowanej kukurydzy, zaś w Bułgarii z pszenicy lub prosa. Ma ona gęstą konsystencję i niską zawartość alkoholu (zazwyczaj około 1%), oraz lekko kwaśny, słodkawy smak. Kombucha jest fermentowanym, lekko kwaśnym napojem otrzymywanym w wyniku fermentacji słodkiej herbaty przez specjalnie przygotowaną symbiotyczną kulturę drożdży i bakterii kwasu octowego (SCOBY – Symbiotic Culture of Bacteria and Yeast). Nazwa napoju pochodzi z połączenia dwóch słów: Kombu (imienia koreańskiego lekarza, który w 414 r. n.e. sprowadził napój do Japonii i stosował go w leczeniu problemów trawiennych cesarza Inkyo) i Cha oznaczającego w języku japońskim ’napój’. Więcej o właściwościach i przygotowaniu Kombuchy możecie poczytać w innych wpisach! Zakwas z buraka jest tradycyjnie pozyskiwany metodą fermentacji spontanicznej rozdrobnionych buraków zalanych przegotowaną wodą z solą i ewentualnym dodatkiem skórki żytniego chleba na zakwasie. W skład mikroflory świeżego soku buraczanego wchodzą mezofilne bakterie LAB (Leuconostoc, Lactobacillus i Pediococcus), wyizolowano także przedstawicieli rodzajów Bacillus, Clostridum i niewielkie ilości drożdży i pleśni. Do produkcji fermentowanego soku z buraka ćwikłowego powinny być wybierane odmiany zawierające duże ilości betalain – związku o właściwościach przeciwutleniających. Zakwas sprawdzi się idealnie na barszcz! Kapusta jest jednym z przetworów warzywnych o bardzo długiej historii wykorzystania w naszej kulturze. Sok tradycyjnie pozyskiwano poprzez odciśnięcie fermentowanej spontanicznie kapusty. Do gatunków LAB odpowiedzialnych za przebieg fermentacji spontanicznej kapusty należą: Ln. mesenteroides, Lb. brevis i Lb. plantarum. Do fitozwiązków możemy zaliczyć kwasy fenolowe (kwasy sinapowy, p-kumarowy i ferulowy), flawonoidy, karotenoidy, witaminę C i E oraz selen. Obecność przeciwutleniaczy w kapuście zależna jest od odmiany i uprawy oraz jej przetwarzania. Ich stężenie stopniowo wzrasta podczas fermentacji oraz chłodniczego przechowywania i jest większa w soku fermentowanym niż w kapuście. Składnikiem soku z kwaszonej kapusty o potencjalnie niekorzystnym oddziaływaniu są aminy biogenne powstające wskutek enzymatycznej dekarboksylacji aminokwasów. Spożyte w nadmiernej ilości, lub przez osoby wrażliwe, mogą wywoływać nadwrażliwość. • Waszkiewicz-Robak B., Biller E., Kulik K., Bazarnik M., Obiedziński M. W., Funkcjonalny i pokrzepiający napój kombucza – właściwości prozdrowotne i bezpieczeństwo zdrowotne. Probl Hig Epidemiol 2016, 4, 335-340.", "url": "http://fitoscience.pl/fermentowane-napoje-roslinne-kombucha-rejuvelac-i/", "category": "podlaskie", "sub_category": "Napoje (alkoholowe i bezalkoholowe)", "phrase": "Buza/boza"}