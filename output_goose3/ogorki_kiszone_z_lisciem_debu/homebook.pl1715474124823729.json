{"meta_description": "Ogórki kiszone – przepis, który się zawsze udaje w kategorii Inne od użytkownika Homebook.pl", "title": "Ogórki kiszone – przepis, który się zawsze udaje", "content": "Kiszenie i kwaszenie to naturalna metoda przedłużania trwałości żywności. Oba określenia odnoszą się do samego procesu polegającego na poddaniu fermentacji mlekowej różnego rodzaju warzyw. Podobnie jak ma to miejsce przy wytwarzaniu takich przetworów mlecznych, jak kefir czy jogurt, węglowodany, a więc cukry proste z kiszonych ogórków przekształcane są w kwas mlekowy. Możliwe jest to dzięki działaniu korzystnych bakterii fermentacji mlekowej i zapewnieniu odpowiednich warunków - odcięciu dostępu powietrza oraz temperaturze około 15-20℃. Jeżeli do zalewy do ogórków dodasz roztwory kwasów organicznych, np. ocet czy kwas jabłkowy, nie można mówić o kiszeniu czy kwaszeniu, a o marynowaniu. Ogórki uzyskują wtedy zupełnie inny smak i powinny być nazywane ogórkami konserwowymi. To, w czym kisi się ogórki, może mieć wpływ na ich smak oraz trwałość. Dawniej ogórki kiszono przede wszystkim w drewnianych beczkach. Współcześnie jednak niezwykle trudno jest kupić tego typu naczynia, ponieważ wyparte zostały one przez pojemniki z innych, łatwiejszych w czyszczeniu materiałów. Łatwiej dostępne są tradycyjne kamionkowe lub ceramiczne naczynia do kiszenia. Zajmują one jednak sporo miejsca przeznaczonego na przechowywanie w kuchni, a umieszczone w nich ogórki szybko się kiszą, a potem psują, ponieważ trudno je szczelnie zamknąć. Z tego względu metodę tę najczęściej stosuje się do przygotowania ogórków małosolnych, których trwałość jest niedługa. Co więc najlepiej wybrać do zaprawiania ogórków na zimę? W tej roli sprawdzą się szklane słoiki. Są one nie tylko na tyle małe, że łatwo się je przechowuje, ale też ich czyszczenie i sterylizacja przed kiszeniem nie przysparzają problemów. Ich największą zaletą jest fakt, że mają zakrętki bądź szklane wieczka i uszczelki typu weck, a ogórki kiszone umieszczone w szczelnie zamkniętych słoikach odznaczają się najdłuższą trwałością. Jakie ogórki są najlepsze do kiszenia? Do kiszenia najlepiej wybierać ogórki gruntowe ze sprawdzonego źródła, np. z uprawy od rolnika, który nie stosuje sztucznych nawozów. Czy można kisić długie ogórki szklarniowe, nazywane też ogórkami wężowymi? Niestety ta odmiana ogórka nie nadaje się do kiszenia w całości – ze względu na swoje rozmiary, a także fakt, że mają one znacznie więcej miąższu i wody niż ogórki polne, czyli gruntowe. Wybierając ogórki do kiszenia, warto zwrócić uwagę, aby wszystkie były niebyt duże i o zbliżonej wielkości. Dzięki temu zyskasz pewność, że nie będą one puste w środku i zakwaszą się w równym stopniu. Do zaprawiania ogródków kiszonych na zimę koniecznie wybierz ogórki świeże. Jak to sprawdzić? Świeżo zbierane i zdrowe ogórki mają charakterystyczne ostre brodawki, czyli „kolce” na powierzchni skórki, są one również twarde i bez przebarwień. Jakie gatunki ogórków wybierać do kiszenia ogórków w słoikach na zimę? Jeżeli masz dostęp do różnych odmian ogórków, np. od rolnika czy na giełdzie, warto wybierać ogórki odmian takich, jak Śremskie, Julian, Andrus i Borus. Kiedy jest najlepszy czas na kiszenie ogórków i które ogórki wybrać do kiszenia – młode czy z końca sezonu? Do przygotowania ogórków kiszonych w słoikach na zimę najlepiej wybierać ogórki z drugiej połowy sezonu, czyli od połowy do końca lipca, a nawet sierpniowe. Dlaczego? Ogórki zbierane na początku czerwca mają zbyt młode i delikatne tkanki miąższu i skórki, więc po długotrwałym, zimowym kiszeniu mogą być miękkie, tak zwane „kapciowate” lub pękać. Zamiast zapraw zimowych z młodych ogórków można z powodzeniem przygotować ogórki małosolne, które procesowi fermentacji mlekowej poddawane są zaledwie przez kilka dni. Termin lipcowy warto wybierać z jeszcze jednego ważnego powodu – ogórki sprzedawane w Polsce od początku lipca do początku września w większości przypadków są warzywami uprawianymi na polu, a nie w szklarni. Istnieje więc większa szansa, że wtedy kupi się ogórki z dobrego, ekologicznego źródła. Czy do kiszenia ogórków lepsza będzie gorąca, ciepła, a może zimna woda? W tej kwestii jest tyle opinii, ilu kucharzy. Dobrze przygotowane i przyprawione ogórki będą fermentować zalane wodą o każdej temperaturze. Można jednak zwiększyć swoją szansę na idealne ogórki kiszone, decydując się na letnią wodę o temperaturze ok. 20℃. Dlaczego warto do kiszenia użyć właśnie delikatnie ciepłej wody? Pozwoli ona na zachowanie składników odżywczych ogórków, chrzanu, czosnku, optymalny rozwój pożytecznych bakterii mlekowych i łatwe rozpuszczenie soli. Czy ogórki kiszone można zalewać wrzątkiem? Niektóre osoby tak robią, gdyż wysoka temperatura zalewy do ogórków nie zmieni ich twardości, a jedynie sprawi, że po zakwaszeniu będą one miały mniej witamin. Jakiej wody użyć do kiszenia? Powinna to być woda zdatna do spożycia, niezbyt twarda i z niską zawartością żelaza. Unikaj wody chlorowanej (można jej użyć po przegotowaniu), ale z powodzeniem możesz kisić ogórki w kranówce ozonowanej lub filtrowanej. Podstawowymi składnikami kiszonych ogórków, oprócz oczywiście ogórków, są także ząbki świeżego czosnku (obrane lub w łupinach), obrany korzeń chrzanu, baldachimy i łodygi kopru włoskiego. Dla uzyskania ciekawszego, bardziej wyrazistego smaku, wiele osób dodaje do kiszonych ogórków również przyprawy takie jak ziele angielskie, pieprz, a także liść laurowy. Jakie liście do ogórków kiszonych dodawały nasze prababcie? Zależnie od regionu lub dostępności były to liście chrzanu, wiśni, czarnej porzeczki, malin lub dębu. Liście porzeczki lub malin sprawiają, że ogórki kiszone są bardziej jędrne i mają ciekawy aromat, a liście wiśni zwiększają trwałość kiszonki i zmniejszają ich gorycz. Dodatek liści chrzanu sprawia natomiast, że fermentacja przebiega łatwiej i smak ogórków jest ostrzejszy. Do kiszenia ogórków warto dodać także liść dębu, który ze względu na garbniki, sprawia, że kiszonki są twarde i chrupiące, a także trwalsze. Chociaż kiszenie ogórków, a także innych warzyw, jest czynnością stosunkowo prostą, czasami zdarza się, że ogórki kiszone nie wyszły takie, jakich byśmy oczekiwali. Najczęstsze problemy dotyczą jednak nie smaku, a konsystencji, wyglądu i łatwego psucia się. Podstawowe pytania kiszonkowych nowicjuszy to: • dlaczego w ogórkach kiszonych jest mętna woda? W pierwszym przypadku, kiedy ogórki kiszone musują, nie ma powodów do paniki. Oznacza to jedynie, że proces fermentacji nadal trwa. „Gazowane” ogórki kiszone, a nawet ogórki kiszone, z których wycieka woda, można jak najbardziej zjeść. Powodem do niepokoju nie powinna być także mętna woda w ogórkach kiszonych. Zalewa ogórków kiszonych traci klarowność, a na dnie zbiera się białawy osad w wyniku procesu fermentacji. To zupełnie naturalne i nie powinno nikogo odwodzić od zjedzenia kiszonych. Prawdziwym kłopotem są miękkie ogórki kiszone, które mogą być efektem zakiszenia zbyt młodych ogórków lub zastosowania wody o wysokiej zawartości żelaza. Przyczyną – podobnie jak w przypadku wystąpienia pleśni na ogórkach – może być też niedokładne dokręcenie słoika lub użycie nieszczelnych zakrętek do słoików, które przepuszczają do wnętrza tlen przyspieszający fermentację.", "url": "https://www.homebook.pl/artykuly/4794/ogorki-kiszone-przepis-ktory-sie-zawsze-udaje", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kiszone z liściem dębu"}