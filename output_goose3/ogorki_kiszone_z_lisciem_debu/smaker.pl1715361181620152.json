{"meta_description": "Kiszenie ogórków jest z pozoru banalnie proste: ogórki układamy w słoju, przekładamy czosnkiem, chrzanem, koprem i zalewamy wodą z solą. Ale jaka woda", "title": "Kiszone ogórki - jakie składniki dodać i po co ?", "content": "Produkt główny: OGÓRKI -najlepiej kupować ze znanego źródła od zaufanego producenta. Przypadkowy sprzedawca raczej \" nie pochwali się\" że wiosną podlał ziemię gnojowicą czy nawoził dużą ilością obornika - by ogórki lepiej rosły, by uzyskać większe plony a klient przekona się o tym dopiero kiedy kiszone ogórki zaczną się szybko psuć a ich smak i zapach nie będzie zbyt przyjemny. Ogórki powinny być świeżo zrywane najlepiej wczesnym rankiem. Dlaczego rano ? Bo później nagrzewają się od słońca, wiotczeją i marszczą się. By ogórki odzyskały jędrność dobrze jest zalać je zimną wodą i odstawić na godzinę. WODA -najlepsza jest woda źródlana. Woda surowa nie gotowana jest twardsza i ogórki lepiej/ dłużej się w niej przechowują. Jeśli używamy zwykłej \"kranówki\" powinniśmy odstawić ją w naczyniu na 24 godz. by pozbyć się chloru. Woda ze studni nie zawiera chloru ale może zawierać różne osady, dlatego również powinniśmy ją odstawić /by wszystkie zanieczyszczenia opadły na dno/. Dla pewności wodę studzienną dobrze jest zagotować w tradycyjnym czajniku, gotować 2-3 min i odstawić do wystudzenia. Ogórki małosolne możemy zalewać ciepłą wodą - szybciej rozpocznie się proces kiszenia ale na zimę lepiej używać solanki letniej lub zimnej. SÓL- najlepsza jest kamienna nie jodowana - zawiera ona dużo mikro i makroelementów. Powinniśmy ją dodawać do zimnej lub letniej wody bo w gorącej traci owe elementy. CZOSNEK - dodajemy ząbki świeżego czosnku. Wpływa on na smak ogórków /oraz zalewy wykorzystywanej potem np. do zupy/ oraz ma właściwości bakteriobójcze, dzięki czemu hamuje rozwój bakterii gnilnych CHRZAN - możemy dodać zarówno oczyszczone kawałki korzenia jak i liście chrzanu. Zaostrza smak oraz reguluje rozwój bakterii mlekowych /ułatwia proces fermentacji i kiszenia/ KOPER - najlepiej dodawać duży wysuszony z rozwiniętymi kwiatostanami. Zielony, młody może gnić dlatego lepiej przed włożeniem do słoja sparzyć go wrzątkiem. Wpływa korzystnie na smak ogórków i zalewy GORCZYCA - dodajemy ziarna. Ma właściwości konserwujące, zapobiega rozwojowi pleśni. LIŚCIE PORZECZKI - używamy głównie liści czarnej porzeczki /możemy je zastąpić liśćmi malin/, wpływają na jędrność i aromat LIŚCIE WIŚNI - wpływają na trwałość kiszonki i smak, niwelują gorycz LIŚCIE WINOGRONA - wpływają na smak, zapobiegają wiotczeniu ogórków LIŚCIE DĘBU - zawierają garbniki, które kiedyś \"dostarczały\" kiszonkom dębowe beczki /w których kiszonki były przygotowywane i przechowywane/. Dzięki nim ogórki są twardsze i jędrniejsze. Liście dębu zabarwiają ogórki na brązowo. Mają właściwości konserwujące, dzięki czemu ogórki kiszone mogą przetrwać wiele miesięcy. Nie należy dodawać ich zbyt dużo gdyż zawierają duże ilości garbników i ogórki mogą wyjść gorzkie. CUKIER- szczypta cukru przyspiesza proces kiszenia oraz wpływa na smak. Cukier możemy zastąpić kilkoma kroplami miodu. Jeśli znudziły się nam tradycyjne ogórki kiszone możemy dodać do nich ciekawe dodatki np. papryczkę chili, gałązkę rozmarynu lub estragonu, plasterek imbiru lub liść mięty - wszystko zależy od naszej fantazji i upodobań smakowych:)", "url": "https://smaker.pl/przepisy-dania-glowne/przepis-kiszone-ogorki-jakie-skladniki-dodac-i-po-co,161931,erjot.html", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kiszone z liściem dębu"}