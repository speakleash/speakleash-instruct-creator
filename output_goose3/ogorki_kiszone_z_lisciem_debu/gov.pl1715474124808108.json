{"meta_description": "Produkt wpisany na listę produktów tradycyjnych w dniu 2017-09-06 w kategorii Warzywa i owoce w woj. mazowieckim.", "title": "Ogórki kiszone z liściem dębu - - Portal Gov.pl", "content": "Ogórki długie, proste, z charakterystycznymi brodawkami na skórce. Na przekroju widoczne komory nasienne. Długość od 7 do 12 cm. Stosunek grubości do długości wynosi 1:3. Jasnozielona skórka, jaśniejsze smugi do połowy długości owocu od strony kwiatu. Na przekroju miąższ biały, przechodzący w jasnozielony. Smak i zapach charakterystyczny dla ogórków kwaszonych. Wyczuwalny posmak czosnku, kopru oraz chrzanu. Rębisze Kolonia to wieś położona nad rzekami Orz i Narew. Dzięki położeniu wsi w korytach dwóch rzek, które wraz z wiosennymi wylewami nanosiły żyzny muł, panujący tam mikroklimat oraz warunki glebowe tworzyły idealne warunki do uprawy warzyw. W okresie międzywojennym na terenach wiejskich wzrósł rozwój uprawy warzyw i owoców jako dodatkowa forma zarobkowania w małych gospodarstwach rolnych. Na tych terenach popularna była uprawa kapusty, ogórka, czosnku, fasoli i maku. Kapusta oraz ogórki sprzedawane były w formie świeżej, ale głównie je kiszono. Mieszkańcy Mazowsza kwasili duże ilości ogórków i przechowywali je w beczkach, piwnicach lub zanurzone w zbiornikach i ciekach wodnych. Do kiszenia najczęściej używano ogórków odmiany „śremski”, z uwagi na jego dużą plenność oraz regularny kształt. Do kiszenia razem z ogórkami używano kopru, chrzanu oraz czosnku. Na wierzch kładziono liść dębu i zalewano całość osoloną wodą. Tak ukwaszone ogórki miały i mają do dziś wielu zwolenników. Podaje się je jako dodatek do dań obiadowych, wykorzystuje jako składnik sałatek i sosów oraz jako przekąska w postaci chleba ze smalcem i ogórkiem. Starty na tarce wraz z wodą, w której był kiszony, stanowi bardzo dobrą bazę zupy ogórkowej.", "url": "https://www.gov.pl/web/rolnictwo/ogorki-kiszone-z-lisciem-debu", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kiszone z liściem dębu"}