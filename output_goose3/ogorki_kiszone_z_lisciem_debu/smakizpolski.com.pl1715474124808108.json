{"meta_description": "Ogórki kiszone By przygotować najlepsze z możliwych kiszone ogórki warto pamiętać o kilku sprawach. Przede wszystkim chodzi o składniki: ogórki, które chcemy ukisić muszą być z dobrego źródła.", "title": "Ogórki kiszone z liśćmi dębu, wiśni i czarnej porzeczki", "content": "By przygotować najlepsze z możliwych kiszone ogórki warto pamiętać o kilku sprawach. Przede wszystkim chodzi o składniki: ogórki, które chcemy ukisić muszą być z dobrego źródła. Najlepsze będą oczywiście bazary oraz targi warzywno-owocowe lub po prostu ekologiczne. Pamiętajmy też, aby wybierać nieduże ogórki. Warto dowiedzieć się gdzie rosły. Druga ważna sprawa: dobra woda. Warto ją przelać choćby przez filtr do wody (tylko porządny!) Trzecia rzecz: nie żałujmy przypraw, liści dębu, czarnej porzeczki i wiśni! Rozpoczynamy obowiązkowo od umycia ogórków. Czosnek dzielimy na ząbki i obieramy, podobnie z chrzanem (najlepiej podzielić na 4 kawałki). Ważne jest, aby pamiętać o wyparzeniu słoików i nakrętek (strzeżonego Pan Bóg strzeże). Do każdego słoika wsadzamy dwa ząbki czosnku (nie kroimy ich), kawałek chrzanu, 3 liście dębu, po jednym liściu porzeczki i wiśni oraz pociętą na kawałki łodygę kopru. Teraz czas na ogórki. Układamy je „dupkami” w dół, jak najciaśniej. Gdy słoik jest już pełen dokładany kolejne dwa ząbki czosnku i kawałek kopru. Zagotowujemy wodę, rozpuszczamy w niej sól (około 3 łyżeczek) a następnie zalewamy ogórki. Dokładnie zakręcamy słoik i odkładamy go do góry nogami, czyli na zakrętce. Po upływie 2 – 3 dni przenosimy w zimne i ciemne miejsce. Gotowe!", "url": "https://www.smakizpolski.com.pl/ogorki-kiszone-z-liscmi-debu-wisni-i-czarnej-porzeczki/", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kiszone z liściem dębu"}