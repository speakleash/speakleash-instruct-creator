{"meta_description": "Jeszcze w marcu informowaliśmy, że Gmina Przasnysz została zgłoszona do prestiżowego Ogólnopolskiego Konkursu Promocyjnego AGRO POLSKA 2015", "title": "Gmina Przasnysz z Godłem Promocyjnym AGRO POLSKA | InfoPrzasnysz", "content": "Jeszcze w marcu informowaliśmy, że Gmina Przasnysz została zgłoszona do prestiżowego Ogólnopolskiego Konkursu Promocyjnego AGRO POLSKA 2015, którego celem jest promocja rodzimych produktów spożywczych. 20 maja otrzymaliśmy informację, że nasze produkty zostały docenione przez ekspertów i uzyskały prawo do legitymowania się godłem promocyjnym AGRO POLSKA. Nominację do tego konkursu przyznał naszej gminie marszałek Mazowsza Adam Struzik w następstwie starań władz samorządowych Gminy Przasnysz o wpisanie lokalnych potraw i produktów na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. Z naszego terenu zostały wpisane dwa takie produkty – marmolada z antonówek oraz czarnina z Mchowa. Oba też zostały zgłoszone do rywalizacji konkursowej. Prezentacja konkursowa odbyła się w Rzeszowie 14 maja. Tradycyjne produkty prezentowały panie Irena Budnicka i Halina Sokołowska. Ocena składała się z weryfikacji dostarczonej przez uczestników dokumentacji oraz z oceny organoleptycznej i oględzin wyrobów. Oceny dokonywali niezależni członkowie powołanego panelu eksperckiego. Już tydzień później do gminy dotarła informacja od dyrektora Międzynarodowych Targów Rzeszowskich, której treść prezentujemy poniżej: „W wyniku postępowania weryfikacyjnego Ogólnopolskiego Konkursu Promocyjnego AGRO POLSKA 2015, Zgłoszenie Udziału złożone w zakresie: MARMOLADA Z ANTONÓWEK, CZARNINA ZE MCHOWA, rozstrzygnięte zostało pozytywnie, co stanowi podstawę do przyznania prawa do posługiwania się Godłem Promocyjnym AGRO POLSKA na nagrodzonych wyrobach. Gala Finałowa XXII edycji Ogólnopolskiego Konkursu Promocyjnego AGRO POLSKA planowana jest na wrzesień 2015 r.”. Laureatom Konkursu Promocyjnego AGRO POLSKA przysługuje prawo m.in. do oznakowania Godłem Promocyjnym wyróżnionych produktów, umieszczenie obok nazwy produktu Godła Promocyjnego i logo Laureata wraz z informacją „Laureat Konkursu” we wszystkich materiałach promocyjnych, drukach reklamowych, etykietach wyrobów, a także wykorzystaniu w kampaniach reklamowych prowadzonych w mediach. Oprócz tego będziemy mogli liczyć na korzystanie z bezpłatnej promocji w drukach reklamowych oraz tekstach promocyjnych Organizatora Konkursu oraz z prezentacji laureatów na imprezach targowych i wystawienniczych, w których uczestniczy Organizator Konkursu. AGRO POLSKA jest corocznym sprawdzianem stanu polskiej branży rolno-spożywczej; od wielu lat imprezie tej patronuje minister rolnictwa. Celem konkursu AGRO POLSKA jest promocja polskich firm produkujących żywność, a także wzmocnienie marki każdego przedsiębiorstwa mogącego się pochwalić tytułem zwycięzcy konkursu. Równie istotna jest promocja samych produktów, które są zgłaszane przez firmy produkcyjne lub samorządy. Niezależnie od gali finałowej debiut w tym konkursie można określić jako bardzo udany. Choć z drugiej strony – liczymy teraz na więcej, co okaże się zaraz po wakacjach.", "url": "https://www.infoprzasnysz.com/gmina-przasnysz-z-godlem-promocyjnym-agro-polska/", "category": "mazowieckie", "sub_category": "Gotowe dania i potrawy", "phrase": "Czarnina ze Mchowa"}