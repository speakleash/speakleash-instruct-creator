{"meta_description": "Na Listę Produktów Tradycyjnych wpisano kolejny produkt regionalny z&nbsp;województwa podlaskiego - białys. Przed Zamkiem w&nbsp;Tykocinie wicemarszałek Stanisław Derehajło podczas pokazu kulinarnego wziął udział w&nbsp;przygotowaniu białysa.", "title": "Białys wraca na&nbsp;ulice Białegostoku", "content": "Na Listę Produktów Tradycyjnych wpisano kolejny produkt regionalny z województwa podlaskiego - białys. Przed Zamkiem w Tykocinie wicemarszałek Stanisław Derehajło podczas pokazu kulinarnego wziął udział w przygotowaniu białysa. Białys od 9 czerwca br. znajduje się na Liście Produktów Tradycyjnych. Jak podkreślał wicemarszałek Stanisław Derehajło, zarejestrowanie potrawy na prestiżowej liście rozsławi ten produkt. - Zanim białys trafił na listę, był cały proces weryfikacji produktu. Polegało to na sprawdzeniu, z jakich składników powstał, jak był przygotowywany, co daje później gwarancję jakości - podkreślał wicemarszałek Derehajło. Białys to potrawa kuchni białostockich Żydów, rodzaj małej bułki. Nazwa produktu jest skróconą wersją bialystoker kuchen, co w tłumaczeniu z języka jidysz oznacza ciasto białostockie. Pieczywo cieszyło się ogromną popularnością w czasach międzywojennych. Przy każdej białostockiej ulicy była się mała, rodzinna piekarnia, w której właściciele z pomocą swoich synów kończyli piec bułki o godz. 5 nad ranem, po czym kładli się spać. Następnie żony, córki i synowe piekarzy zajmowały się sprzedażą wypieków. Około południa piekarze wstawali i rozpoczynali od nowa przygotowanie ciasta do wyrośnięcia, wytwarzając je z mąki, wody, drożdży oraz soli. Następnie kobiety wałkowały ciasto na dwie wielkości, używając dwóch różnych wałków. Pierwszy, standardowy służył do formowania bułeczek, a drugim cieńszym wycinano środek. Ciasto było wypiekane w piecu opalanym suchym drewnem, co dodawało aromatu skórce, dzięki czemu była chrupiąca i miała brązową barwę. Łukasz Nazarko z restauracji na Zamku w Tykocinie, gdzie białys jest m.in. wypiekany, opowiedział historię pieczenia białysów. Pomysłodawcą przywrócenia zapomnianej w Polsce potrawy jest jego ojciec, który w dzieciństwie spróbował tego ciasta. Kiedy założył restaurację, zdecydował, że to danie znajdzie się w jadłospisie wśród pozostałych potraw regionalnych. Łukasz Nazarko tłumaczył, w jaki sposób powstaje białys. Najpierw w wyrobionym cieście wykraja się środek. Wierzch bułeczek należy posmarować wodą i ułożyć na nim cienko skrojone krążki cebuli oraz posypać ziarenkami maku. Na zakończenie spotkania wicemarszałek podkreślił, że ważne jest kultywowanie tradycji wytwarzania produktów regionalnych. - Kraków ma precle, Lublin ma cebularz, a my w Tykocinie i w Białymstoku mamy białysa - powiedział Stanisław Derehajło, po czym poczęstował wszystkich obecnych na pokazie turystów świeżymi bułkami. Wypieki będą sprzedawane w najbliższym czasie na rikszach na terenie Tykocina oraz Białegostoku. Aktualnie na Liście Produktów Tradycyjnych znajdują się 74 produkty, wśród nich wyroby mleczne, mięsne, rybołówstwa, warzywa i owoce, oleje i tłuszcze, miody, gotowe dania, napoje, wyroby piekarnicze i cukiernicze, do których zakwalifikowano białysa.", "url": "https://bia24.pl/kategorie/wiadomosci/bialys-wraca-na-ulice-bialegostoku.html", "category": "podlaskie", "sub_category": "Wyroby piekarnicze i cukiernicze", "phrase": "Bialys (bialystoker/bialystoker kuchen)"}