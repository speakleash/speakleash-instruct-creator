{"meta_description": "", "title": "OD KUCHNI. Żydowska kultura kulinarna - Bialystoker kuchen", "content": "W jidysz to oznacza ciasto białostockie: płaskie, okrągłe pieczywo z cebulą, pochodzące właśnie z Białegostoku. W okresie przedwojennej i powojennej emigracji stało się ono popularne w USA, za sprawą żydowskich imigrantów z Białegostoku, którzy sprzedawali je w swoich piekarniach. To wtedy zyskały skróconą nazwę: bialys. Tradycyjnie wypiekano je w piecach opalanych suchym drewnem. To nadawało skórce naturalny aromat i sprawiało, że stawała się przypieczona i chrupiąca.  Ponowną popularność zyskały dzięki Mimi Sheraton i jej książce pt. „Zjadacze bialych. Historia chleba i zaginionego świata”. Autorka przywołała w niej rozmowy z żydowskimi mieszkańcami Białegostoku, ocalałymi z zagłady, którzy wspominają charakterystyczne bułeczki cebulowe jadane z masłem, serem, śledziem a nawet chałwą.  Alessia Di Donato, mistrzyni cukiernictwa, której pasją jest przywracanie do życia tradycyjnych przepisów kuchni żydowskiej. Przepis pochodzi z kursu kulinarnego Kompendium żydowskiego pieczywa, realizowanego w 2021 r. przez Muzeum POLIN. Alessia Di Donato, mistrzyni cukiernictwa, której pasją jest przywracanie do życia tradycyjnych przepisów kuchni żydowskiej. Przepis pochodzi z kursu kulinarnego Kompendium żydowskiego pieczywa, realizowanego w 2021 r. przez Muzeum POLIN. 16 godzin przed wyrobieniem ciasta przygotuj poolish: mąkę przesiej do miski, dodaj drożdże, wodę i dokładnie wymieszaj. Miskę przykryj folią i odstaw na 16 godzin w miejsce o temperaturze 20-22°C. Zaczyn będzie gotowy, gdy na powierzchni pojawią się bąbelki, a jego poziom nieco się obniży. W tym czasie przygotuj cebulę: pokrój w piórka, oprósz bułką tartą i dokładnie wymieszaj. Przełóż do pojemnika, przykryj i zostaw w lodówce do momentu formowania bialych. W dniu pieczenia: mąkę na ciasto końcowe przesiej do dużej miski, wlej wodę, dodaj zaczyn i drożdże. Wszystko wymieszaj i dosyp sól. Przełóż ciasto na blat i wyrabiaj przez ok. 20 min. Uformuj kulę, przełóż ją do miski, przykryj ściereczką i odstaw na 2 godziny do wyrośnięcia. Energicznym ruchem uderz ciasto w misce, aby wypuścić z niego powietrze. Następnie przełóż je na blat, podziel na 12 kawałków (każdy po ok. 80 g) i uformuj z nich kulki. Blat posyp mąką, ułóż na niej kulki, przykryj ściereczką i odstaw na ok. 30 min do ponownego wyrośnięcia. Ponownie posyp blat mąką. Każdą kulkę uformuj na wzór pizzy neapolitańskiej, tworząc na środku zagłębienie, a na brzegach zostawiając więcej ciasta. Blachę wyłóż papierem do pieczenia i ułóż uformowane bułeczki, zostawiając między nimi ok. 2-3 cm odstępu.", "url": "https://whatscooking.art/przepisy/bialystoker-kuchen", "category": "podlaskie", "sub_category": "Wyroby piekarnicze i cukiernicze", "phrase": "Bialys (bialystoker/bialystoker kuchen)"}