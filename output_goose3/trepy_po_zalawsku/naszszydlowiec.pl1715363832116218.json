{"meta_description": "W dniach 6 - 8 października odbyła się częściowa realizacja projektu „Powiat szydłowiecki. Smaki – prezentacja kuchni regionalnej” w wykonaniu uczniów Zespołu Szkół im. Korpusu Ochrony Pogranicza w Szydłowcu.", "title": "Kuchnia regionalna w wykonaniu uczniów Zespołu Szkół im. Korpusu Ochrony Pogranicza", "content": "W dniach 6 – 8 października odbyła się częściowa realizacja projektu „Powiat szydłowiecki. Smaki – prezentacja kuchni regionalnej” w wykonaniu uczniów Zespołu Szkół im. Korpusu Ochrony Pogranicza w Szydłowcu. Jakie produkty wykorzystywane były w dawnej kuchni Szydłowca i okolic? Jak smakują potrawy kuchni regionu powiatu szydłowieckiego? Na te pytania i wiele innych dotyczących kuchni naszego regionu z pewnością odpowiedzą uczniowie szkół podstawowych, z terenu powiatu szydłowieckiego, którzy wzięli udział w tym niezwykle smacznym wydarzeniu. O tym, że w kuchni naszych babć i prababć królowały proste, tradycyjne produkty takie, jak: ziemniaki, groch, kapusta, zboża, owoce leśne czy grzyby mogli się przekonać uczniowie szkół w Mirowie, Jastrzębiu oraz Szydłowcu. „Powiat szydłowiecki. Smaki – prezentacja kuchni regionalnej” to wspólny projekt Starostwa Powiatowego w Szydłowcu oraz Zespołu Szkół im. Korpusu Ochrony Pogranicza. Realizatorami są uczniowie klas Technik Żywienia i Usług Gastronomicznych oraz Szkoły Branżowej I Stopnia w zawodzie Kucharz. Celem projektu jest przybliżenie tematyki produktu tradycyjnego, popularyzacja regionu, a w szczególności kuchni powiatu szydłowieckiego. Młodzi adepci sztuki kulinarnej przygotowali m.in.: trepy po załawsku, porkę, pierogi (z ziemniakami, kapustą i grzybami lub mięsem), podpłomyki, racuchy oraz faworki. Dania zostały wykonane według przepisów pochodzących z publikacji „Powiat szydłowiecki. Smaki”. Młodzież z dużym zainteresowaniem i zaangażowaniem realizowała zadania projektowe wykorzystując przepisy przekazywane z pokolenia na pokolenie. Uczniowie oprócz przygotowania potraw, zaaranżowali stół oraz zaprezentowali działania kulinarne realizowane w szkole. Uczestnicy wydarzenia nie tylko degustowali przygotowane specjały, ale uczestniczyli również w warsztatach formowania pierogów. Wszystkiemu towarzyszyła muzyka ludowa w wykonaniu Patrycji, uczennicy klasy IV Technik Żywienia i Usług Gastronomicznych. W czasie spotkań w szkołach pojawili się także: Anita Gołosz – wicestarosta szydłowiecki, Andrzej Bracha – wójt gminy Jastrząb, dyrektorzy szkół: dyrektor oraz widecyrektor PSP w Jastrzębiu – Beata Przytuła-Bińkowska i Katarzyna Owczarek, dyrektor PSP w Mirowie – Jan Ulewiński, dyrektor oraz wicedyrektor PSP nr 1 w Szydłowcu – Arkadiusz Bogucki oraz Robert Górlicki, dyrektor oraz wicedyrektorzy ZS. im. KOP w Szydłowcu – Maria Michajłow wraz z Anną Gwarek i Bernardą Padzik. Trwający projekt finansowany jest ze środków Samorządu Województwa Mazowieckiego oraz Starostwa Powiatowego w Szydłowcu.", "url": "https://naszszydlowiec.pl/kuchnia-regionalna-w-wykonaniu-uczniow-zespolu-szkol-im-korpusu-ochrony-pogranicza/", "category": "mazowieckie", "sub_category": "Gotowe dania i potrawy", "phrase": "Trepy po załawsku"}