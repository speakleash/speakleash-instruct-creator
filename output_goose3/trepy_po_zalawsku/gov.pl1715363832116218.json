{"meta_description": "Produkt wpisany na listę produktów tradycyjnych w dniu 2019-06-14 w kategorii gotowe dania i potrawy w woj. mazowieckim.", "title": "Trepy po załawsku - - Portal Gov.pl", "content": "Zaława to malownicza wieś położona w południowej części Mazowsza, w powiecie szydłowieckim, w gminie Chlewiska. Okolice Załawy słyną z produkcji potraw na bazie ziemniaka. Dawniej ze względu na panującą biedę na wsi, podstawę pożywienia stanowiły głownie pokarmy z produktów roślinnych. W miarę bogacenia się społeczeństwa, bardziej dostępne stały się produkty pochodzenia zwierzęcego. Jedną z najbardziej rozpoznawalnych ziemniaczanych potraw regionu załawskiego, są trepy po załawsku, czyli kluski ziemniaczane. Jakość i wyjątkowe walory smakowe potrawy, wynikają ze stosowania tradycyjnych metod produkcji. Surowce wykorzystywane do produkcji trepów po załawsku, pochodzą z domowych gospodarstw. Obszar wsi Zaława słynie z rodzimego rolnictwa, a naturalne bogactwo produkcji roślinnej i podstawowej hodowli zwierząt gospodarskich, sprzyja pozyskiwaniu ekologicznych surowców. Do przygotowania trepów po załawsku należy obrać odpowiednią ilość ziemniaków. Jedną część gotuje się w osolonej wodzie, a drugą część ziemniaków ściera się na tarce o bardzo drobnych oczkach. Ugotowane ziemniaki przeciska się przez praskę, a starte przez lnianą ściereczkę. Z powstałej wody z odciśniętych ziemniaków, zbiera się wytworzoną skrobię i dodaje do masy ziemniaczanej. Całość miesza się z dodatkiem mąki ziemniaczanej. Trepy wypełnione są nadzieniem, które stanowi duszone z cebulą, mięso wieprzowe lub karkowe.    Do farszu dodaje się wcześniej moczoną, ugotowaną i drobno posiekaną kapustę kiszoną.  Z ciasta ziemniaczanego formuje się placuszek. Środek wykłada się farszem i przykrywa drugim plackiem, na końcu nadając owalny kształt. Kluski gotuje się w osolonej wodzie i podaje z okrasą z boczku lub słoniny.", "url": "https://www.gov.pl/web/rolnictwo/trepy-po-zalawsku", "category": "mazowieckie", "sub_category": "Gotowe dania i potrawy", "phrase": "Trepy po załawsku"}