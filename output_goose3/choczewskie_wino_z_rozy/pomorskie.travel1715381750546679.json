{"meta_description": "Dwór w Gościęcinie to współczesny Dworek pod Lipami zlokalizowany we wsi Gościęcino w gminie Choczewo, nieopodal drogi powiatowej Brzeźno Lęborskie – Żelazno.", "title": "Dwór w Gościęcinie", "content": "W drugiej połowie XIX wieku obok folwarku zbudowano dwór, do którego prowadzi stara aleja lipowa wyłożona brukiem. Sam budynek na planie prostokąta, z oknami zwieńczonymi półkoliście, z użytkowym poddaszem, na wysokiej podmurówce, z małym gankiem od frontu. Jako że majątek ten związany był zawsze z uprawą roli i produkcją rolną, tak i dziś obecni gospodarze – państwo Anna i Zbigniew Szafoni swoją działalność rolną uzupełnili funkcją agroturystyczną. W dworze tym czeka na 18 gości 5 pokoi z łazienkami, duży salon, kuchnia z aneksem oraz pokój z kominkiem, gdzie można spędzić wieczór w towarzystwie gościnnych gospodarzy, którzy mają na swoim koncie certyfikat produktu tradycyjnego w postaci choczewskiego wina z dzikiej róży. Ale nie tylko wino jest wizytówką tej kwatery agroturystycznej. Tu podaje się produkty własnej roboty jak masło, twaróg czy wino z jeżyn, gdyż właściciele nie boją się eksperymentować, również wśród nalewek. To dobre miejsce do wypoczynku rodzinnego, z dziećmi, na które czekają atrakcje w postaci dojenia krów, karmienia królików i kur. Obok dworu znajduje się miejsce na ognisko i grill, altanka na niepogodę lub zbyt mocne słońce, zaś z tyłu staw – z linami, karpiami, okoniami, karasiami a nawet szczupakiem czyli raj dla wędkarzy. Można również wypożyczyć bezpłatnie rower i udać się na grzyby do lasu lub po szlaku dworów i pałaców, których w okolicy jest sporo, w samej gminie około dwudziestu.", "url": "https://pomorskie.travel/punkty-poi/dwor-w-gosciecinie/", "category": "pomorskie", "sub_category": "Napoje (alkoholowe i bezalkoholowe)", "phrase": "Choczewskie wino z róży"}