{"meta_description": "Produkt wpisany na listę produktów tradycyjnych w dniu 2013-01-24\nW kategorii Gotowe dania i potrawy\nW województwie woj. lubelskim", "title": "Werbkowickie placki z soczewicy - - Portal Gov.pl", "content": "Przed wybuchem II wojny światowej i tuż po, soczewica była powszechnie uprawiana w każdym gospodarstwie na terenie gminy Werbkowice. Wykorzystywana była do przygotowywania różnych dań, jednakże najpopularniejsze były placki z soczewicą. „(…) Placki z soczewicy smakiem przypomniały mięso i naprawdę były pożywne, co też sprawiało, że często gościły na wiejskich stołach. Nawet na niedzielny obiad” (Wywiad etnograficzny przeprowadzony z mieszkańcami gminy Werbkowice). Sposób przygotowania placków przekazywany był z pokolenia na pokolenie. Na początku należało ugotować pół kilograma soczewicy, cztery ziemniaki, a następnie przecisnąć przez prasę na jednolitą masę. Następnie dodawana była podsmażana cebula, jajka oraz sól i pieprz. Wszystko razem należało wymieszać i uformować placki, które obtaczane były w bułce tartej. Na koniec placki należało krótko smażyć na oleju. Dla uzupełnienia smaku placki z soczewicą podawano z sosem grzybowym jako danie główne bądź dodatek do dania głównego. „Taki właśnie produkt, jak placki z soczewicy werbkowickie, kojarzą mi się z zachowaniem obyczajów kulinarnych i przekazywaniu ich kolejnym pokoleniom. Prosta potrawa, a jest dowodem na zachowanie ciągłości pewnych form kulinarnych” (Wywiad etnograficzny przeprowadzony z mieszkańcami gminy Werbkowice).", "url": "https://www.gov.pl/web/rolnictwo/werbkowickie-placki-z-soczewicy", "category": "lubelskie", "sub_category": "Gotowe dania i potrawy", "phrase": "Werbkowickie placki z soczewicy"}