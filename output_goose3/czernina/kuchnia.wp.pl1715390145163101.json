{"meta_description": "Czernina - zapomniana dziś zupa, o której co najwyżej czytają uczniowie analizujący \"Pana Tadeusza\" Adama Mickiewicza. Zawiesista, słodko-kwaśna czernina zasługuje jednak na większe zainteresowanie, może", "title": "Wiele osób krzywi się na jej widok. Pisał o niej nawet Mickiewicz", "content": "Czernina - zapomniana dziś zupa, o której co najwyżej czytają uczniowie analizujący \"Pana Tadeusza\" Adama Mickiewicza. Zawiesista, słodko-kwaśna czernina zasługuje jednak na większe zainteresowanie, może być bowiem świetnym pomysłem na rozgrzewający, jesienny czy zimowy posiłek. Jak ją przyrządzić? \"Już miał się oświadczyć, lecz pomiarkowano / I czarną mu polewkę do stołu podano\" – czytamy w II księdze \"Pana Tadeusza\". Nasi przodkowie mieli bowiem dziwny zwyczaj serwowania tej niezwykłej zupy mężczyźnie starającemu się o rękę damy, by w ten sposób zakomunikować mu odrzucenie propozycji matrymonialnej. Nie oznacza to jednak, że spożywanie czerniny było zarezerwowane tylko na takie, niezbyt przyjemne, okoliczności. W dawnej Polsce potrawę przyrządzaną z dodatkiem zwierzęcej krwi (kaczki, gęsi, królika, zająca, prosiaka) jadano bardzo często i chętnie, zarówno na szlacheckich dworach, jak i w chłopskich chatach. Świadczy o tym lektura dawnych książek kucharskich, w tym tej najstarszej, czyli \"Compendium Ferculorum albo zebranie potraw\" z 1682 r. Jej autor, Stanisław Czarniecki, kuchmistrz na zamku wojewody krakowskiego Aleksandra Michała Lubomirskiego w Wiśniczu, zachęcał do przyrządzania \"potrawy czarno gotowanej z juszycą (czyli krwią – przyp. red.)\". Przepisu na kwaśno-słodką zupę nie mogło też zabraknąć w słynnym poradniku \"365 obiadów za 5 złotych\", wydanym w 1860 r. \"Czarnina jest to zupa prawdziwie polska, gdyż w innych krajach wcale nie znają tej wybornej i posilającej potrawy. Że musi być zdrowa i posilająca dowodzi to, że wielu doktorów przepisują ją osobom osłabionym, jako pożywienie\" – pisała autorka bestsellerowej książki, Lucyna Ćwierczakiewiczowa. Czernina była bardzo popularna w różnych regionach Polski, przede wszystkim w Wielkopolsce, ale także na Śląsku (gdzie potrawę nazywano szwarc), Pomorzu, Kujawach, Mazurach i Kaszubach. Znany etnograf Oskar Kolberg, opisując zwyczaje regionu częstochowskiego w XIX w. notował: \"Jadają też obficie kapustę, brukiew, kartofle, kaszę jaglaną, czarninę z prosiąt lub gęsi.\" Dlaczego czernina odeszła w zapomnienie i dziś rzadko gości na naszych stołach? Przede wszystkim z powodu kontrowersyjnego dodatku, czyli krwi, zazwyczaj młodej kaczki lub gęsi. Czy naprawdę jest to produkt, do którego powinniśmy czuć odrazę? Przecież znajdziemy go w składzie wielu innych, wciąż cenionych specjałów, choćby kaszanki. Poza tym drobiowa krew, oprócz delikatnego, słodkawego smaku, charakteryzuje się sporymi wartościami odżywczymi. Jest m.in. bogatym źródłem żelaza, potrzebnego do wzrostu i regeneracji tkanek, ważnego składnika hemoglobiny transportującej tlen oraz stymulatora odporności, który m.in. neutralizuje szkodliwe działanie wolnych rodników. Niedobór tego minerału często skutkuje anemią. Po tym czasie zbieramy powstałą szumowinę i dodajemy obraną oraz pokrojoną włoszczyznę (selera, pora, marchewkę i pietruszkę), a także opaloną nad palnikiem cebulę. Doprawiamy solą i pieprzem. Gotujemy kolejne pół godziny.", "url": "https://kuchnia.wp.pl/wiele-osob-krzywi-sie-na-jej-widok-pisal-o-niej-nawet-mickiewicz-6836320751798944a", "category": "śląskie", "sub_category": "Gotowe dania i potrawy", "phrase": "Czernina / czarnina / szwarc"}