{"meta_description": "", "title": "Czernina", "content": "Czernina, czarnina, czarna polewka pod tymi nazwami kryje się jedna z najstarszych polskich zup. Swój słodko-kwaśny smak zupa zawdzięcza dodatkom w postaci cukru i octu – dolewanego do zupy, aby uniknąć krzepnięcia krwi. Czarnina kujawska:Pokrojoną kaczkę (gęś) zalewamy nieprzegotowaną wodą i przez 1 godzinę gotujemy na wolnym ogniu wywar. Dodajemy warzywa (marchew, pietruszka) oraz kilka ziarenek pieprzu i ziela angielskiego. Gotujemy na wolnym ogniu do miękkości mięsa. Wyjmujemy mięso, wywar odcedzamy, zbieramy nadmiar tłuszczu. Do wywaru dodajemy 2 łyżki cząbru, 3 gruszki z zalewy octowej, od 4- 6 suszonych śliwek węgierek i suszoną gruszkę, gotujemy około 15 min. Krew z kaczki (gęsi) rozrobioną z 1 szklanką wody i 4 łyżkami octu roztrzepujemy drewnianym koziołkiem (mątewką) z 3 łyżkami żytniej mąki, zaklepkę przelewamy przez sitko do gotującego się wywaru. Gotujemy jeszcze 5 minut. Po zestawieniu z ognia doprawiamy do smaku solą i cukrem.", "url": "https://www.polskasmakuje.pl/produkt/czernina/", "category": "śląskie", "sub_category": "Gotowe dania i potrawy", "phrase": "Czernina / czarnina / szwarc"}