{"meta_description": "", "title": "Magia wina. Od pędu winorośli po napój bogów", "content": "Kiedy na całym świecie miłośnicy młodego francuskiego wina oceniać będą tegoroczne Beaujolais Nouveau – święto od wielu lat obchodzone jest w trzeci czwartek listopada – Muzeum Śląskie w Katowicach zaprasza na wystawę, na której poznamy historię wina, od najdawniejszych upraw winorośli po współczesną kulturę picia tego trunku. Historia trunku bogów – bo takie miano nadały winu cywilizacje Greków i Rzymian – sięga siedmiu tysięcy lat wstecz. Świadczą o tym znaleziska archeologiczne oraz zapiski ze starożytności. Wino zajmowało ważną pozycję w handlu światowym, a rynek winny, obok zbożowego i oliwnego, można uznać za najbardziej chłonny i stabilny w antycznym świecie. Wystawa „Magia wina. Od pędu winorośli po napój bogów” w Muzeum Śląskim wprowadza w niezwykły, fascynujący świat wina i związanej z nim historii rozwoju cywilizacji. Poznamy najstarsze ośrodki produkcji wina oraz szlaki handlowe jego rozpowszechniania, a także technologię i kulisy jego wytwórczości. Przykładem będą XIX-wieczne urządzenia do sadzenia winorośli, pompy do tłoczenia wina, prasy, filtry. Na licznych reprodukcjach zobaczymy odkrycia archeologiczne dokonane przez polskich naukowców, świadczące o masowej produkcji wina w starożytności. Będą to baseny do produkcji wina z terenów osady sasanickiej z III-VII wieku odnalezione w Iranie, a także instalacja winiarni z VIII wieku odkryta podczas badań ruin starożytnego miasta Hippos-Sussita w Izraelu. Amfory, kyliksy, oinochoe czy skyfosy to starożytne naczynia dzięki którym dowiemy się w czym i jakie pijano wino w starożytnej Grecji i Rzymie, jak je przechowywano, jak transportowano. Ważnym elementem ekspozycji będzie również informacja o uprawie winorośli i produkcji wina na terenie Polski, którą rozpoczęto w X wieku w okolicach Krakowa, Poznania i Gniezna, a także pokazanie zabytków związanych z procesem jego wytwarzania oraz zaprezentowanie jednych z pierwszych narzędzi wykorzystywanych do uprawy winorośli. Wystawę dopełni prezentacja użytkowego szkła artystycznego związanego z kulturą picia wina, głównie dzbanów, kielichów, waz do chłodzenia z przestrzeni XVI-XX wieku, a także przykłady malarstwa i rzemiosła europejskiego, ukazujące jak wielką rolę odgrywały duchowe związki człowieka z winem w inspiracji artystycznej od czasów starożytnej Grecji i Rzymu po okres nowożytny. Wśród tych ostatnich najliczniejszą grupę stanowi zbiór kilkunastu dawnych grafik, ich autorami są m.in. Jacques Philippe le Bas, Jan Saenredam oraz Lorenzo Zucchi. W ramach wystawy Muzeum Śląskie zaprasza na wykłady przybliżające tematykę wina :  10.12.2009 , godz. 17.00 „Początki uprawy winorośli w środkowej Europie” , prow. Wojciech Bosak, Polski Instytut Winorośli i Wina, Kraków  07.01.2010 , godz. 17.00 „Wina Europy Środkowej” , prow. Tomasz Prange-Barczyński, redaktor naczelny „Magazynu Wino”, Warszawa  04.02.2010 , godz. 17.00 „Wino jak życie…”</> , prow. prof. dr hab. Jan Malicki, prezes Akademii Wina, Promnice", "url": "https://muzeumslaskie.pl/magia-wina-od-pedu-winorosli-po-napoj-bogow/", "category": "dolnośląskie", "sub_category": "Napoje (alkoholowe i bezalkoholowe)", "phrase": "Wino śląskie"}