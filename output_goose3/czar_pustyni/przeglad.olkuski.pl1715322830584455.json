{"meta_description": "", "title": "Czar Pustyni na zakończenie wakacji [ZDJĘCIA]", "content": "Końcówka tegorocznych wakacji obfitowała w szereg różnego rodzaju imprez plenerowych. Jedną z nich był Czar Pustyni – festiwal organizowany na Wzgórzu Czubatka w Kluczach, który odbył się w sobotę 29 sierpnia. Impreza na koniec wakacji była okazją nie tylko do wysłuchania koncertów i uczestnictwa w zabawie pod sceną, ale również sposobnością do posmakowania lokalnych produktów spożywczych. Czar Pustyni odbył się już po raz trzeci na wzgórzu Czubatka w Kluczach, z którego rozciąga się widok na Pustynię Błędowską. Impreza zorganizowana została przez Stowarzyszenie Lokalna Grupa Działania „Nad Białą Przemszą” wraz ze Starostą Powiatu Olkuskiego oraz Wójtem Gminy Klucze. – Naszym celem jest przybliżenie zarówno tutejszym mieszkańcom jak i turystom z Małopolski i Śląska tego, z czego powinniśmy być dumni oraz zapewnienie doskonałej zabawy – komentowali zgodnie organizatorzy. Czar Pustyni to impreza wystawiennicza prezentująca jednocześnie walory kulturowe, kuchnię regionalną oraz produkty o znaczeniu lokalnym. Głównym celem festiwalu jest promowanie walorów przyrodniczych Pustyni Błędowskiej – największej w Europie naturalnej pustyni oraz dorobku kulturalnego naszego regionu. Podczas imprezy wystawcami byli m.in. małopolskie Lokalne Grupy Działania oraz okoliczni producenci. Na kilkunastu stoiskach prezentowały się Koła Gospodyń Wiejskich oraz miejscowi wytwórcy. Ich stoiska wystawiennicze promowały miejscowe specjały, przede wszystkim kulinarne. Od godzin popołudniowych na scenie zaprezentowały się znane lokalne zespoły. Najpierw uczestnicy Czaru Pustyni mogli posłuchać Magdaleny Urbańskiej, a następnie na scenie wystąpiły zespoły: Scar Crash, Agnus Dei i Animates. Gwiazdą wieczoru był zespół Dwie Korony, grający przeboje Krzysztofa Krawczyka i Czerwonych Gitar. Imprezę uświetnił pokaz sztucznych ogni oraz dyskoteka.", "url": "https://przeglad.olkuski.pl/czar-pustyni-na-zakonczenie-wakacji/", "category": "małopolskie", "sub_category": "Napoje (alkoholowe i bezalkoholowe)", "phrase": "Czar pustyni"}