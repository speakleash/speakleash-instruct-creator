{"meta_description": "Gmina Klucze. Z tutejszymi bimbrownikami ciężko się skontaktować. Niby każdy wie, kto z mieszkańców robi alkohol znany pod nazwą \"Czar Pustyni\", ale nikt nie chce wskazać producenta.", "title": "\"Czar Pustyni\" - produkt tradycyjny czy bimber?", "content": "- Wpadnie potem policja i będą tylko kłopoty - mówią producenci wyskokowych trunków z gminy, do których naszym reporterom udało się dotrzeć. Sztuka robienia alkoholu trzymana jest w tajemnicy. - Kiedyś każdy dwór, każdy zamek miał swój przepis na nalewkę. To była najbardziej strzeżona tajemnica, a receptury wypracowywano przez lata. My też mamy swoje unikatowe przepisy - mówi jeden z producentów trunku. \"Czar Pustyni\" to 51-procentowy alkohol wytwarzany w okolicy Pustyni Błędowskiej od pokoleń według niezmiennej receptury. W 2012 r. został wpisany przez ministra rolnictwa na Listę Produktów Tradycyjnych. Wytwarza się go m.in. z rosnącego wokół Pustyni Błędowskiej żyta, które wsypane do kadzi zalewa się słodem - wodą z cukrem lub lokalnym miodem, jeśli ktoś ma własną pasiekę. Ważna jest też dobra, źródlana woda, której w gminie nie brakuje. Żyto pęcznieje i kiełkuje. Kiełki nadają produktowi niepowtarzalny kolor, zapach i aromat. Fermentacja powoduje, że wydzielają się naturalne drożdże, które potem przystępują do pracy, wchodząc w reakcję z cukrem. Powstały w ten sposób płyn ściąga się znad osadów i poddaje procesowi destylacji. Powinien mieć dokładnie 51 procent zawartości alkoholu.", "url": "https://dziennikpolski24.pl/czar-pustyni-produkt-tradycyjny-czy-bimber/ar/3489191", "category": "małopolskie", "sub_category": "Napoje (alkoholowe i bezalkoholowe)", "phrase": "Czar pustyni"}