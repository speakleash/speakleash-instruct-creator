{"meta_description": "", "title": "Czar pustyni - Geocaching Opencaching Polska", "content": "\"Czar Pustyni\" to 51-procentowy alkohol wytwarzany w okolicy Pustyni Błędowskiej od pokoleń według niezmiennej receptury. 21 grudnia 2012 r. został wpisany przez ministra rolnictwa na Listę Produktów Tradycyjnych. Wytwarza się go m.in. z rosnącego wokół Pustyni Błędowskiej żyta, które wsypane do kadzi zalewa się słodem - wodą z cukrem lub lokalnym miodem, jeśli ktoś ma własną pasiekę. Ważna jest też dobra, źródlana woda, której w gminie nie brakuje. Żyto pęcznieje i kiełkuje. Kiełki nadają produktowi niepowtarzalny kolor, zapach i aromat. Fermentacja powoduje, że wydzielają się naturalne drożdże, które potem przystępują do pracy, wchodząc w reakcję z cukrem. Powstały w ten sposób płyn ściąga się znad osadów i poddaje procesowi destylacji. Powinien mieć dokładnie 51 procent zawartości alkoholu. Potem można pić go w postaci czystej lub zabarwić: wiśnią, maliną, zielonym orzechem włoskim czy trawą żubrową. Cały proces powstawania trunku, który trwa od dwóch tygodni do miesiąca, wymaga dużo cierpliwości i dokładności. Żeby powstał idealny \"Czar Pustyni\", trzeba ściśle przestrzegać receptury.   Skoro już wiesz czym jest \"Czar Pustyni\" to zapoznaj się jeszcze z historią samej Pustyni Błędowskiej. Kto wie...może podczas wycieczki po kesza spotkasz jakiegoś producenta pustynnego trunku, któremu opowiesz legendę o powstaniu pustyni i w zamian coś od niego dostaniesz ;) Pustynia Błędowska to największy w Polsce obszar lotnych piasków leżący na pograniczu Wyżyny Śląskiej i Wyżyny Olkuskiej. Rozciąga się od Błędowa (dzielnicy Dąbrowy Górniczej) na zachodzie do gminy Klucze na wschodzie. Granicą północną pustyni jest wieś Chechło, a na południu graniczy ona z dużym obszarem leśnym. Długość pustyni wynosi niecałe 10 km, a szerokość do 4 km. Średnia miąższość piasków to 40 m (maksymalnie do 70 m). Przez pustynię, ze wschodu na zachód, przepływa rzeka Biała Przemsza. W latach 20-tych i 30-tych ubiegłego stulecia, kiedy piaszczyste wydmy były tu powszechnym elementem krajobrazu, łatwo tu można było zaobserwować zjawisko fatamorgany. Powstanie Pustyni Błędowskiej wiąże się z intensywną działalnością gospodarczą w XIII wieku, kiedy rozwijało się tu górnictwo srebra i hutnictwo. Zapotrzebowanie na drewno do budowy sztolni wymusiło masowe wycinki drzew, a ogołocona z lasu ziemia szybko odsłoniła nagromadzone tu polodowcowe piaski, dając początek procesom przyrodniczym charakterystycznym dla prawdziwych pustyni. Z kolei legenda mówi, że zuchwałych górników olkuskich, coraz głębiej drążących kopalnie srebra, postanowiły ukarać siedzące pod ziemią diabły, które uradziły, że kopalnie trzeba zasypać. Najlepiej piaskiem… znad Morza Bałtyckiego. Jeden z diabłów, przelatując z wielkim worem piachu nad Kluczami, zahaczył swoim bagażem o wieżę tutejszego kościoła. Wór rozdarł się, a ogromne morze piasku wysypało się na okoliczne pola… W latach 50. część pustyni zaorano i obsadzono wierzbą ostrolistną oraz sosną. W połączeniu z pyłami przemysłowymi GOP-u i obserwowanym obecnie podnoszeniem się poziomu wód, spowodowało to znaczne zmniejszenie powierzchni odkrytych piasków. Część południowa pustyni jest już niemal całkowicie zarośnięta (wyjątkiem są krawędzie wschodnie), a część północna, w okolicach Chechła, jest wciąż terenem w dużej mierze odsłoniętym. Przez ostanie lata na pustyni prowadzone były działania mające na celu uchronienie tego unikalnego obszaru poprzez karczowanie sukcesywnie zarastających drzew. Teren był również oczyszczany z przedmiotów wybuchowych i niebezpiecznych pozostałych po dwóch wojnach światowych oraz żołnierzach wykorzystujących Pustynię Błędowską jako poligon wojskowy. Więcej informacji nt. projektów prowadzonych na pustyni oraz ich wynikach dowiesz się z tablic informacyjnych ulokowanych przy ścieżce prowadzącej na punkt widokowy. Żeby zdobyć skrzynkę również musisz się zaznajomić z kilkoma tablicami informacyjnymi, odczytać z nich kilka potrzebnych rzeczy, a potem wykorzystać je podstawiając do wzoru. Zatem do dzieła! Jeśli masz już wyliczone współrzędne to pozostaje Ci tylko podjęcie skrzynki w taki sposób, aby przetrwała jak najdłużej. W słoneczne, weekendowe dni jest tam bardzo wiele ludzi więc postaraj się nie spalić kesza. Obecnie skrzynka ukryta jest w innym miejscu niż na samym początku, gdyż po rozminowaniu pustyni powiększono obszar poligonu i pierwotne miejsce ukrycia jest teraz na jego terenie (obszarze wojskowym, na który obowiązuje zakaz wstępu). Zmienił się też rozmiar z dużej na mikro. 20.10.2019 zmieniłem sposób wyliczenia współrzędnych z azymut/odległość na quiz.", "url": "https://opencaching.pl/viewcache.php?wp=OP83BX", "category": "małopolskie", "sub_category": "Napoje (alkoholowe i bezalkoholowe)", "phrase": "Czar pustyni"}