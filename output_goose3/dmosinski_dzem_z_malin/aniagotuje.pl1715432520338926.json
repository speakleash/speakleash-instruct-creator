{"meta_description": "Dżem z malin to wspaniały pomysł na pyszne zamkniecie malin w słoikach. Przepis na domowy dżem malinowy jest bardzo prosty, a sam dżem wychodzi niesamowicie pyszny. Jest o niebo lepszy niż tern ze sklepu.", "title": "Dżem z malin", "content": "Domowy, prosty i pyszny dżem z malin , to jeden z lepszych sposobów na zamknięcie lata w słoikach. Zobacz mój przepis na błyskawiczny dżem malinowy o uniwersalnym zastosowaniu. Szklanka ma u mnie pojemność 250 ml.  Użyte słoiki: 4 słoiki o pojemności 550 ml każdy. Z podanej ilości składników otrzymałam około 2200 ml dżemu malinowego. Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Kalorie liczone były do przepisu na dżem z żelfixem. Dżem malinowy gotowy jest do użycia od razu po zrobieniu i zamknięciu go w słoikach. Przed szykowaniem dżemu polecam przeczytać najpierw cały przepis, by móc odpowiednio przygotować wszystkie składniki oraz słoiki i zdecydować co i kiedy robić. Zacznij od wybrania dojrzałych oraz nieuszkodzonych i nie zepsutych malin. Mój przepis bazuje na świeżych malinach o łącznej wadze 2 kg. Możesz śmiało podwoić, czy nawet potroić ilość owoców. Pamiętaj jednak o tym, że potrzebujesz wówczas przygotować więcej słoików oraz cukru i ewentualnie innych dodatków. Jeśli masz tylko kilogram malin, to pozostałych składników dajesz oczywiście o połowę mniej. Maliny umyj delikatnie pod zimną i bieżącą wodą. Tak przygotowane owoce umieść w w garnku, w którym będą się one gotować. Wybierz większy garnek z grubym dnem. Od razu wsyp też około 300-400 gramów cukru (zwykłego, lub trzcinowego). Sama dałam 400 gramów cukru. Ustaw średnią moc palnika i poczekaj, aż całość zacznie się gotować. Następnie zmniejsz moc, by dżem tylko lekko mrugał i mieszaj owoce. Po około 10-15 minutach maliny puszczą sok, mocno zmiękną, a cały cukier się rozpuści. Można wówczas wsypać do garnka dwie saszetki żelfixu 3:1 (lub podobny produkt - każda saszetka na kilogram owoców). Całość bardzo dokładnie wymieszaj, dodaj sok wyciśnięty z jednej cytryny i gotuj dżem przez około pięciu minut. Dżem z malin ma się ponownie zagotować. Na koniec ustaw minimalną moc palnika, by dżem cały czas był wrzący, gdy będziesz go nakładać do słoików.  Przygotowałam wcześniej cztery czyste słoiki o pojemności około 550 ml każdy. Idealne będą jeszcze gorące słoiki (np. wyjęte prosto z piekarnika - temperatura nie wyższa niż 110 stopni/ lub z garnka z wrzątkiem). Możesz też użyć słoików o innej pojemności. Ważne, by łącznie miały one około 2200 ml pojemności (lub też tyle, ile dżemu Ci wyszło). Słoiki powinny być idealnie czyste, a najlepiej odparzone wrzątkiem. Tak samo zakrętki. Używaj tylko nieuszkodzonych słoików i zakrętek.Jeszcze wrzący dżem malinowy przelewaj do przygotowanych słoiczków (zostaw około 1-2 cm wolnej przestrzeni) i od razu mocno zakręcaj każdy słoik. Słoików nie odwracam do góry dnem (nie jest to konieczne). Zakręcone słoiki można dodatkowo otulić ręcznikiem, by wolniej się studziły. Po przestudzeniu wszystkie zakrętki powinny się zassać. Pasteryzacja nie jest zatem potrzebna. Porada: Jeśli słoiki nie zassały się od razu, to tylko mocniej je dokręć i odłóż na bok. W ciągu kilku godzin wszystkie powinny się ładnie zassać.", "url": "https://aniagotuje.pl/przepis/dzem-z-malin", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Dmosiński dżem z malin"}