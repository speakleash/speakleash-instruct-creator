{"meta_description": "Niedźwiedź chłopski i ryba pyrowa - to najnowsze regionalne potrawy z\nPodkarpacia wpisane w czerwcu br. na listę ministerstwa rolnictwa. Podkarpacie zajmuje 2. miejsce w\nkraju, wraz z woj. śląskim, wśród województw z największą liczbą zarejestrowanych wyrobów.", "title": "Nowe regionalne potrawy z Podkarpacia na ministerialnej liście", "content": "Niedźwiedź chłopski i ryba pyrowa - to najnowsze regionalne potrawy z Podkarpacia wpisane w czerwcu br. na listę ministerstwa rolnictwa. Podkarpacie zajmuje 2. miejsce w kraju, wraz z woj. śląskim, wśród województw z największą liczbą zarejestrowanych wyrobów. W spisie ministerialnym jest 131 produktów z Podkarpacia. Dyrektor departamentu rolnictwa i gospodarki wodnej Urzędu Marszałkowskiego w Rzeszowie, Marek Kot poinformował PAP, że złożono 30 kolejnych wniosków z regionu o uwzględnienie na liście regionalnych produktów. Podkreślił, że województwo stawia na promocję tradycyjnej podkarpackiej kuchni i produktów regionalnych wysokiej jakości. Niedźwiedź chłopski i ryba pyrowa to rodzaje pasztetów. Wywodzą się one z tradycji kulinarnej powiatu ropczycko - sędziszowskiego, z gminy Iwierzyce. Niedźwiedź chłopski jest pasztetem z mięsa królika lub zająca oraz ziemniaków, z dodatkiem różnych przypraw, w tym jałowca. Piecze się go w formie prostokątnej lub o kształcie niedźwiedzia (stąd nazwa potrawy). Tak przygotowany pasztet najlepiej smakuje na gorąco. Dawniej potrawa ta była popularna w podkarpackich rodzinach zajmujących się pszczelarstwem. Przygotowywano ją 7 grudnia w dzień świętego Ambrożego, patrona pszczelarzy. Pszczelarz odcinał po kolei fragmenty pasztetu (uszy, łapy) i mówił: \"jeśli nie zjesz niedźwiedzia w Ambrożego, to na wiosnę nie będziesz miał pójść do czego\" - chodziło o to, aby niedźwiedzie nie niszczyły pasieki. Z kolei ryba pyrowa to pasztet z ryby, również z dodatkiem ziemniaków. Nazwa potrawy pochodzi od nazwiska jej pomysłodawcy, Pyry, który zarządzał wsią Nockowa. Przyrządza się ją z ryb słodkowodnych lub morskich, wędzonych lub świeżych, z dodatkiem m.in. cebuli, jajek, bułki tartej i przypraw. Wymieszane składniki piecze się w formie, np. w kształcie ryby. (PAP)", "url": "https://www.money.pl/archiwum/wiadomosci_agencyjne/pap/artykul/nowe;regionalne;potrawy;z;podkarpacia;na;ministerialnej;liscie,186,0,1322682.html", "category": "podkarpackie", "sub_category": "Gotowe dania i potrawy", "phrase": "Ryba pyrowa"}