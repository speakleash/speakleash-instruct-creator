{"meta_description": "Produkt wpisany na listę produktów tradycyjnych w dniu 2017-11-30 w kategorii Wyroby piekarnicze i cukiernicze w woj. łódzkim.", "title": "Wyborowa krówka bełchatowska - - Portal Gov.pl", "content": "Świeża krówka jest ciągnąca w całej objętości, z upływem czasu twardnieje tworząc charakterystyczną „łezkę” w środku. Historia krówki bełchatowskiej rozpoczęła się w latach międzywojennych, kiedy to wytwarzanie cukierków było bardzo utrudnione. Cukierki krówki jednak były łatwe w produkcji, bo do ich wytworzenia wystarczyły składniki wykorzystywane w domu, takie jak: cukier, masło, mleko, syrop. Krówki w tamtym czasie były jednymi z nielicznych słodyczy możliwych do spożywania przez dzieci i dorosłych. Wymienione surowce mieszane były ze sobą w misce lub garnku, a następnie gotowane do odpowiedniej temperatury przez odpowiednio długi czas. Po ugotowaniu masa krówkowa wylewana była na blachy, gdzie odbywał się proces jej chłodzenia. Podczas tego etapu ważne było, aby masa odpowiednio skrystalizowała, a powstały cukierek był kruchy i twardy z charakterystyczną tzw. „łezką” w środku. „Łezka” to taki etap krystalizacji cukierka, w którym cukierek z zewnątrz ma skrystalizowaną otoczkę, a w środku płynno-likworową konsystencję. Po wystudzeniu masę kroiło się w taki sposób, aby powstały pojedyncze kostki cukierków. Wszystkie czynności wykonywano ręcznie. Jednak najbardziej charakterystyczną czynnością przy wyrobie krówki było jej ręczne zawijanie w papierek. Często domownicy siadali przy stole i śpiewając pieśni zawijali cukierki, wrzucając je do koszyków. W latach 50. do pakowania krówek używano dostępnych w tamtych czasach opakowań, najczęściej był to zwykły, szary parafinowany papier. Sposób wytwarzania krówek był całkowicie ręczny, a ich delikatne traktowanie powodowało, że cukierki utrzymywały długo ciągnącą konsystencję i nie kruszały. Dziś w regionie bełchatowskim ciągnąca krówka jest nadal bardzo charakterystyczna, znana i uwielbiana przez lokalną społeczność. Jedyną zmianą, jaka nastąpiła w produkcji krówek jest taka, że krówkę można wytwarzać w różnych smakach i zawijać w kolorowe etykiety.", "url": "https://www.gov.pl/web/rolnictwo/wyborowa-krowka-belchatowska", "category": "łódzkie", "sub_category": "Wyroby piekarnicze i cukiernicze", "phrase": "Wybora krówka bełchatowska "}