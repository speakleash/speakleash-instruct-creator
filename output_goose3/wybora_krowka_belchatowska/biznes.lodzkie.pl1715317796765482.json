{"meta_description": "Strona została stworzona z myślą o osobach z regionu łódzkiego, którzy chcą założyć lub rozwinąć swoją firmę, startup. Znajdują się tam wszystkie niezbędne informacje.", "title": "Łódzkie dla biznesu - serwis dla przedsiębiorców z województwa łódzkiego", "content": "Producenci słodyczy, maszyn rolniczych i inteligentnych kiosków ruszyli na podbój Azji. Sześć firm z sektora małych i średnich przedsiębiorstw zostało zakwalifikowanych do udziału w wystawie województwa łódzkiego na Expo 2020. Zostały one wyłonione w otwartej rekrutacji. Krówki podbijają Azję  Krówki, sezamki i inne łakocie to specjalność firmy Majami. Wiodący produkt przedsiębiorstwa – wyborowa krówka bełchatowska jest wpisana na listę produktów tradycyjnych Ministerstwa Rolnictwa i Rozwoju Wsi. Krówki Majami to połączenie klasycznych receptur z nowoczesnymi metodami produkcji i innowacyjnymi technologiami. Dzięki wyjątkowym walorom smakowym, zostały docenione nie tylko w Polsce, ale również innych rynkach europejskich oraz w krajach arabskich. Firma Majami powstała w 1989 r., a siedem lat później połączyła się z Fabryką Cukierniczą Milko, producentem krówek według starych sprawdzonych receptur. Inteligentne kioski Selfmaker  Multifunkcyjne urządzenia samoobsługowe, narzędzia integracyjne i oprogramowanie to produkty firmy Selfmaker Technology Sp. z o. o. Kioski samoobsługowe to coraz bardziej powszechna forma obsługi klientów w sprzedaży detalicznej w restauracjach, recepcjach i bankowości. Dzięki nim oszczędzają czas zarówno kupujący, jak i personel. Firma proponuje również rozwiązania odpowiadające na wyzwania, które postawiła przed nami pandemia. W jej ofercie znajdują się m.in. kioski do obsługi i rejestracji pacjentów, stacje dezynfekujące i cyfrowe tablice informacyjne. Jagoda zbiera owoce  Jagoda JPS jest liderem w projektowaniu oraz produkcji maszyn sadowniczych, ogrodniczych i rolniczych. Od ponad 30 lat konstruktorzy firmy specjalizują się w dostarczaniu nowoczesnych i trwałych rozwiązań do zbioru i pielęgnacji upraw na całym świecie. W październiku br. przedsiębiorstwo zdobyło Nagrodę Gospodarczą Województwa Łódzkiego w kategorii „Exportowy produkt roku”. Eksportowe łakocie z Bełchatowa  Słodycze i chrupki kukurydziane to specjalność Chrupeksu. PH Chrupex s.c. Aldona, Grzegorz Łyga to firma rodzinna z Bełchatowa, której korzenie sięgają 1993 r. Prawie 30-letnie doświadczenie na rynku pozwoliło poznać potrzeby polskich rodzin, dzięki czemu przedsiębiorstwo oferuje produkty o niepowtarzalnym smaku i jakości. Agro-Masz Paweł Nowak  Firma Agromasz Paweł Nowak jest producentem maszyn rolniczych. Firma z Masłowic produkuje m.in. pługi, spulchniacze i siewniki. Przedsiębiorstwo stawia na innowacyjne technologie, rozwiązania oparte na precyzji obróbki dla osiągnięcia produktów trwałych, o wysokiej jakości. Firma funkcjonuje od 15 lat i coraz silniej zaznacza swoją obecność na rynkach zagranicznych. Ekspert w biotechnologii  Biotechnika to ekspert w dziedzinie biotechnologii przemysłowej. Łódzka firma specjalizuje się w projektowaniu i budowaniu systemów produkcji etanolu. Obsługuje również projekty związane z biogazowniami. Od ponad 15 lat przedsiębiorstwo buduje pozycję biotechnologicznego lidera w Europie Środkowej. Dostarcza kompletne rozwiązania dotyczące wytwarzania paliw ekologicznych oraz bioetanolu. Łódzkie dla biznesu Województwo łódzkie zorganizowało również w polskim pawilonie forum „Łódzkie dla biznesu”, w którym udział wzięli przedsiębiorcy z Polski i m.in.: Etiopii, Kenii, Malezji, Turkmenistanu, Wietnamu. Wydarzenie to kolejna szansa na wymianę doświadczeń, ale przede wszystkim nawiązanie kontaktów biznesowych.", "url": "https://biznes.lodzkie.pl/firmy-z-lodzkiego-ruszyly-na-podboj-dubaju/", "category": "łódzkie", "sub_category": "Wyroby piekarnicze i cukiernicze", "phrase": "Wybora krówka bełchatowska "}