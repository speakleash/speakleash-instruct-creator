{"meta_description": "Wiemy, gdzie powstają najlepsze mazurki w Łódzkiem. Rozstrzygnięty został Wojewódzki Kulinarny Konkurs na „Tradycyjny Mazurek Wielkanocny”.", "title": "Najlepsze mazurki w Łódzkiem", "content": "Wiemy, gdzie powstają najlepsze mazurki w Łódzkiem. Rozstrzygnięty został Wojewódzki Kulinarny Konkurs na „Tradycyjny Mazurek Wielkanocny”. Zabawa cieszyła się dużym zainteresowaniem mieszkańców województwa. Na konkurs nadesłano 61 nietuzinkowych przepisów. Wiele z nich gości w domach uczestników konkursu od pokoleń i są przygotowywane w oparciu o tradycyjne receptury, inne w twórczy sposób czerpią z tradycji dodając jej nowoczesności. W ramach konkursu uczestnicy musieli samodzielnie przygotować mazurek – tradycyjne ciasto wielkanocne, zaprezentować je na zdjęciu oraz dołączyć przepis wraz z informacją o produktach, które zostały użyte. Celem konkursu było zachęcenie mieszkańców do wykorzystania w świątecznych wypiekach produktów tradycyjnych i lokalnych pochodzących z naszego regionu oraz zachęcenie spojrzenia na to co znane w nowy sposób. W związku z tym jury przyznawało punkty nie tylko za sposób prezentacji i estetykę wykonania mazurków, ale i za wykorzystanie produktów lokalnych i tradycyjnych. Wśród najczęściej wykorzystywanych produktów tradycyjnych znalazły się: dmosiński dżem i syrop z malin, wyborowa krówka bełchatowska, masło z Głuchowa czy masło tradycyjne naturalne szczercowskie, ser twarogowy szczercowski, miody Ziemi Brzezińskiej Wzniesień Łódzkich i Rawki. Wśród produktów lokalnych królowały natomiast: masła, śmietany, mleka, serki białe z Łowicza, Czarnocina, Łasku, Wielunia, Radomska i Sieradza; mąki pszenne i krupczatki z Kutna, Szadku, Przedborza, Bąkowa Górnego, Koluszek i Burzenina oraz własne przetwory i produkty takiej jak konfitury, dżemy, powidła, jaja czy orzechy. Najokazalszego mazurka wykonała Lucyna Wąsik z Opoczna. – Przepis znalazłam w zeszycie mamy i przez lata go udoskonalałam – opowiada laureatka, która za zwycięstwo w konkursie otrzymała 1000 zł. – Przepis jest więc sprawdzony, a mazurek smaczny. Drugą nagrodę (750 zł) otrzymała Małgorzata Najder, a trzecie (500 zł) Sonia Rula. Poza tym dziesięć osób wyróżniono książkami „Łódzka kuchnia regionalna”.", "url": "https://pulsradomska.pl/najlepsze-mazurki-w-lodzkiem/", "category": "łódzkie", "sub_category": "Wyroby piekarnicze i cukiernicze", "phrase": "Wybora krówka bełchatowska "}