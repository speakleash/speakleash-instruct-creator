{"meta_description": "Produkt wpisany na listę produktów tradycyjnych w dniu 2017-07-10 w kategorii Wyroby piekarnicze i cukiernicze w woj. łódzkim.", "title": "Jabłecznik znad Mrogi - - Portal Gov.pl", "content": "Dwie warstwy kruchego ciasta z warstwą masy jabłkowej po środku. W zależności od formy, w której jest pieczony, najczęściej 30x40 cm, waga 3-3,5 kg. Słodko-kwaśny, lekko waniliowy z wyczuwalnym smakiem i zapachem cynamonu i jabłek. Tereny położone nad rzeką Mrogą charakteryzują się bardzo dobrymi warunkami klimatycznymi. Panujący na tych obszarach klimat wpływa na wysoką jakość pozyskiwanych surowców, których używa się do wypieku m.in. jabłecznika. Jabłecznik znad Mrogi wykonywany jest z dwóch placków kruchego ciasta, pomiędzy które wkładana jest masa jabłkowa. Do wyrobu masy jabłkowej używa się jabłek antonówek, które są lekko kwaśne. Jabłka antonówki nierozerwalnie kojarzone są z terenem łowickim, łęczyckim i rawskim, na których w latach międzywojennych drzewa te tworzyły pokaźne sady. Obecnie antonówki rzadko są już spotykane w przydomowych sadach, ponieważ stare sady i ogrody są wycinane i karczowane. Obecnie jabłka do upieczenia jabłecznika pozyskuje się z gospodarstwa sadowniczego z Kałęczewa. Na walory smakowe i tradycyjność wyrobu mają wpływ również pozostałe składniki wykorzystywane do przygotowywania jabłecznika. Mąka pszenna do wyrobu ciasta pochodzi z okolicznego młyna, który jest usytuowany na rzece Mrodze, a do produkcji tej mąki wykorzystywane jest ziarno pszenicy pochodzącej z małych miejscowych gospodarstw. Śmietana i wyrabiane z niej masło pochodzą również z małych gospodarstw rolnych w okolicy. Całe ciasto pieczone jest w brytfannie wysmarowanej masłem i obsypanej bułką tartą. Jabłecznik z jabłek antonówek jest znany i lubiany przez mieszkańców zamieszkujących tereny rzeki Mrogi. Jest pieczony głównie na niedzielę, święta oraz rodzinne okoliczności.", "url": "https://www.gov.pl/web/rolnictwo/jablecznik-znad-mrogi", "category": "łódzkie", "sub_category": "Wyroby piekarnicze i cukiernicze", "phrase": "Jabłecznik znad Mrogi"}