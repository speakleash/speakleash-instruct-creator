{"meta_description": "To do niedawna obowiązkowe pierwsze danie niedzielnego obiadu, podawane z makaronem \"nitki\", wciąż należy do stałej oferty większości restauracji. Opowiadamy jego historię.", "title": "Tajemnice polskiego rosołu", "content": "Zacznijmy od nazwy. Może zaskakiwać. Jak tłumaczy znany językoznawca profesor Jan Miodek, \"rosół trzeba kojarzyć z solą. Dzisiejszy rosół pochodzi od wyrazu rozsolić i miał pierwotną postać \"rozsół\". A to dlatego, że przeszłości mięso konserwowano przez zasolenie i wysuszenie. By nadawało się do jedzenia, należało je wymoczyć, czyli rozsolić. Rosół zwany \"polskim\" w literaturze kulinarnej pojawia się w XVII wieku. Mowa o recepturze zamieszczonej w najstarszej polskiej książce kucharskiej autorstwa kuchmistrza Stanisława Czernieckiego \"Compendium Ferculorum\" (wersja angielska ukazała się nakładem Muzeum Pałacu Króla Jana III w Wilanowie i można ją kupić online). Podstawą barokowego rosołu Czernieckiego były \"zwierzyny wszystkie\", tzn. \"materyja mięśna wołowa lub cielęca\", albo ptactwo: jarząbek, kuropatwa, gołąb. Po wymoczeniu i ułożeniu mięsa w garze należało je ociągnąć, czyli podgotować tak, by się ścięło. Do zupy Czerniecki dodawał pietruszkę i koper. By pozbyć się \"smrodu wiatru lub wody\" – także czosnek bądź cebulę. W takim rosole, zgodnie z ówczesną modą kulinarną, nie mogło zabraknąć pikantnych i korzennych przypraw – dość wspomnieć pieprz czy kwiat muszkatołowy. Również \"limonia i rozmaryn też żadnego nie oszpeci rosołu\". Siedemnastowieczny rosół serwowano nie tylko z \"makaronami polskimi i włoskimi\", ale też z grzankami, figatellami (pulpeciki), kiełbaskami np. z kapłona, szczawiem, grochem, agrestem, egzotycznie brzmiącym zielonym winem bądź \"ogrodnymi rzeczami\", czyli warzywami i ziołami. Co ciekawe, w XVII wieku rosołem polskim zwano również \"kaszanat\", czyli rodzaj marynaty z octu piwnego i wody do gotowania ryb. Staropolskie rosoły gotowano nie tylko na bazie drobiu, wołowiny i cielęciny oraz warzyw, ale również z dzikiego ptactwa, np. jarząbków, dziczyzny, sarny lub zająca, czy jak to robił Paweł Tremo – kuchmistrz Stanisława Augusta Poniatowskiego – z węgorza. \"Rosół sztucznie gotowany\" otwierał nawet ucztę w \"Panu Tadeuszu\", arcydziele Adama Mickiewicza. Co podano gościom z Soplicowa? Między innymi: Przepis poeta zapożyczył z \"Compendium Ferculorum\". \"Trzeci sekret kuchmistrzowski\" Czernieckiego zawiera bowiem przepis na odwar mięsny dla \"chorych, źle się mających i już o zdrowiu desperujących\". W jego skład wchodził sok z barana, kapłona, jelenia i wołowiny. Uzyskiwano go w ten sposób, że po podpieczeniu mięs nakłuwano je, by wycisnąć specyficzną zupę, polewkę. Następnie przelewano ją do naczynia, a całość \"doprawiano\" sznurem pereł i złotym dukatem, by na koniec magiczny wywar opatulić \"mecherzyną\" (pęcherzem zwierzęcym) i płótnem, po czym włożyć do kotła z zimną wodą i gotować kilka godzin. Tak przygotowaną miksturę podawano na czczo choremu natychmiast po zagotowaniu. Na szczęście precjoza wcześniej wyjmowano.", "url": "https://culture.pl/pl/artykul/tajemnice-polskiego-rosolu", "category": "małopolskie", "sub_category": "Gotowe dania i potrawy", "phrase": "Rosół polski"}