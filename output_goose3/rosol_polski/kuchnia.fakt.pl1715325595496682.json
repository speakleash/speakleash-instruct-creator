{"meta_description": "Własny, oryginalny przepis na rosół ma każda szanująca się gospodyni. To jedna z najpopularniejszych polskich zup. Jej zalety zachwalał w „Panu Tadeuszu” sam Adam Mickiewicz. Ale pierwszy przepis na polski rosół jest znacznie starszy niż nasza narodowa epopeja. W 1682 roku opublikował go kuchmistrz rodu Lubomirskich – Stanisław Czerniecki. Dziedzic rodowego nazwiska, książę Jan Lubomirski zdradza, jak uwspółcześnić tę starodawną recepturę…", "title": "Oto przepis na polski rosół, który jadano na dworze Lubomirskich. Ma 340 lat!", "content": "Nazwa tej starej, aromatycznej zupy pochodzi od sposobu konserwowania mięsa. W czasach, gdy nie było lodówek, konserwowano je w soli, a następnie suszono. Aby nadawało się do jedzenia, należało je najpierw rozsolić, czyli wymoczyć. Rosół nazywany polskim pojawił się w XVII wieku i opisał go wspomniany już Stanisław Czerniecki. Jego podstawą były „zwierzyny wszystkie”, czyli każde mięso, jakie znalazło się w zasięgu ręki. Jesienią było to najczęściej dzikie ptactwo, na przykład cietrzewie lub głuszce, bo o tej porze roku na dworach królowała właśnie dziczyzna. W dzisiejszej kuchni Lubomirskich do rosołu polskiego wykorzystuje się drób hodowlany – książę Jan Lubomirski „poluje” jedynie z aparatem fotograficznym. Mięso, po wymoczeniu, osoleniu i ułożeniu w garze, należało „ociągnąć”, czyli podgotować z masłem tak, by się ścięło. Do zupy dodawało się pietruszkę i koper, a żeby pozbyć się „smrodu wiatru lub wody” – również czosnek, cebulę, rozmaryn lub cytrynę. Oczywiście nie mogło się obyć bez aromatycznych przypraw – pikantnych i korzennych – z których słynęła polska kuchnia tamtego okresu, przede wszystkim kwiatu muszkatołowego i pieprzu. Ewa Longoria pokazała, jak robi zupę z kurczaka i warzyw. Na filmie nie wygląda najlepiej Istniała jeszcze jedna wersja polskiego rosołu – wywar z combrem, czyli częścią tuszy zwierzęcej od niższych żeber do wysokości udźca. Dziś zamiast combru do zupy można wrzucić wołowinę lub cielęcinę. Mięso kroi się i wkłada do glinianego naczynia. Następnie trzeba dodać soli i pietruszki i gotować przez co najmniej pięć godzin. Przed podaniem jak zwykle wywar przyprawia się kwiatem muszkatołowym. Co ciekawe, podawano go nie tylko z \"makaronami polskimi i włoskimi\", ale też z grzankami, figatellami (pulpecikami), kiełbaskami np. z kapłona, szczawiem, grochem, agrestem, egzotycznie brzmiącym zielonym winem bądź \"ogrodnymi rzeczami\", czyli warzywami i ziołami. Dziś, czyli w poniedziałek 21 listopada, sekrety kuchni Lubomirskich można zgłębiać w Muzeum Pałacu Króla Jana III Sobieskiego w Wilanowie. O godzinie 18.00 rozpoczną się tam warsztaty kulinarne pt. \"Co podać jako czwarte danie\". Na zajęciach będzie można dowiedzieć się, w jakiej kolejności podawano potrawy w XVIII wieku, a także uczestniczyć w przygotowywaniu dań według receptur pochodzących z najstarszej polskiej książki kulinarnej, czyli \"Compendium Ferculorum\" pióra Stanisława Czernieckiego. Warsztaty odbędą się w Villa Intrata, przy ul. Stanisława Kostki Potockiego 23 o godzinie 18.00. Wstęp bezpłatny, wejściówki do odebrania w kasie lub online.", "url": "https://kuchnia.fakt.pl/oto-przepis-na-polski-rosol-ktory-jadano-na-dworze-lubomirskich-ma-340-lat/emn3164", "category": "małopolskie", "sub_category": "Gotowe dania i potrawy", "phrase": "Rosół polski"}