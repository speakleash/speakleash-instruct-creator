{"meta_description": "Produkt wpisany na listę produktów tradycyjnych w dniu 2011-01-21 w kategorii Produkty rybołówstwa w woj. świętokrzyskim.", "title": "Karp z Wójczy - - Portal Gov.pl", "content": "Karp królewski charakteryzuje się kształtnym wyprofilowanym wyglądem (głowa: mała, dobre wygrzbiecenie, płetwy wyraziste). Duże łuski są rozmieszczone wzdłuż szczeliny skrzelowej i linii grzbietu, kilka łusek różnej wielkości znajduje się u nasady płetwy ogonowej. Przekrój owalny z wyraźnie zaznaczoną masą mięśniową. Masa karpia handlowego mieści się w przedziale od 1500g do 2000g. Ubarwienie karpia zależy od podłoża. Barwa od oliwkowej, żółtawej do brunatnej. Karp pokryty jest naturalnym śluzem, przez co w dotyku jest śliski. Tkanka mięśniowa zwarta i jędrna. Produkcja karpia z Wójczy prowadzona jest na terenie dwóch sąsiadujących gmin położonych w powiecie buskim, w południowej części Województwa Świętokrzyskiego. Są to gminy Pacanów i Stopnica. W XVII wieku powstał „klucz wójczański”, do którego należały dobra Oblekoń Wielki, Biechów, Wola Biechowska, Wójcza, Wójeczka, Piestrzec i Chrzanów. Tereny te były w posiadaniu Szaniawskich, Popielów i Radziwiłłów. Książę Maciej Radziwiłł udokumentował na tych terenach prowadzenie stawów i hodowlę ryb, w tym karpia (żywienie, obsady, czynniki chorobotwórczych). We fragmencie dokumentu z 1799 roku „Inwentarz dóbr klucza Wójczańskiego” czytamy: „W kluczu Wujczańskim jest Stawów na rzece małey z źródeł płynącej In nr 6. Sadzawki In nr 6. Te wszystkie Stawy i Sadzawki są zarybione. Także jest Jezior 2”. Po II wojnie światowej obiekty stawowe zostały przejęte przez państwo, a w 2000 roku zostały wykupione i przekształcone w spółkę. Brak uprzemysłowienia terenów oraz działająca oczyszczalnia wody korzystnie wpływa na środowisko hodowli karpia z Wójczy, a co za tym idzie na jego jakość mięsa. Z uwagi na swoje wyjątkowe walory smakowe karp z Wójczy cieszy się dużą popularnością wśród konsumentów, zwłaszcza w okresie Bożonarodzeniowym.", "url": "https://www.gov.pl/web/rolnictwo/karp-z-wojczy", "category": "świętokrzyskie", "sub_category": "Produkty rybołówstwa, w tym ryby", "phrase": "Karp z Wójczy"}