{"meta_description": "Sandomierskie jabłko suszone w plastrach, krówka Kielczanka i kiełbasa wiejska od Bonarka to kolejne produkty ze Świętokrzyskiego nagrodzone „Perłą”.", "title": "„Perły” dla świętokrzyskich produktów", "content": "Sandomierskie jabłko suszone w plastrach, krówka Kielczanka i kiełbasa wiejska od Bonarka to kolejne produkty ze Świętokrzyskiego nagrodzone „Perłą”. Prestiżowe nagrody przyznane przez Krajową Kapitułę ogólnopolskiego konkursu „Nasze Kulinarne Dziedzictwo” wręczone zostały na targach „Smaki Regionów” w Poznaniu. Producentem Kiełbasy Wiejskiej od Bonarka jest Zakład Przetwórstwa Mięsnego Bonarek w Wiązownicy Dużej w powiecie staszowskim. - Firma istnieje 5 lat, ale kiełbasa wytwarzana jest od 3 pokoleń według tej samej receptury - wyjaśnia Joanna Bonarek. Krówka Kielczanka to produkt Okręgowej Spółdzielni Mleczarskiej w Bidzinach w powiecie opatowskim. – Wyrabiana ręcznie na maśle cieszy się ogromną popularnością wśród konsumentów nie tylko w regionie świętokrzyskim – podkreśla Waldemar Niewiadomski, wiceprezes zarządu spółdzielni. Producentem sandomierskiego jabłka suszonego w plastrach jest Inkubator Przetwórczy w Dwikozach – Ośrodek Promowania Przedsiębiorczości w Sandomierzu. „Perły” przyznawane są od 2003 roku. W Świętokrzyskiem ten tytuł posiada 27 produktów: m.in. wędliny, miody i sery, produkowane metodami naturalnymi.", "url": "https://radiokielce.pl/585608/post-76568/", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb wąchocki"}