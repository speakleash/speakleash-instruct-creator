{"meta_description": "", "title": "Gmina Wąchock - Wąchockie wypieki z tradycjami", "content": "Wśród tegorocznych laureatów Honorowej Nagrody Gospodarczej Starosty Starachowickiego „Żelazny Pierścień” dla Firm Roku 2022 znalazła się „Piekarnia Wąchock” Nagroda Gospodarcza Starosty Starachowickiego „Żelazny Pierścień” dla Firmy Roku to wyróżnienie przyznawane za zasługi na rzecz rozwoju Powiatu Starachowickiego. Miejscowi i okoliczni mieszkańcy Wąchocka doskonale znają znajdującą się przy Placu mjr. Ponurego piekarnię państwa Sajeckich. Chrupiące chleby, bułki, paluchy i rogale z makiem, to codzienny asortyment piekarni. Rodzinne przedsiębiorstwo zostało założone przez Maksymiliana Bzinkowskiego (dziadek obecnego właściciela) w 1924 r., a dwadzieścia lat później piekarnię przejął zięć, Stanisław Sajecki. Od 1980 r. prowadzą ją Halina i Sławomir Sajeccy. Piekarnia istnieje od trzech pokoleń. W miejscowej piekarni chleb wypiekany jest według tradycyjnych receptur wypieku chleba z chłopskich domostw, tzw. metoda trójfazowa – pieczywo pszenno-żytnie, na naturalnym zakwasie, wyrabiane w dzieży, pieczone w piecu z cegły szamotowej opalanym drewnem sosnowym, co gwarantuje jego niezwykły smak i zapach. Jeden z wypieków – chleb, został wpisany na Listę Produktów Tradycyjnych, prowadzoną przez ministra spraw rolnictwa i rozwoju wsi. Wypieki państwa Sajeckich były wielokrotnie nagradzane, z czego właściciele rodzinnej firmy, co wcale nie dziwi, są bardzo dumni. Zapraszamy do Wąchocka na chrupiące pieczywo z tradycyjnej piekarni.", "url": "https://wachock.pl/wiadomosci/wachockie-wypieki-z-tradycjami/", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb wąchocki"}