{"meta_description": "Gęś kielecka, szynka z Broniny, chleb wąchocki, dżem z rabarbaru, gumułki koprzywnickie, pasternak pińczowski i śliwowica z Piestrzca – to świętokrzyskie specjały, które wśród 50 innych rarytasów rywalizować będą o palmę pierwszeństwa w konkursie Smaki Regionów.\n\n\tWojewódzki finał konkursu na najlepszy produkt żywnościowy „Nasze Kulinarne Dziedzictwo - Smaki Regionów” odbędzie się w niedzielę w skansenie Muzeum Wsi Kieleckiej - Parku Etnograficznym w Tokarni.", "title": "Świętokrzyski finał konkursu „Nasze Kulinarne Dziedzictwo”", "content": "Gęś kielecka, szynka z Broniny, chleb wąchocki, dżem z rabarbaru, gumułki koprzywnickie, pasternak pińczowski i śliwowica z Piestrzca – to świętokrzyskie specjały, które wśród 50 innych rarytasów rywalizować będą o palmę pierwszeństwa w konkursie Smaki Regionów. Wojewódzki finał konkursu na najlepszy produkt żywnościowy „Nasze Kulinarne Dziedzictwo - Smaki Regionów” odbędzie się w niedzielę w skansenie Muzeum Wsi Kieleckiej - Parku Etnograficznym w Tokarni. Ideą tego przedsięwzięcia jest rozpoznanie i promocja regionalnych produktów żywnościowych utrwalonych w narodowej tradycji, od lat wytwarzanych tymi samymi metodami i według niezmienionych receptur. „To również sposób na ocalenie ich od zapomnienia, zanim zostaną wyparte przez przemysł produkcji żywności” - podkreśla Beata Ryń z Muzeum Wsi Kieleckiej. W komisji jurorów zasiądą członkowie krajowej kapituły konkursu – przedstawiciele Polskiej Izby Produktu Regionalnego i Lokalnego. Ocenią oni zakwalifikowane do współzawodnictwa produkty w czterech kategoriach: wyroby pochodzenia zwierzęcego, pochodzenia roślinnego, napoje oraz inna wytwórczość. Imprezie towarzyszyć mają występy Kapeli Świętokrzyskiej i zespołu folkowego Góralska Hora. Atrakcją będzie też pokaz obrzędowy „Wesele wójtowej córki” w wykonaniu zespołu Leśnianie, prezentacja regionalnych strojów ludowych oraz warsztatów reprezentujących ginące zawody rzemieślnicze. Jarmark produktów regionalnych może być dla turystów okazją do degustacji zalewajki świętokrzyskiej, gęsich żołądków z Rakowa i specjałów kuchni kamedulskiej z Rytwian. Na straganach mają pojawić się również miody, wędliny, sery, pieczywo, ekologiczne przetwory, a także świeże owoce z Sandomierszczyzny. Finał wojewódzki konkursu \"Smaki Regionów\" organizuje Urząd Marszałkowski w Kielcach, Świętokrzyski Ośrodek Doradztwa Rolniczego w Modliszewicach i Muzeum Wsi Kieleckiej. (PAP)", "url": "https://dzieje.pl/rozmaitosci/swietokrzyski-final-konkursu-nasze-kulinarne-dziedzictwo", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb wąchocki"}