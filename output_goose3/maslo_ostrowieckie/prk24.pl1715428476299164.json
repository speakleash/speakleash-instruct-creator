{"meta_description": "Jabłuszka w koszulkach, masło ostrowieckie i miody rusinowskie to kolejne pozycje z Pomorza Zachodniego, które trafiły na ministerialną Listę Produktów Tradycyjnych", "title": "Kolejne zachodniopomorskie przysmaki na Liście Produktów Tradycyjnych", "content": "Jabłuszka w koszulkach, masło ostrowieckie i miody rusinowskie to kolejne pozycje z Pomorza Zachodniego, które trafiły na ministerialną Listę Produktów Tradycyjnych. Tajemnica smaku jabłuszek w koszulkach tkwi w jego cieście, które według niezmienionej receptury powinno być krucho-drożdżowe, a najlepszy smak, według wielu smakoszy, otrzymuje się dzięki odmianie jabłek Ligol lub Champion. Już od ponad 20 lat jabłuszka w koszulkach można kupić w szkolnym sklepiku cukierniczym prowadzonym przez Zespół Szkół Nr 6 im. Mikołaja Reja w Szczecinie. - Jabłuszka w koszulkach to taki wyrób cukierniczy, który jest związany ze szkołą prawie od zawsze. Po raz pierwszy spotkałam się z nimi na początku lat 60-tych, kiedy to sama byłam jej uczennicą. W ramach lekcji przygotowywaliśmy ten słodki produkt, który do dziś jest wytwarzany przez uczniów szkoły - informowała nauczycielka Zespołu Szkół Nr 6 w Szczecinie Halina Limanówka. Współcześnie przy wyrobie Masła Ostrowieckiego stosuje się te same, co przed wielu laty tradycyjne metody wytwarzania. Główne techniczne urządzenia do ubijania śmietany to drewniana kierznia lub kierzynka. - Nie produkujemy masła, tylko je wytwarzamy. Jest to skomplikowany i złożony proces. Podstawą wytwarzania tego produktu jest mleko od krowy, a nie każda daje równie smaczne – mówił wnioskodawca Masła Ostrowieckiego Andrzej Przywecki. Pod nazwą Miody Rusinowskie kryją się miody: gryczany, wielokwiatowy, rzepakowy, lipowy, mniszkowy, faceliowy i ze spadzi liściastej. Od kilkudziesięciu już lat wytwarzane są na bazie roślin występujących wokół wsi Rusinowo, w gminie Postomino. Lata 50-te XX wieku to czas rozwoju pszczelarstwa na ziemi koszalińskiej, także w Rusinowie, a jego złote lata przypadają na początek lat 80-tych. 60-letnia tradycja wytwarzania miodów rusinowskich jest nieprzerwanie kontynuowana, choć z pewnymi niewielkimi zmianami. Przed kilkudziesięciu laty pszczelarze z Rusinowa utrzymywali tylko pasieki stacjonarne. Z czasem zaczęli prowadzić także pasieki wędrowne, dzięki czemu zaoferowali kupującym większy wybór miodów. Redakcja/wzp.pl/ar", "url": "https://prk24.pl/34566808/kolejne-zachodniopomorskie-przysmaki-na-liscie-produktow-tradycyjnych", "category": "zachodniopomorskie", "sub_category": "Oleje i tłuszcze (masło, margaryna itp.) ", "phrase": "Masło ostrowieckie"}