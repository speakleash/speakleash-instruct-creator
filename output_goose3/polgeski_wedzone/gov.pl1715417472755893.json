{"meta_description": "Produkt wpisany na listę produktów tradycyjnych w dniu 2016-07-18\nW kategorii Produkty mięsne\nW województwie woj. mazowieckim", "title": "Półgęsek z Radziwiłłowa - - Portal Gov.pl", "content": "Podłużny, zwężający się z jednej strony i lekko spłaszczony walec, na przekroju kształt owalny. Radziwiłłów Mazowiecki to wieś położona w województwie mazowieckim w gminie Puszcza Mariańska. Bliskie sąsiedztwo majątku ziemskiego Radziwiłłów w Nieborowie sprawiało, że niektóre przepisy kulinarne stosowane w kuchni dworskiej stały się tradycyjnymi potrawami okolicznych mieszkańców. Szczególnie te, które można było wykonać z dostępnych lokalnych surowców. W XIX w. i początkach XX w. na wsiach hodowano gęsi znacznie częściej niż obecnie. W okolicach Radziwiłłowa przepływa rzeka Rawka, co dodatkowo stwarzało dogodne warunki do hodowli gęsi. „Gęsi u nas w domu chowało się zawsze, bo były łatwe do wyżywienia, a oprócz mięsa dawały pierze na poduszki i pierzyny” (Wywiad przeprowadzony z mieszkańcami Radziwiłłowa Mazowieckiego). Potrawy z gęsi gościły na stołach mieszkańców Radziwiłłowa częściej niż wieprzowina. Popularną potrawą z gęsi w okolicach Radziwiłłowa był półgęsek. Istniała tradycja sporządzania półgęsków z piersi młodych gęsi, które po oprawieniu nacierało się solą, majerankiem oraz innymi przyprawami według upodobania. „Po zabiciu gęsi się skubało, potem dzieliło na elementy. Piersi należało natrzeć solą i majerankiem, posypać pieprzem. Można było dodać liść bobkowy. Po dwóch trzech dniach, najdalej po tygodniu jak poleżały trzeba było uwędzić zimnym dymem” (Wywiad przeprowadzony z mieszkańcami Radziwiłłowa Mazowieckiego). Półgęski wędzone były nawet przez kilka dni. Właściwie przygotowane i uwędzone półgęski mogły być przechowywane przez bardzo długi okres. Tak przygotowane najczęściej spożywane były jako wędlina na zimno.", "url": "https://www.gov.pl/web/rolnictwo/polgesek-z-radziwillowa", "category": "wielkopolskie", "sub_category": "Mięso świeże oraz produkty mięsne", "phrase": "Półgęski wędzone"}