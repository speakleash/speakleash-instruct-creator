{"meta_description": "", "title": "Półgęski wędzone", "content": "Półgęski wędzone to przepis Pani Teresy Kropidłowskiej z Borów Tucholskich gdzie gęsina ma swoje zaszczytne miejsce. Danie typowo staropolskie, kiedyś uważane za luksusowe bo jadano tylko na dworach szlacheckich. Teraz jest dostępne dla każdego kto ma odrobinę zapału. Dla mnie jest wielkim rarytasem. A półgęski zrobione z prawdziwych gęsi wychodowanych w Wańkowej , to nie tylko rarytas ale przeżycie dla miłośników tego mięsa. Umyte piersi gęsie musimy wytrybować z kości. Delikatnie ostrym nożem oddzielamy mięso od kości starając się tak prowadzić nóż przy kości żeby nie naruszyć skóry. Otrzymamy taki piękny płat, dwie piersi złączone skórą. Kości w całości możemy użyć do zrobienia wywaru drobiowego. Do miseczki wsypujemy 100 g soli peklowej, garść majeranku, pieprz i posiekane 2-3 ząbki czosnku. Mieszamy wszystko razem. Tą mieszankę wcieramy mocno w piersi wewnątrz. Do czystego garnek glinianego, glazurowanego wysypujemy pozostałą mieszankę soli peklowej i ziół. I układamy pierwszą pierś skórą do dołu, przesypujemy mieszanką i kładziemy drugą pierś skórą do góry. Zasypujemy wszystko resztą mieszanki. Dobrze jest obciążyć deseczką i kamieniem. Odstawiamy w chłodne miejsce na tydzień codziennie obracając piersi w solance która się wytworzy. Po tygodniu wyciągamy, opłukujemy, obsuszamy ręcznikiem papierowym i sznurujemy albo zaszywamy do wędzenia. Tak zasznurowane piersi wieszamy w chłodnym miejscu, najlepiej na noc do obeschnięcia. Wędzimy zimnym dymem ok. 20-30 stopni 5-7 dni, pierwszego dnia minimum 8 godzin. Robimy przerwy w wędzeniu i kolejne dni wędzimy po ok. 4 godz. Mocno schłodzone kroimy w plasterki, dodajemy marynowane, szlachetne prawdziwki i oddajemy się uczcie ja za staropolskich czasów. Życzę wspaniałej zabawy i cudownego smacznego.", "url": "https://przepisyzmojejkuchni24.pl/recipe/polgeski-wedzone/", "category": "wielkopolskie", "sub_category": "Mięso świeże oraz produkty mięsne", "phrase": "Półgęski wędzone"}