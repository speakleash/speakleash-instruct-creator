{"meta_description": "", "title": "Mazowiecki Konkurs Fotografii Kulinarnej. Można wysyłać zgłoszenia", "content": "Informacja dla miłośników fotografii. Rusza nabór prac na Mazowiecki Konkurs Fotografii Kulinarnej. Do wygrania jest 20 tys. zł. Mazurek Chopina, rejbak kurpiowski, sójka pogorzelska, pieróg zdziechowski, gruduskie szaraki, bieżuński bugaj czy miód nadbużański – specjały kuchni mazowieckiej mogą być tematem nadesłanych zdjęć. Ubiegłoroczna edycja cieszyła się dużym zainteresowaniem. Nadesłano prawie 150 fotografii. Jak informują organizatorzy celem konkursu jest popularyzowanie wśród Mazowszan tradycji kulinarnych regionu. Konkurs jest skierowany zarówno do amatorów, jak i profesjonalistów, którzy mogą zgłosić dowolną liczbę fotografii. Prace są przyjmowane w dwóch kategoriach: „Lista produktów tradycyjnych” i „Produkty nagrodzone Laurem Marszałka Województwa Mazowieckiego”. Zdjęcia wraz z wypełnionym formularzem konkursowym należy do 20 kwietnia wysyłać mailowo na adres: fotografiakulinarna@mazovia.pl. Szczegółowe informacje można uzyskać w Departamencie Rolnictwa i Rozwoju Obszarów Wiejskich pod nr tel. 22 597 91 40. Jeśli znalazłeś błąd w tekście, prosimy o powiadomienie nas. Aby to zrobić, zaznacz wybrany fragment, a następnie wciśnij jednocześnie klawisze„Ctrl” i „Enter”.", "url": "https://radio7.pl/mazowiecki-konkurs-fotografii-kulinarnej-mozna-wysylac-zgloszenia/52995/", "category": "mazowieckie", "sub_category": "Gotowe dania i potrawy", "phrase": "Gruduskie szaraki"}