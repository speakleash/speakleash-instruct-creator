{"meta_description": "Moczka to bezsprzecznie jedna z najbardziej oryginalnych potraw wigilijnych. Każda rodzina na Śląsku ma swój własny, ni…", "title": "Śląska rodzina przygotowuje aż 10 litrów. Czasem jest tak gęsta, że \"łyżka staje\"", "content": "Śląska rodzina przygotowuje aż 10 litrów. Czasem jest tak gęsta, że \"łyżka staje\" Śląska rodzina przygotowuje aż 10 litrów. Czasem jest tak gęsta, że \"łyżka staje\" Moczka to bezsprzecznie jedna z najbardziej oryginalnych potraw wigilijnych. Każda rodzina na Śląsku ma swój własny, niepowtarzalny sposób na przygotowanie tradycyjnej moczki. W niektórych domach przybiera konsystencję zupy, podczas gdy w innych jest gęsta jak budyń. Mimo różnorodności wersji dwa składniki są zawsze obecne: piernik i suszone śliwki. Moczka jest znana pod wieloma nazwami, takimi jak bryja, mocka, mołcka czy mouczka. To tradycyjne danie jest stałym elementem świątecznego menu mieszkańców Śląska Opolskiego, Górnego Śląska, a także rejonu Rybnika, Wodzisławia Śląskiego i Raciborza. Moczka zagościła na wigilijnych stołach już w XIX wieku, choć wtedy była zazwyczaj przyrządzana na bazie wywaru warzywnego (z pasternakiem jako głównym składnikiem) lub rybnego (gotowanego na głowach karpia, z których reszta była wykorzystywana do przygotowania innych świątecznych dań). Oczywiście, niezależnie od wersji, obowiązkowym dodatkiem były piernik i suszone owoce. Z biegiem czasu najpopularniejszą i najbardziej słodką wersją moczki stała się ta z bakaliami, kompotem owocowym, miodem, a czasami nawet czekoladą. Wybór dodatków zależy od rodzinnych tradycji i preferencji smakowych, dlatego potrawa ta występuje w wielu różnych wariantach. Czasem jest tak gęsta, że \"łyżka staje\", a w innych domach jest bardziej płynna, podobna do kompotu. Według informacji zamieszczonych na stronie ministerstwa rolnictwa, które już w 2006 roku wpisało moczkę na listę produktów tradycyjnych, przeciętna śląska rodzina przygotowuje około 10 litrów tego przysmaku na święta. Zazwyczaj wszystko szybko znika ze stołu, co świadczy o popularności tej potrawy. Na niepowtarzalny smak moczki wpływa przede wszystkim dodatek piernika, najlepiej przygotowanego samodzielnie, według najbardziej klasycznych receptur. Ciasto powinno być bardziej wytrawne niż słodkie, dlatego unikamy produktów gotowych, wypełnionych bakaliami czy oblanych polewą czekoladową. Na takie dodatki przyjdzie czas później. W moczce nie może zabraknąć suszonych owoców, przede wszystkim śliwek – skarbnicy pektyn, czyli rozpuszczalnego błonnika, który zwiększa objętość w żołądku, wywołuje uczucie sytości i wspomaga prawidłowe funkcjonowanie jelit. Błonnik spowalnia również proces wchłaniania cukru, co sprzyja spalaniu tłuszczów. W suszonych śliwkach jest także pięć razy więcej witaminy A niż w świeżych owocach. Inne składniki moczki również mają swoje cenne właściwości. Rodzynki i daktyle są bardzo bogatym źródłem potasu, który reguluje ciśnienie krwi i pomaga usuwać nadmiar wody z organizmu. Orzechy i migdały dostarczają solidnej dawki nienasyconych kwasów tłuszczowych, które obniżają poziom \"złego\" cholesterolu LDL, chroniąc przed poważnymi chorobami układu krążenia.", "url": "https://pysznosci.pl/slaska-rodzina-przygotowuje-az-10-litrow-czasem-jest-tak-gesta-ze-lyzka-staje,6972602736278048a", "category": "śląskie", "sub_category": "Gotowe dania i potrawy", "phrase": "Moczka / bryja"}