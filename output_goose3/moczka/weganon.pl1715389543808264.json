{"meta_description": "", "title": "ŚLĄSKA MOCZKA", "content": "Obowiązkowy deser wigilijny na Śląsku Górnym, Opolskim i w niektórych domach na Dolnym. Kompletnie nieznany w reszcie regionów naszego kraju. Jeśli znajdziecie np. na Mazowszu czy Warmii, to zapewne jeden z domowników pochodzi ze Śląska. Ma zdecydowanie więcej zwolenników niż przeciwników. Ja w moczce jestem zakochany od pierwszej łyżki. Gęsta, niezwykle aromatyczna, przepełniona wielowymiarowym smakiem Świąt Bożego Narodzenia. Moczka, mołczka, mocka, małczka, bryja, mołcka. Nazwa pochodzi od moczenia piernika i suszonych owoców w płynie. Podawana najczęściej na ciepło, choć i na zimno jest przepyszna. Serwowana w dużych ozdobnych misach szklanych lub ceramicznych i nalewana do małych miseczek. W wersji na słodko (gotowana na kompotach owocowych) lub lekko słonej (na wywarze warzywnym lub rybim). Pierwsze przepisy znane są z XIX wieku. Nie znajdziecie jednego i konkretnego przepisu. Z moczką jest jak z bigosem. Każdy/a, kto ją przygotowuje, ma swój przepis różniący się składnikami i ich ilością. Obowiązkowy jest piernik, który na Śląsku jest nawet specjalnie wypiekany do moczki przed świętami. Składniki płynne to: woda, kompoty owocowe (truskawkowy, śliwkowy, z agrestu, wiśniowy, porzeczkowy), ciemne piwo (głównie na Śląsku Cieszyńskim), wywar warzywny z dodatkiem pasternaku lub wywar na rybich głowach. Kolejny składnik to suszone owoce (pieczki): śliwki, jabłka, gruszki, morele czy figi. Bakalie: orzechy włoskie i laskowe, migdały, rodzynki. W Piekarach Śląskich z dodatkiem octu i cynamonu. Z czasem zaczęto również dodawać kandyzowaną skórkę pomarańczową, kostki czekolady i kakao i inne składniki. Moją moczkę prezentuje w przepięknej porcelanie opolskiej. Czas, by moczka powędrowała poza granicę Śląska i wzbogaciła stoły świąteczne w innych regionach, bo jest przepyszna. – 200 g piernika lub pierników  – 2 szklanki ciemnego piwa  – 1 litr kompotu owocowego (najlepszy z truskawek lub agrestu (wieprzek))  – 10 śliwek suszonych bez pestek  – 5 suszonych moreli  – 5 suszonych fig  – 5 plasterków suszonego jabłka  – 3 suszone gruszki  – ½ szklanki rodzynek  – ½ szklanki migdałów bez skórki  – ½ szklanki orzechów włoskich  – ½ szklanki orzechów laskowych  – 1 łyżeczka cynamonu  – ewentualnie coś do posłodzenia – piernik/i rozkruszyć i zalać w misce piwem. Odstawić na 30 minut  – do garnka wlać kompot i dodać suszone owoce. Gotować 30 minut. Zmiksować i dodać grubo pokrojone orzechy i migdały  – pierniki zmiksować wraz z piwem. Dodać do garnka z resztą składników, gotować 2-3 minuty, ciągle mieszając  – wlać do miski, ozdobić płatkami migdałowymi, suszonymi śliwkami, pokruszonymi piernikami, skórką pomarańczową. Nakładać do małych miseczek lub pucharków", "url": "https://weganon.pl/slaska-moczka/", "category": "śląskie", "sub_category": "Gotowe dania i potrawy", "phrase": "Moczka / bryja"}