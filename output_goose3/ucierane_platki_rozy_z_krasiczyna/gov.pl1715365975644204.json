{"meta_description": "W dniu 31 maja 2022 roku na Listę Produktów Tradycyjnych zostały wpisane w kategorii: Warzywa i owoce: „ucierane płatki róży z Krasiczyna”.", "title": "Ucierane płatki róży z Krasiczyna - - Portal Gov.pl", "content": "W zależności od naczynia, w którym się znajduje W zależności od naczynia, w którym się znajduje Róża - królowa kwiatów, zdobi ogrody, parki i skwery. Różany krzew mocno zakorzenił się w życiu człowieka. Róże mają symboliczne znaczenie, są inspiracją  dla poetów i artystów, używane w kosmetyce, medycynie i kuchni. Historia wykorzystywania tej rośliny przez człowieka jest niezwykle odległa. W literaturze czytamy, że róża dzika była zbierana już w czasach prehistorycznych. Później kwiaty te szczególnie pokochali starożytni Grecy, Rzymianie i Egipcjanie. Już wtedy znano także ich właściwości lecznicze, zastosowanie kosmetyczne i kulinarne. Również w miejscowości Krasiczyn leżącej u podnóża Przemyśla, wykorzystywano róże. Krasiczyn to miejscowość, która związana była ze znamienitymi rodami Krasickich i Sapiehów. Zwłaszcza Sapiehowie przyczynili się do rozwoju życia gospodarczego i społecznego na terenie dóbr krasiczyńskich. Tradycja wytwarzania konfitur i dżemów z owoców miękkich na ziemiach polskich sięga czasów szlacheckich. Początkowo gościły tylko na pańskich stołach, z czasem przygotowywane były również w domach mieszczan i chłopów. Pod koniec XIX w. konserwowanie owoców z cukrem było bardzo popularnym sposobem przygotowania zapasów na zimę. Przygotowanie ucieranych płatków róży nie jest przepisem skomplikowanym, ale wymaga czasu. Różane krzewy znajdują się niemal w każdym przydomowym ogródku oraz rosną dziko na terenie ziemi krasiczyńskiej. Wszystkie depozytariuszki tradycji podają identyczny przepis: płatki róż zbiera się ręcznie. Następnie z każdego płatka są usuwane białe końcówki, by wyeliminować goryczkę. Później płatki są ucierane z dużą ilością cukru i odrobiną cytryny. Utarta pulpa jest wkładana do słoiczków. Nie pasteryzuje się słoiczków, ponieważ cukier jest naturalnym konserwantem i chroni przed zepsuciem. Wszystkie depozytariuszki tradycji traktują je jako wyjątkowy rarytas, podawany na specjalne okazje. Podkreślają, że tej konfitury zwykle nie robi się dużo, dlatego jest tak cenna w kuchni. Odpowiednio przygotowane płatki róż są gratką dla smakoszy. Ucierane płatki róż wykorzystuje się do wszelkiego rodzaju dań słodkich, zwłaszcza wypieków: ciast, rogalików, drożdżówek oraz pączków przygotowywanych na Tłusty Czwartek.", "url": "https://www.gov.pl/web/rolnictwo/ucierane-platki-rozy-z-krasiczyna", "category": "podkarpackie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ucierane płatki róży z Krasiczyna"}