{"meta_description": "", "title": "KASZËBË - Nalewka bursztynowa - Geocaching Opencaching Polska", "content": "Bursztyn, zwany też jantarem, to kopalna żywica drzew iglastych z okresu trzeciorzędu. Bursztyn jest charakterystyczny dla wybrzeża Morza Bałtyckiego, w województwie pomorskim występuje w okolicach Zatoki Gdańskiej, Mierzei Wiślanej oraz u nasady Helu. Muzeum Bursztynu znajduje się w Stegnie. By zdobyć bursztyn, kupcy rzymscy, egipscy i greccy podejmowali dalekie wędrówki nad Morze Bałtyckie. Szlak bursztynowy prawdopodobnie wiódł z dzisiejszego Wiednia przez Brno, Kłodzko, Wrocław, Kalisz, Świecie do ujścia Wisły. Wyprawy po bursztyn nasiliły się w I wieku naszej ery. Początkowo jantar był przedmiotem wymiany handlowej, w której pośredniczyli Celtowie (V w. p.n.e.). Egipcjanie nazwali bursztyn kamieniem życia i zdrowia, a Rzymianki uważały, że zapewni im młody wygląd. Słowo bursztyn pochodzi od niemieckiego bernstein – kamień, który się pali. Egipcjanie nazywali bursztyn sokal, a Arabowie – ankar (zapach pocieranego bursztynu kojarzył się z zapachem ambry). Persowie nazywali kamień karuba (złoty rabuś), Włosi – ambra galla, a Szwedzi – raf (co znaczy chwytać). Słowiańska nazwa jantar została przejęta od Litwinów, a ta – od fenickiej nazwy jainitar – żywica morska. Na Kaszubach jantar nazywany jest kaszubskim złotem. Od dawna znane są i cenione właściwości lecznicze bursztynu. Nalewka z wykorzystaniem bursztynu cieszyła się uznaniem i zalecana była na wiele dolegliwości przez sławnego zielarza, ojca Czesława Klimuszkę (1905-1980). Sposób przyrządzania nalewki bursztynowej można znaleźć w książce Jana Schulza i Edyty Uberhuber „Leki z Bożej apteki” z 1988 roku. Modyfikacja polega jedynie na dodaniu do nalewki mocnej herbaty lipowej i miodu lipowego, co wzmacnia właściwości lecznicze tego trunku. Właściwości przeciwgrypowe wykazuje mieszanina herbaty z 3 kroplami nalewki bursztynowej, zaś nacieranie nalewką pleców obniża temperaturę i przynosi ulgę chorym na zapalenie płuc i oskrzeli. Cierpiący na osłabienie mięśnia sercowego, arytmię, bóle głowy również mogą nacierać ciało nalewką bursztynową lub kawałkiem bursztynu, a jedna kropla nalewki bursztynowej wtarta w nadgarstek orzeźwia i poprawia samopoczucie.", "url": "https://opencaching.pl/viewcache.php?wp=OP835W", "category": "pomorskie", "sub_category": "Napoje (alkoholowe i bezalkoholowe)", "phrase": "Kaszubska nalewka bursztynowa"}