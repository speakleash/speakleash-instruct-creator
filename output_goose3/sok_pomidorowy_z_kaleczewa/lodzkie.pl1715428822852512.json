{"meta_description": "Podczas Międzynarodowych Targ&oacute;w Żywności Ekologicznej i Regionalnej NATURA FOOD 2015, kt&oacute;re odbyły się w dniach 2-4 października w Hali...", "title": "Tygiel Smaku 2015 – konkurs rozstrzygnięty - lodzkie.pl", "content": "Podczas Międzynarodowych Targów Żywności Ekologicznej i Regionalnej NATURA FOOD 2015, które odbyły się w dniach 2-4 października w Hali Expo-Łódź przy al. Politechniki 4 w Łodzi, odbył się finał VIII wojewódzkiego konkursu produktów tradycyjnych „Tygiel Smaków” organizowany przez Departament Rolnictwa i Ochrony Środowiska Urzędu Marszałkowskiego Województwa Łódzkiego.    Celem konkursu „Tygiel Smaku” jest identyfikacja i promocja produktów o charakterze lokalnym, wytwarzanych tradycyjnymi metodami, stanowiących element dziedzictwa kulinarnego i tożsamości mieszkańców, mogących stanowić rozpoznawalną markę regionu.    Do tegorocznego konkursu zostało zakwalifikowanych 21 produktów w 6 kategoriach:  - mięso świeże oraz produkty mięsne   - orzechy, nasiona, zboża, warzywa i owoce  - wyroby piekarnicze i cukiernicze   - gotowe dania i potrawy   - napoje (alkoholowe i bezalkoholowe)   - inne produkty (w tym: sery i inne produkty mleczne, oleje i tłuszcze, miody, produkty rybołówstwa, ryby, itp.)    Wszystkie produkty uczestniczące w konkursie zostały poddane badaniom w Oddziale Chłodnictwa i Jakości Żywności Instytutu Biotechnologii Przemysłu Rolno-Spożywczego w Łodzi.  Produkty były oceniane pod względem: „pierwszego wrażenia”, nazwy, związku z regionem, walorów smakowych i zawartych surowców.    Nagrody dla producentów zwycięskich produktów wręczył Marszałek Województwa Łódzkiego Witold Stępień, który podkreślił znaczenie rywalizacji dla podnoszenia poziomu wyrobów kulinarnych w naszym województwie i zaakcentował fakt, że region w coraz bardziej słynie z produktów o charakterze lokalnym, wytwarzanych tradycyjnymi metodami, stanowiących element dziedzictwa kulinarnego i tożsamości mieszkańców. W kategorii mięso świeże oraz produkty mięsne symbol konkursu „Tygiel Smaków 2015” trafił do Zakładu Rzeźniczo-Wędliniarskiego Stanisław Katusza, producenta „Salcesonu z zagrody”. W kategorii orzechy, nasiona, zboża, warzywa i owoce (przetworzone i nie) wyróżniono paprykę na miodzie wielokwiatowym Przedsiębiorstwa „Hektor” Sp. z o.o. Najsmaczniejszym wyrobem piekarniczym i cukierniczym okazało się ciasto drożdżowe z Nagawek Elżbiety Krajewskiej. W kategorii gotowe dania i potrawy zwyciężyłStrogonow PWPUiH „Inter Solar” Sp. z o.o. W kategorii napoje - alkoholowe i bezalkoholowe – jury nagrodziło nalewkę malinową „Smocza Krew” Czesława Maszczyka.     W kategorii inne produkty w tym: sery i inne produkty mleczne, oleje i tłuszcze, miody, produkty rybołówstwa, ryby, itp. doceniono ser twarogowy chudy firmy PPH Klimeko Bogusława Klimczaka. Nagrodę główną konkursu „Tygiel Smaków” 2015 otrzymał sok pomidorowy z Kałęczewa firmy Wiatrowy Sad Grażyny Wiatr. Poza Tygielkami i Tyglem Smaku wręczono także liczne wyróżnienia i certyfikaty – lokalne i ministerialne", "url": "https://www.lodzkie.pl/rolnictwo/tygiel-smaku-2015-%E2%80%93-konkurs-rozstrzygni%C4%99ty", "category": "łódzkie", "sub_category": "Napoje (alkoholowe i bezalkoholowe)", "phrase": "Sok pomidorowy z Kałęczewa"}