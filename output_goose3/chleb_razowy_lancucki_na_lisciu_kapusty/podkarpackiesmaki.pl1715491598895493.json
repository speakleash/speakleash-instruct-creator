{"meta_description": "", "title": "Podkarpackie Smaki", "content": "Wypiekiem chleba na drewnie Anna Surmacz-Kałamarz zajmuje się od 2000 r. I od początku stosuje dawne metody produkcji, według regionalnych receptur odszukanych i pieczołowicie zebranych przez siebie. Chleb piecze z grubo mielonej mąki żytniej, używając jako naturalnego spulchniacza zakwasu, gotowanych ziemniaków, otrąb i maślanki. Dbając o tradycję trzeba też mieć świadomość, że nie można tego chleba wypiekać w dużych ilościach. Cały proces technologiczny jest bowiem powolny i długotrwały. Sam rozczyn musi kisnąć w drewnianych dzieżach do czterech godzin, długo trwa też sam proces wypieku. Bochny chleba wypiekane są na liściach kapusty bezpośrednio na rozgrzanej cegle w piecach opalanych drewnem. Do obsługi pieca używane są też drewniane narzędzia, jak pociasek i pomietło. Piekarnia oferuje m.in. staropolski chleb sanacyjny, chleby łańcuckie (razowy i ziołowy), chlebki: ziarnisty, cebulowy zdobiony i czosnkowy, a także zakwas żytni na żurek. Dwa jej wyroby – staropolski chleb sanacyjny oraz chleb razowy łańcucki pieczone w piecach opalanych drewnem na liściach kapusty – zarejestrowano w 2005 i 2007 r. na Liście Produktów Tradycyjnych Ministra Rolnictwa i Rozwoju Wsi. Odzwierciedlają one dawny smak i wygląd bochnów pieczonych przez nasze babcie i prababcie. Od 2012 r. w „Barze przy Piekarni” w Rogóżnie można także zakupić przygotowywane na miejscu wyroby wędliniarskie. Większość wędlin typu pasztety, boczki, szynki czy „zające” pieczona jest w piecach piekarskich, co dodatkowo wpływa na ich wyborny smak. Produkcja wędlin i mięs zapiekanych w piecach chlebowych to specjalność Bogumiła Kałamarza, mistrza w sztuce wędliniarskiej. Fenomenalny produkt cieszy się dużym uznaniem wśród klientów, a swój smak zawdzięcza także dodaniu aromatycznej mieszanki ziół, m.in. mięty, kminku, czarnuszki, majeranku. Chleby z piekarni wielokrotnie były nagradzane na konkursach krajowych na najlepszy produkt regionalny. W 2006 r. były laureatem tytułu „Polski Producent Żywności”. W tym samym roku na Targach Poznańskich uzyskały główną nagrodę „Perłę” za najlepszy produkt regionalny „Nasze Dobre Podkarpackie”. W 2008 r. nominowane były do Ogólnopolskiego Konkursu Promocyjnego „Agro Polska”, w 2009 r. wyróżnienie „Nasze Dobre Podkarpackie” otrzymały za chleb razowy łańcucki, a w 2011 r. jako laureat uhonorowano firmę tytułem Polski Producent Żywności. W 2014 r. „ANMAR” zdobył statuetkę Podkarpackiej Nagrody Gospodarczej.", "url": "http://podkarpackiesmaki.pl/pl/podkarpaccy-wytworcy/piekarnie-i-cukiernie/anmar/", "category": "podkarpackie", "sub_category": "Wyroby piekarnicze i cukiernicze", "phrase": "Chleb razowy łańcucki na liściu kapusty"}