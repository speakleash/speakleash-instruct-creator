{"meta_description": "", "title": "Kulinarna Lista RMF FM i RMF24 - Pomorskie przysmaki", "content": "W dzisiejszej odsłonie Kulinarnej Listy Przebojów RMF FM i RMF24 zabieramy Was na Pomorze. Wbrew pozorom, kuchnia tego regionu to nie tylko różnorodne potrawy z ryb i owoców morza. Jest pełna dań, których nazwy brzmią intrygująco, a opisy sprawiają, że ślinka cieknie. Bitki dominikańskie - ta potrawa wywodzi się z kuchni gdańskiej. Jest to mięso wołowe, podawane ze słodko-kwaśnym sosem, w którym zarazem wyczuwalny jest aromat grzybów. Wołowinę kroi się na cienkie plastry, podsmaża z obu stron na głębokim tłuszczu, a potem dusi pod przykryciem. Obowiązkowo dodawana jest cebula. W sosie powinny znaleźć się suszone grzyby. Jego smak można wzbogacić jabłkiem czy suszonymi śliwkami. Obowiązkowym składnikiem potrawy jest wino, które decyduje o wyjątkowym smaku bitek. Zupa bursztynowa to wykwintna, kosztowna w przygotowaniu, ale niezwykle smaczna zupa rybna, która, tak jak bitki dominikańskie, wywodzi się z kuchni gdańskiej. Gotuje się ją na wywarze jarzynowym. Składnikami są m.in. najdelikatniejsza część ryby - polędwica - z łososia i z dorsza, morszczyn - glon o wielu wartościach odżywczych oraz kawior z łososia bałtyckiego. Do zupy dodaje się także nalewki bursztynowej, która nie tylko wzmacnia i wyostrza smak potrawy, ale także przedłuża jej świeżość i trwałość. Hylyng opiekany z cebulą to innymi słowy śledź po kaszubsku. Przepis na tę potrawę znany jest od ponad wieku i przekazywany z pokolenia na pokolenie. Podstawowy składnik to oczywiście śledź, ale tylko i wyłącznie bałtycki. Opieka się go w mące - zgodnie z tradycją na żarach, dziś jednak w większości na patelni. Obowiązkowy dodatek do tej potrawy to biała cebula. Pikle kociewskie to popularna na Pomorzu przystawka do obiadu i dań zimnych. Ogórki używane do jej przyrządzania należą do odmiany śremskiej, rzadko uprawianej, choć niezwykle plennej i bardzo dobrej do konserwowania. Można je przyrządzać z grzybkami, warzywami lub tylko w zalewie słodko-kwaśnej. Według przedwojennego przepisu słój z ogórkami zalewa się mocnym octem, przegotowanym wcześniej z pieprzem, liśćmi bobkowymi i saletrą. Przez dwa kolejne dni, ocet ponownie trzeba przegotowywać, a po ostygnięciu zalewać nim ogórki. Po czterech tygodniach, wykonuje się nową, taką samą zalewę, i powtarza 3-dniowy cykl. Kaszubski kuch marchewny to popularny deser podawany na przeróżnych uroczystościach rodzinnych. Nazywany był biednym ciastem, bo przygotowywano go z podstawowym i powszechnie dostępnych składników - marchwi, mąki i wody. Z czasem zaczęto dodawać bakalie, kakao lub orzechy. Ciasto jest proste i szybkie w przygotowaniu - trzeba utrzeć marchew i odsączyć nadmiar soku. Następnie należy utrzeć jajka z cukrem, dodając mąkę, olej i odrobinę cynamonu. Później ciasto trzeba porządnie wymieszać z utartą wcześniej marchewką. Pieczenie ciasta trwa około godziny. Surowy łosoś bałtycki solony jest na liście tradycyjnych produktów Pomorza od ponad 4 lat. Zgłoszenie nadesłano z Jantara - starej miejscowości rybacko-rolnej, gdzie przepis znany jest oczywiście od wielu lat. Łosoś przygotowywany jest tam między innymi dla gości nadmorskich gospodarstwach agroturystycznych. Tradycyjnie, łososia solono na zimę - w celu konserwacji i dłuższego przechowywania. Zasoloną rybę przechowywano w beczkach. Wyjęta z solanki - była gotowa do podania. Udziec barani z owcy pomorskiej z czosnkiem figuruje na liście produktów tradycyjnych od ponad 5 lat. Mięso do jej wyrobu pochodzi z owcy rasy pomorskiej, hodowanej w Baldramie w powiecie kwidzyńskim. Istotne dla smaku potrawy są warzywa: seler, por, marchew, cebula oraz przede wszystkim czosnek. Według przedwojennego przepisu baraninę dusi się pod przykrywką - gdy jest miękka, kroi się ją w plastry, i polewa przecedzonym, gorącym sosem. Kiełbasa z Piekła z czarną gorczycą - Wieś Piekło leży na skraju Żuław i Powiśla, w delcie Wisły. Tradycja wytwarzania kiełbasy doprawianej czarną gorczycą sięga tam 1888 roku. Do jej przygotowania używa się mięsa wieprzowego i wołowego, które kroi się w dużą kostkę i pekluje przez 24 godziny. Następnie mięso przepuszcza się przez maszynkę z sitkami, a także doprawia solą i pieprzem. Ważnym składnikiem, wyróżniającym kiełbasę, jest czarna gorczyca. Jej nasiona nadają potrawie pikantny smak i podkreślają jej aromat. Pierśnik Dębogórski - Podstawą dania są piersi, które związane sznurkiem zanurza się w solance. Mięso musi pochodzić od gęsi lokalnej rasy pomorskiej. Marynowanie trwa dobę. Kolejny krok to wędzenie. Koniecznie trzeba użyć drewna pochodzącego z dębu, olchy lub buku. Tak przygotowany pierśnik może wytrzymać nawet 2 miesiące. Gęsina najlepiej smakuje w listopadzie. Wtedy też w kalendarzu pomorskich imprez znajdziemy Dzień Gęsi i Gęsią Niedzielę. Mus z truskawek kaszubskich - kremowe malene, czyli w wolnym tłumaczeniu mus truskawkowy, to tradycyjny kaszubski deser. To połączenie truskawek, kremowej śmietanki, mleka i cukru. Sekretem potrawy są oczywiście lokalne truskawki. Tradycja upraw sięga tu blisko 100 lat. Dzięki piaszczysto-gliniastej glebie owoce są wyjątkowo soczyste. Do musu używać można kilku rodzajów truskawek - popularne jest stosowanie odmian źle znoszących transport. Według niektórych znawców pomorskiej kuchni najsmaczniejszy, i najsłodszy mus przygotowuje się z certyfikowanej truskawki kaszubskiej.", "url": "https://www.rmf24.pl/fakty/polska/news-kulinarna-lista-rmf-fm-i-rmf24-pomorskie-przysmaki,nId,626501", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Pikle kociewskie"}