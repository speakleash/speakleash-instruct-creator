{"meta_description": "Produkt wpisany na listę produktów tradycyjnych w dniu 2009-03-24 w kategorii Produkty mięsne w woj. podkarpackim.", "title": "Kiełbasa wiejska wolska - - Portal Gov.pl", "content": "Wyrób z mięsa wieprzowego w osłonce naturalnej z jelita cienkiego. W przekroju widoczne chude, średnio rozdrobnione mięso, skórka lekko pomarszczona. Długość pęta kiełbasy od 20 cm do 28 cm, średnica kiełbasy od 30 mm do 32 mm, waga zależna od średnicy i długości osłonki od 1 kg do 5 kg. Wola Raniżowska to wieś o charakterze typowo rolniczym położona w gminie Raniżów. Głównym zajęciem mieszkańców jest uprawa roślin, głównie warzywnictwo i sadownictwo oraz chów i hodowla zwierząt, w tym trzody chlewnej. Z warzyw i owoców mieszkańcy przygotowują przetwory takie jak konfitury i dżemy, natomiast z mięsa wyrabiane są wędliny, z których najpopularniejsze to kiełbasy. Surowcem wykorzystywanym do produkcji popularnej w gminie kiełbasy wiejskiej wolskiej jest wyłącznie mięso wieprzowe. Mięso nadziewane jest w naturalne osłonki i przyprawiane przyprawami takimi jak sól, pieprz i czosnek. Ważnym etapem przy produkcji kiełbasy wiejskiej wolskiej jest jej wędzenie. „Kiełbasy jak i inne wyroby wędzone są w tradycyjnej wędzarni, ogrzewanej drewnem drzew liściastych – najczęściej olchy. Wędzenie trwa kilka godzin” (Wywiad przeprowadzony z mieszkańcami wsi Woli Raniżowskiej). Kiełbasa wiejska wolska ze względu na zachowaną tradycyjną metodę produkcji oraz użyte naturalne przyprawy posiada specyficzny smak, po który sięgają mieszkańcy wsi oraz okolicznych miejscowości.", "url": "https://www.gov.pl/web/rolnictwo/kielbasa-wiejska-wolska", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa wiejska wolska"}