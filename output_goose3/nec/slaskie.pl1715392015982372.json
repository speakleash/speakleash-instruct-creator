{"meta_description": "Oficjalny serwis Urzędu Marszałkowskiego Województwa Śląskiego w Katowicach", "title": "Tradycja pełna smaku - Serwis Województwa Śląskiego", "content": "Już po raz trzeci na terenie Wojewódzkiego Parku Kultury i Wypoczynku - tym razem w Górnośląskim Parku Etnograficznym - odbył się Jarmark Produktów Tradycyjnych. Była to uczta i dla podniebienia i dla ducha. Goście jarmarku, wśród których nie zabrakło smakoszy śląskiej kuchni, mieli okazję spróbować wielu regionalnych potraw. Chleb cebulowy, kwaśnica, placki z blachy, sery owcze i miody to tylko niektóre z licznych specjałów, które na stałe wpisały się w kulinarną mapę naszego regionu. W samo południe w konkursowe szranki stanęli uczestnicy VIII edycji konkursu „Nasze Kulinarne Dziedzictwo – Smaki Regionów”, na najlepszy regionalny i lokalny produkt żywnościowy oraz danie i potrawę regionalną i lokalną. Jego celem jest identyfikacja regionalnych produktów oraz ich promocja. Producenci mogą się ubiegać o ochronę zwoich wyrobów, zgodną z ustawodawstwem unijnym. Ideą konkursu jest też zachęcanie mieszkańców obszarów wiejskich, zwłaszcza tych o niekorzystnych warunkach gospodarowania, do poszukiwania alternatywnych źródeł dochodu. Organizatorem konkursu - odbywającego się pod patronatem Ministra Rolnictwa i Rozwoju Wsi oraz Marszałka Województwa - jest Polska Izba Produktu Regionalnego i Lokalnego wspólnie ze Związkiem Województw RP. Partnerem merytorycznym i organizacyjnym jest Urząd Marszałkowski Województwa Śląskiego oraz Śląski Ośrodek Doradztwa Rolniczego Częstochowie. W kategorii „Produkty pochodzenia roślinnego” nagrodzono: I nagrodą „Pierniki żywieckie” Kazimiera i Krzysztof Bielewicz, Zakład Cukierniczo-Piekarski) , II nagrodą – „Kreple, czyli śląskie pączki” (Jadwiga Kabut, KGW Kobyła), III nagrodą – „Chleb zwykły sławkowski” (Józef Kraśka, Piekarnia) i „Placek drożdżowy z pieczkami i posypką” (Aniela Stańko, KGW Danikowice). Ponadto wyróżniono „Podpłomyk” (Marian i Jadwiga Dudys, Gospodarstwo Agroturystyczne „Chlebowa Chata”). W kategorii „Produkty pochodzenia zwierzęcego\" nagrodzono: I nagrodą \"Nec, necówka, polędwica w otrzewnej\" (Maria Jaworska), II nagrodą \"Bryndza wołoska wędzona\" (Piotr Kohut, \"Kolyba na Szańcach\") i \"Żymlok śląski\" (Ryszard Widenka), III nagrodą \"Serek krowi\" (Magda Rapacz). Ponadto wyróżniono \"Cieszyński smalczyk ze szpyrkami\" (Lucyna Zawada). W kategorii \"Napoje regionalne\" nagrodzono: I nagrodą \"Śliwkówka, czyli Delicje śliwkowe\" (Piotr Mach), II nagrodą \"Wajecznik cieszyński\" (Lucyna Zawada), III nagrodą \"Imbirówka\" (Janina Norymberczyk, KGW Stara Wieś). Ponadto wyróźniono \"Likier różany\" (Ewa Mika, KGW Dankowice). W kategorii \"Podukty mieszane\" nagrodzono: I nagrodą \"Szpajza wiśniowa\" Bronisława Porembska, KGW Ornontowice). Wyróżniono \"Pieczki, czyli susorki żywieckie\" (Przemysław Rapacz). Wśród \"Potraw regionalnych\" nagrodzono: I nagrodą „Żołądki z gęsi po siewiersku” (Bożena i Marek Kubik, Oberża „Złota Gęś”), II nagrodą „Udziec z jelenia z buraczkami w glazurze i pieczoną bułeczką” (Ośrodek Wypoczynkowy „ORLE GNIAZDO HUCISKO”) III nagrodą \"Pstrąg z wody w jarzynach\" (Irena Kurzawa i Iwona Kowacka, Restauracja \"Nad Potokiem\"). Spośród laureatów wyłonione zostały produkty nominowane do prestiżowej nagrody „PERŁA 2008”, której uroczyste wręczenie nastąpi podczas Targów FARMA w Poznaniu. Nowminacje otrzymały: \"Gęś siewierska\" i \"Pierniki żywieckie\". W jarmarku uczestniczył marszałek Bogusław Śmigielski. Nagrody wręczał wicemarszałek Zbyszek Zaborowski. Po raz pierwszy Jarmarkowi Produktów Tradycyjnych towarzyszyły występy zespołów muzycznych, kabaretów oraz plenerowe widowiska. Na scenach wystąpiły m.in. kabaret „Rak”, Mirosław Szołtysek i Wesołe Trio, kapela góralska „Strzecha” oraz studenckie zespoły folklorystyczne z Indii, Grecji, Kenii i Turcji. Wydarzeniem sobotniego popołudnia był niewątpliwie występ Katarzyny Gertner z zespołem. Organizatorami Jarmarku Produktów Tradycyjnych byli: Górnośląski Park Etnograficzny i Urząd Marszałkowski Województwa Śląskiego, we współpracy z Fundacją dla Śląska, Wojewódzkim Parkiem Kultury i Wypoczynku, Śląskim Ośrodkiem Doradztwa Rolniczego oraz Urzędem Miasta Poręba.", "url": "https://www.slaskie.pl/content/2763_2008-08-30", "category": "śląskie", "sub_category": "Mięso świeże oraz produkty mięsne", "phrase": "Nec / necówka – polędwica w otrzewnej"}