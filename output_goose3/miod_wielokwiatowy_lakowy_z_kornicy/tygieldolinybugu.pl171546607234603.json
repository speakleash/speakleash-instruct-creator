{"meta_description": "", "title": "Gmina Stara Kornica - Stowarzyszenie \"Lokalna Grupa Działania - Tygiel Doliny Bugu\"", "content": "Gmina Stara Kornica położona jest w południowo – wschodniej części województwa mazowieckiego. Bogactwo naturalne gminy stanowią złoża kredy, położone na wschód od Starej Kornicy. Najstarsi mieszkańcy drążyli w ziemi otwory przypominające studnie a następnie wydobywali kredę za pomocą koszyków zaczepionych na linach. Powierzchnię gminy tworzą równiny sandrowe zbudowane z piasków wolnolodowcowych. Miłośnikom architektury polecamy wycieczkę po obszarze gminy z uwzględnieniem miejscowości, w których można zobaczyć poniższe zabytki: • Kapliczka przydrożna pochodząca z 1835 r., wybudowana jako dziękczynienie ludzi za powstrzymanie epidemii, Stara Kornica; • Ruiny zespołu pałacowo – parkowego z ok. 1840 r. wybudowanego przez Ignacego Wężyka i pozostałości parku przypałacowego z połowy XIX w. ze szpalerem lip, Wólka Nosowska; • Zespół dworski z dworem z 1913 r. ze stajnią i spichlerzem i pozostałościami parku przypałacowego; Czeberaki; • Z dawnego majątku ziemskiego zachowały się resztki budynku drewnianego konstrukcji zrębowej, zwanego rządcówką, z pierwszej połowy XIX wieku. We wsi znajduje się także figura przydrożna Niepokalanego Poczęcia NMP z przełomu XVIII i XIX w. W oddalonej od Starej Kornicy o 8 km Koszelówce i miejscowości Walim ( 6 km ), znajdują się drewniane chaty pokryte słomianą strzechą, których styl wykształcił się pod koniec XIX wieku. Rodziny z dziećmi koniecznie powinny udać się do Rudki, w której prowadzone jest Alpakarium. Miejsce, z pewnością spodoba się każdemu odwiedzającemu. Alpakarium oferuje spacery z alpakami poprzedzone ich bliższym poznaniem oraz zdobyciem podstawowych informacji: co lubią, a czego nie i na co należy zwracać uwagę podczas spaceru.   Podczas wizyt gościom przedstawiane jest stado oraz opowiadane są historie dotyczące alpak i całej hodowli. Gospodarze prowadzą także pensjonat, w którym cisza i kontakt z naturą wpływa na obniżenie stresu i efektywny odpoczynek. Goście pensjonatu mają możliwość odwiedzania pastwiska i spędzania czasu ze zwierzętami należącymi do gospodarstwa oraz wypożyczenia rowerów do przejażdżek po malowniczej okolicy. W sklepiku na farmie można zakupić wyroby z wełny pozyskanej z alpak, która przerabiana jest na włóczkę. Dostępny asortyment: włóczka w różnych kolorach, ręcznie robione chusty, czapki, szaliki, rękawiczki, skarpety oraz szyte na zamówienie luksusowe kołdry. W miejscowości Walim oddalonej o 6 km od Starej Kornicy prowadzone jest Ranczo pod Dębem, które powstało z pasji do koni. Jest to miejsce, w którym wiek nie ma znaczenia. Najważniejsze są chęci. Ranczo w swojej ofercie posiada naukę jazdy konnej, dla najmłodszych oprowadzanki końmi, przejazdy bryczka po okolicy ( zimą organizowane są kuligi), wakacje w siodle podczas których uczestnicy uczą się jeździć, obcują z końmi, wykonują prace stajenne, organizowane są ogniska. Na kolonii wsi Popławy wśród pól i lasów prowadzone jest Gospodarstwo Agroturystyczne Gajki, które jest idealnym miejscem dla osób pragnących odpoczynku i ciszy. Wędkarzy z pewnością zainteresuje staw znajdujący się na obszarze gospodarstwa. Obfituje on w karpie, liny i szczupaki. Natomiast znajdujące się w sąsiedztwie gospodarstwa lasy zachęcają do pieszych wędrówek, podczas których można odpocząć od zgiełku miast i zrelaksować się podczas zbierania grzybów i jagód. W trosce o młodszych gości agroturystyka przygotowała plac do koszykówki, boisko do siatkówki, huśtawkę, piaskownicę. Do dyspozycji gości są rowery, siłownia, basen letni, piec do pieczenia chleba oraz wędzarnia. Po najlepszy miód w Starej Kornicy koniecznie musicie się wybrać do tradycyjnej Pasieki Mała Pszczółka, która od wielu pokoleń zajmuje się pszczelimi rodzinami. W ofercie znajdziecie miód wielokwiatowy, pierzgę propolis i świece woskowe ozdobne. Natomiast najlepsze ciasta tworzy Pracownia PUH KulinArt Anna Szpura. Pani Anna nie tylko zajmuje się wypiekami, ale także prowadzi warsztaty m.in. kuchni gruzińskiej, wyrobu masła, wypieku sękacza. Gmina posiada wiele tradycji kulinarnych i kulturowych. Warto wspomnieć, iż 10 produktów tradycyjnych z gminy Stara Kornica zostało wpisanych na Listę Produktów Tradycyjnych: korowaj weselny, lipówka Kornicka, naleśniki starokornickie, pasztet z mięsa wieprzowego z Kornicy, kornickie jaja faszerowane, placki ziemniaczane pieczone na blasze, ser ziemny z Kornicy, kiełbasa z wątrobą z Kornicy, golonka faszerowana grzybami leśnymi z Rudki, miód wielokwiatowy łąkowy z Kornicy. Na obszarze gminy na potrzeby mieszkańców gminy, którzy potrzebowali miejsca, gdzie mogliby prezentować swoje pasje powstała Galeria Wiejska w Starej Kornicy. W galerii odbywają się warsztaty, wieczory poetyckie. Jest to miejsce spotkań Koła Gospodyń Wiejskich i Zespołu „Korniczanie”, podczas których uczestnicy zgodnie z tradycjami robią wianki z ziół i kwiatów, przygotowują palmy na Niedzielę Palmową, malują pisanki i wiele innych ciekawych rzeczy. W Galerii Wiejskiej znajduje się także wystawa kornickiego krzemienia oraz prace lokalnych artystów.", "url": "https://www.tygieldolinybugu.pl/p,265,gmina-stara-kornica", "category": "mazowieckie", "sub_category": "Miody", "phrase": "Miód wielokwiatowy łąkowy z Kornicy"}