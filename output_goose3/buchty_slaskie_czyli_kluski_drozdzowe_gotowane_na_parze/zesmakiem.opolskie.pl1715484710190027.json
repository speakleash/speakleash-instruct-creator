{"meta_description": "", "title": "Buchty śląskie, czyli kluski drożdżowe gotowane na parze", "content": "Słowo buchta jest słowem pochodzącym z gwary śląskiej i bardzo rzadko spotykanym w literaturze pisanej. Jest to odpowiednik kluski gotowanej na parze, co wynika z identycznych składników i sposobu wykonania: z mąki, drożdży, mleka, cukru, jaj i szczypty soli sporządza się ciasto, pozostawia do wyrośnięcia, formuje okrągłe buchty, układa na czystej ściereczce i gotuje na parze. Z drożdży, łyżki cukru, jednej łyżki mąki i ciepłego mleka zrobić zaczyn. Pozostawić do wyrośnięcia w ciepłym miejscu. Do innego naczynia wsypać mąkę, pozostały cukier, szczyptę soli oraz jajka. Wyrośnięty zaczyn wlać do naczynia z mąką, połączyć składniki mieszając i dokładnie wyrobić ciasto, aby odchodziło od miski. Następnie przykryć czystą kuchenną ściereczką i pozostawić w ciepłym miejscu do wyrośnięcia. Dwukrotnie ciasto „poklepywać”, by ponownie wyrosło. Wyrośnięte ciasto delikatnie wyrobić. Brać palcami kawałki ciasta i formować niewielkie, kuliste buchty i układać na posypanej mąką stolnicy, by ponownie wyrosły. Do dużego garnka nalać niewielką ilość wody. Garnek obwiązać białą tetrą i przykryć miską. Całość postawić na kuchence, by woda się zagotowała, a pod miską wytworzyła się para. Zdjąć miskę i ułożyć na tetrze surowe buchty. Ponownie przykryć miską. Po ok. 10 minutach buchty są gotowe do spożycia. Wpis na LPT: 6 marca 2007 r. w kategorii Wyroby piekarnicze i cukiernicze.  Wnioskodawca: Gertruda Drost, Związek Śląskich Kobiet w Żużeli, gm. Krapkowice.", "url": "https://zesmakiem.opolskie.pl/buchty-slaskie-czyli-kluski-drozdzowe-gotowane-na-parze-2/", "category": "opolskie", "sub_category": "Wyroby piekarnicze i cukiernicze", "phrase": "Buchty śląskie, czyli kluski drożdżowe gotowane na parze"}