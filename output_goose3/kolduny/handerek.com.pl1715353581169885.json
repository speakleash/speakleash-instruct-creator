{"meta_description": "", "title": "Kołduny z jagnięciną – małe pierożki z aromatycznym mięsnym farszem", "content": "Przepis na farsz do kołdunów z jagnięciną Najczęściej w kołdunach pojawia się farsz z wołowiny, łoju wołowego i duszonej cebuli, doprawiony przyprawami takimi jak czosnek czy majeranek. Jagnięcina jest znacznie delikatniejszym w smaku mięsem od wołowiny, dlatego taki wybór sprawia, że całe danie staje się wyjątkowe. Trzeba przyznać – w polskiej kuchni jagnięcina nie jest wcale najczęściej wykorzystywanym mięsem. Przy jej wyborze należy zwrócić szczególną uwagę na jakość mięsa, ponieważ to od niego w dużej mierze zależeć będzie końcowy smak kołdunów. Szczególnie polecane są mięsa od Hańderka, starannie selekcjonowane i pakowane dla zachowania świeżości i pełni smaku. Co ważne, do przygotowania farszu kołdunów warto użyć mieszanki mięs, a nie wyłącznie jagnięciny. Może to być na przykład 300 g delikatnej jagnięciny i 150 g wołowiny. Mięso należy drobno posiekać. Poza mięsem niezbędny będzie także łój wołowy, który najlepiej zmielić w maszynce do mielenia mięsa. Na 450 g mięsa zaleca się wybór około 250 g łoju. Jedną dużą lub dwie mniejsze cebule pokroić, po czym zeszklić na oliwie z oliwek. Cebulę dodaje się następnie do mięsa i łoju. Wszystkie składniki należy dokładnie wymieszać ręcznie. Następny krok to doprawienie farszu, do czego niezbędny będzie majeranek, sól, czarny pieprz, ziele angielskie oraz 2 ząbki czosnku przepuszczone przez praskę. Dla smaku do farszu warto dodać także 3 łyżki rosołu. Do przygotowania ciasta na kołduny potrzebne są jedynie podstawowe składniki jak 400 g mąki pszennej (najlepiej typ 500), szczypta soli, jedno jajko i trzy czwarte szklanki letniej wody. Mąkę należy przesiać przez sito, dodać do niej resztę składników i zagnieść ciasto. Ciasto następnie przekłada się na stolnicę i rozwałkowuje, aby móc wyciąć z niego krążki, w które włoży się mięsny farsz. Jeśli nie posiada się specjalistycznych przyrządów do wycinania ciasta, dobrze w tej roli sprawdzi się zwykła szklanka. Do płaskich krążków ciasta nakłada się po łyżce farszu, który dla łatwego sklejenia kołdunów można uformować w małe kuleczki. Następny krok to zlepienie kołdunów, złożenie ich w pół i dokładne sklejenie wszystkich brzegów. Przy sklejaniu warto zwrócić uwagę na to, aby farsz nie dostał się pomiędzy brzegi ciasta. Po sklejeniu kołduny należy gotować je w rosole, aż wypłyną na powierzchnię. Jeśli nie ma się do dyspozycji rosołu, można wykorzystać posoloną wodę, jednak ograniczy to aromat gotowego dania. Jak i z czym podawać kołduny domowej roboty? Kołduny mogą być podawane samodzielnie jako danie obiadowe. Warto wówczas posypać je smażoną cebulką, posiekaną natką pietruszki, albo oblać stopioną słoniną. Nic nie stoi na przeszkodzie, aby wzbogacić danie także o dodatki warzywne takie jak sałatka lub kwaśna surówka. Na talerzu obok kołdunów może pojawić się nawet odrobina kiszonej kapusty – wszystko zależy od indywidualnych preferencji smakowych. Poza samodzielnym podaniem kołduny świetnie komponują się ze smakiem rosołu, w którym były gotowane. Może to być tradycyjny bulion na mięsie z kurczaka, jednak jeszcze lepiej sprawdzi się rosół wołowy albo nawet z kaczki. Kołduny mogą być jedynie dodatkiem do rosołu zamiast tradycyjnego makaronu. Mogą one również być daniem głównym, kiedy pełen talerz tych aromatycznych pierożków zostanie jedynie lekko podlany bulionem.", "url": "https://handerek.com.pl/przepis/kolduny-z-jagniecina/", "category": "podkarpackie", "sub_category": "Gotowe dania i potrawy", "phrase": "Kołduny"}