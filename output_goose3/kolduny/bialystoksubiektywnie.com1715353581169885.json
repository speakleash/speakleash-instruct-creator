{"meta_description": "Kołduny tatarskie - zobacz jak robi je Dzenneta Bogdanowicz z Tatarskiej Jurty w Kruszynianach. Sprawdzony przepis, galeria zdjęć", "title": "Kołduny tatarskie. Przepis na najsłynniejszą potrawę Tatarów", "content": "Kołduny tatarskie to potrawa kultowa, pierożki od dawna rozsławione na terenie całego Wielkiego Księstwa Litewskiego nieco mniej wśród mieszkańców Korony. Pięknie pisał o tym Melchior Wańkowicz: Prawdziwe kołduny tatarskie mają specyficzny posmaczek i choć owszem, gotowane w rosole są serwowane oddzielnie, na talerzyku. Sztuka jedzenia tych pierożków polega na tym aby odgryźć ich rożek i wypić sok który jest w środku – rosół z farszu mięsnego. Tatarskie gospodynie nie używają do lepienia kołdunów żadnych narzędzi. Zlepiają pierogi ręcznie robiąc precyzyjne ząbki. Kiedy młoda dziewczyna opanuje tę sztukę to znaczy, że może już wyjść za mąż. Zobaczcie jak wyglądają idealne ząbki: Pani Dzennety Bogdanowicz właścicielki restauracji Tatarska Jurta w Kruszynianach nie trzeba nikomu przedstawiać. Na stronie internetowej jej restauracji czytamy: Pani Dzenneta jako pierwsza zarejestrowała tatarską potrawę „pierekaczewnik” na ministerialnej liście produktów tradycyjnych a już dwa lata póżniej, w 2009 roku został on wpisany przez Komisję Europejską na listę produktów certyfikowanych „Gwarantowana Tradycyjna Specjalność”. Nie tylko pierekaczewnikiem Tatar żyje czyli kołduny tatarskie w praktyce Jednak pierekaczewnik to potrawa bardzo trudna i pracochłonna. Nawet Tatarzy robią ją tylko od wielkiego dzwonu, czyli na święta i specjalne okazje. Kołduny co prawda też odświętne, jednak są znacznie prostsze do przygotowania. Dlatego też grupy turystyczne, które marzą o warsztatach kuchni tatarskiej częściej wybierają naukę robienia tatarskich pierożków. Miałam okazję kilka razy być na tego typu warsztatach i dziś mogę Wam za zgodą pani Dzennety zaprezentować foto-relację oraz tradycyjny przepis. Z mąki, jaja i przegotowanej osolonej wody zarobić ciągnące się ciasto i dokładnie wyrobić. Gdy ciasto będzie lśniące i sprężyste – wybić je o stolnicę ze wszystkich stron. Przykryć ściereczką, żeby „odpoczęło”. Mięso obrać ze ścięgien i błon, łój schłodzić. Baraninę i wołowinę drobno posiekać, łój ustrugać na cienkie wiórki. Połączyć z mięsem, wsypać szczyptę soli. Dodać pokrojone drobno cebule, mielony pieprz, pokruszony majeranek i przeciśnięty ząbek czosnku zmieszany z solą. Farsz wyrobić dobrze ręką, dodając kilka łyżek zimnego rosołu lub wody. Tak przygotowane kołduny wkładać partiami do gotującego się rosołu, gotować do wypłynięcia, nie przykrywać garnka! Podawać oddzielnie rosół, kołduny zaś na talerzyku oddzielnie. Poinstruować gości o tym, że trzeba i jak trzeba wypić sos z pierożka! Jak się robi kołduny tatarskie, krok po kroku: Jeżeli też chcecie wziąć udział w warsztatach kuchni tatarskiej to można je jak najbardziej zorganizować (kontakt do Tatarskiej Jurty – 606 603 760). Jeżeli jednak hołdujecie zasadzie, że nie trzeba mieć własnego browaru, żeby skosztować piwa to zapraszamy Was do Kruszynian, do restauracji Tatarska Jurta. Tam co prawda piwa nie wypijecie, ale napewno wybierzecie coś z bogatego, tatarskiego menu. Na naszym blogu o mniejszości tatarskiej i turystycznym szlaku tatarskim przeczytacie w kilku miejscach. Zapraszamy TUTAJ Jadąc do Kruszynian na tatarskie jedzenie miejcie na uwadze to, że restauracja Bogdanowiczów w tej chwili funkcjonuje w Centrum Kultury Muzułmańskiej – jest to lokalizacja tymczasowa. Pierwsza Tatarska Jurta spłonęła doszczętnie w tragicznym pożarze w 2018 roku. Choć rodzinie dość szybko udało się postawić budynek – przyszły najtrudniejsze czasy dla restauratorów – pandemia oraz zamknięcie strefy przygranicznej w czasie kryzysu uchodźczego w 2021 roku. Nowa restauracja wciąż jest w stanie surowym. Wszyscy trzymamy kciuki aby jak najszybciej udało się ukończyć budowę i abyśmy mogli ucztować u Bogdanowiczów. Póki co w gościnnym Centrum Kultury można skosztować wszystkich tatarskich smakołyków, co prawda na jednorazowych naczyniach (wymogi sanepidu) ale nie umniejsza to przecież smakom z jurty. Warunki w miejscu tymczasowym są zresztą fantastyczne, zobaczcie: Tatarska Jurta przed pożarem oraz niewykończona jeszcze, nowa restauracja: Dziękuję bardzo p. Dzennecie za możliwość wykorzystania jej wizerunku na moim blogu!", "url": "https://bialystoksubiektywnie.com/blog/2024/02/24/kolduny-tatarskie-przepis-dzenneta-bogdanowicz-jurta/", "category": "podkarpackie", "sub_category": "Gotowe dania i potrawy", "phrase": "Kołduny"}