{"meta_description": "Kołduny to pierogi pochodzące z kuchni litewskiej. Wypełnia się je farszem z siekanej wołowiny i duszonej cebulki. Przyrządźcie kołduny w rosole lub z okrasą.", "title": "Kołduny", "content": " • Ciasto na kołduny: przepis zaczyna się od przesiania mąki do miski. Dodajemy do niej szczyptę soli. Mieszamy gorącą wodę z 20 g masła. Odstawiamy na chwilę, żeby przestygła, po czym wlewamy do suchych składników. Wbijamy też jedno małe jajko. Zagniatamy elastyczne i zwarte ciasto. Przykrywamy je ściereczką i odkładamy na 30 minut. • Mięso: przekładamy do miski. Warto kupić łopatkę wołową bez kości lub polędwicę i samodzielnie ją zmielić lub drobno posiekać. Możemy też częściowo zastąpić ją baraniną. Dodajemy tłuszcz. W tradycyjnych przepisach na kołduny litewskie był to łój lub szpik wołowy, ale my wykorzystujemy smalec. • Farsz: obieramy ząbki czosnku i cebulę. Siekamy je i podsmażamy na maśle do zeszklenia. Dodajemy do mięsa. Wlewamy też bulion warzywny, drobiowy lub wołowy. Wsypujemy przyprawy: sól, pieprz i majeranek (opcjonalnie lubczyk). Dokładnie mieszamy wszystkie składniki. Gotowy farsz chłodzimy w lodówce. Dzięki temu będzie zwarty i łatwiej będzie nadziewać nim pierogi. • Lepienie pierogów: ciasto rozwałkowujemy na cienki placek. Wykrawamy z niego krążki za pomocą kieliszka lub wąskiej szklaneczki. Nakładamy farsz i formujemy pierożki w kształcie uszek. W tym celu składamy ciasto na pół, a następnie sklejamy ze sobą rogi. Gotowe kołduny z mięsem układamy na podsypanej mąką tacy. Możemy przykryć je ściereczką, żeby nie wyschły, zanim będziemy je wrzucać na rosół lub wodę. • Gotowanie: wrzucamy pierożki do osolonego wrzątku. Po 5 minutach od wypłynięcia na powierzchnię wyławiamy je łyżką cedzakową. Możemy także ugotować je od razu w rosole. Pamiętajmy jednak, że wpłynie to na jego klarowność. • Podanie: układamy pierożki w głębokim talerzu. Dekorujemy świeżą natką pietruszki. Serwujemy kołduny w rosole wołowym lub drobiowym, najlepiej z dużą ilością lubczyku. Nie jest to jedyny patent na litewskie uszka. Świetnie smakują z okrasą z cebulki i boczku, kremowym sosem grzybowym lub kwaśną śmietaną. Ciekawą propozycją podania jest też czerwony barszcz z kołdunami.", "url": "https://www.mojegotowanie.pl/przepis/kolduny-na-rosole", "category": "podkarpackie", "sub_category": "Gotowe dania i potrawy", "phrase": "Kołduny"}