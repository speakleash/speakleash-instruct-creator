{"meta_description": "Ma charakterystyczny, kwaśno-słodki smak z wyczuwalną nutą cebuli, pieprzu i papryki - śledzik kołobrzeski od piątku jest na oficjalnej ministerialnej Liście…", "title": "Pyszny specjał prosto z Kołobrzegu", "content": "Ma charakterystyczny, kwaśno-słodki smak z wyczuwalną nutą cebuli, pieprzu i papryki - \"śledzik kołobrzeski\" od piątku jest na oficjalnej ministerialnej Liście Produktów Tradycyjnych. Jak czytamy w opisie specjału, inspiracją były przedwojenne przepisy. Ten sposób marynowania śledzia i jego przyprawiania był i jest popularny wśród mieszkańców Kołobrzegu.    Na prowadzonej przez ministerstwo rolnictwa liście jest w sumie 35 przysmaków regionalnych z Zachodniopomorskiego. To między innymi ziemniak wyszoborski, chleb razowy koprzywieński czy miód drahimski. Jest też \"śledzik po szczecińsku\" - od tego \"po kołobrzesku\" różni się sposobem przyprawienia i delikatną czosnkową nutą w smaku.", "url": "https://radioszczecin.pl/1,327718,pyszny-specjal-prosto-z-kolobrzegu", "category": "zachodniopomorskie", "sub_category": "Produkty rybołówstwa, w tym ryby", "phrase": "Śledzik kołobrzeski"}