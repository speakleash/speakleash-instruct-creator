{"meta_description": "", "title": "Chrzan nadwarciański po staropolsku", "content": "Mieszczące się w Ignacowie (woj. łódzkie) przedsiębiorstwo F.H.U. CIEŚLA Michał Cieśla to kolejny uczestnik XXIII audytu żywności, który odbędzie się 1 lutego w Sosnowcu. W trakcie wydarzenia ocenie Loży Ekspertów poddany zostanie należący do oferty firmy Chrzan nadwarciański po staropolsku (powstający w spokrewnionej firmie MORYŃ z Siemkowic). – Firma z Ignacowa zajmuje się produkcją Nadwarciańskiego chrzanu po staropolsku w pięciu wariantach: tradycyjnym, ostrym, z miodem, z jabłkiem i, z czarną porzeczką. Wytwarzany jest z chrzanu pochodzącego z własnego gospodarstwa rolnego, położonego w słynnym pajęczańskim „zagłębiu chrzanowym” – zapewniają producenci. W ofercie przedsiębiorstwa jest także ćwikła z chrzanem niepasteryzowana ostra. Chrzan nadwarciański po staropolsku to produkt bez konserwantów, sztucznych barwników i ulepszaczy. Niesamowity smak zawdzięcza oryginalnej, starej recepturze, którego nie „wyjaławia” proces pasteryzacji. Temperatura przyrządzania tego produktu nie przekracza 46 st. C. Dzięki temu chrzan zachowuje wszystkie cenne właściwości. Składnikami specjału są: chrzan tarty (74%), woda, cukier, sok z cytryny i kwas cytrynowy (1,2%). Należy pamiętać, że chrzan posiada właściwości naturalnego środka leczniczego. Badania dowodzą, że produkt ten przyspiesza przemianę materii nawet o 25 proc.  100 g chrzanu to jedynie 74 kcal i kwintesencja witaminy C! Ten ostry w smaku korzeń zawiera też prowitaminę A, witaminy z grupy B oraz spore ilości potasu. Poza tym wapń, fosfor, magnez, sód, żelazo, siarkę, mangan oraz fitoncydy (naturalne substancje bakteriobójcze).  Chrzan zwiększa odporność organizmu, jest stosowany w nieżytach nosa i oskrzeli. Warto także wspomnieć, że Chrzan nadwarciański po staropolsku wpisany jest na Listę Produktów Tradycyjnych. W 2005 roku otrzymał „Perłę” w konkursie „Nasze Kulinarne Dziedzictwo – Smaki Regionów”.", "url": "https://blog.docenpolskie.pl/tag/chrzan-nadwarcianski-po-staropolsku/", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan nadwarciański po staropolsku"}