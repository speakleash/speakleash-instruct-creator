{"meta_description": "", "title": "", "content": "Poczta Polska wprowadziła do obiegu kolejną emisję filatelistyczną, nawiązującą do regionalnych, rodzimych przysmaków. Na najnowszej kartce pocztowej umieszczono chrzan nadwarciański po staropolsku. Produkt wpisany jest na listę produktów tradycyjnych prowadzonych przez Ministerstwo Rolnictwa i Rozwoju Wsi w kategorii Produkty Warzywa i owoce w woj. łódzkim. Tworzenie walorów promujących wyroby i produkty tradycyjne ma na celu podkreślenie bogactwa kulturowego i kulinarnego różnych regionów naszego kraju. Na najnowszej kartce pocztowej emisji „Produkty tradycyjne” znalazł się chrzan nadwarciański po staropolsku. W części ilustracyjnej kartki przedstawiono korzenie i liście chrzanu oraz starty chrzan na desce kuchennej. Na znaku opłaty pocztowej umieszczono z kolei grafikę korzeni chrzanu. Na przywieszce znaczka wymieniono wszystkie informacje dotyczące cech charakterystycznych chrzanu nadwarciańskiego po staropolsku. Emisji towarzyszy wydanie okolicznościowego datownika, na którym znajduje się nazwa miejscowości Kiełczygłów. Specjalizacją tutejszych rolników jest uprawa chrzanu, a gmina – prawdziwy potentat w produkcji tego warzywa, jest siedzibą Polskiego Związku Producentów Chrzanu. – Wydanie kartki pocztowej z motywem chrzanu nadwarciańskiego po staropolsku, to nieszablonowa forma promocji naszych wyjątkowych regionalnych specjałów kulinarnych. Walor powstał we współpracy z Ministerstwem Rolnictwa i Rozwoju Wsi, które prowadzi listę produktów tradycyjnych i jest drugim wydawnictwem w serii. W ubiegłym roku bohaterką pierwszej emisji „Produkty tradycyjne” była pyszna sójka mazowiecka. Jestem przekonany, że nasze kartki przyczynią się do popularyzacji wiedzy o lokalnej, tradycyjnej polskiej kuchni i stanowić będą zachętę do skosztowania nowych specjałów – mówi Daniel Witowski, rzecznik prasowy Poczty Polskiej. Ojczyzną chrzanu są tereny śródziemnomorskie, zatem jak pojawił się on w Polsce? Na terenie południowo-zachodnim obecnego województwa łódzkiego chrzan nadwarciański pojawił się około roku 1926, kiedy to Oskar Peszke, właściciel majątku ziemskiego Beresie Małe, sprowadził sadzonki tej rośliny z Niemiec. Początkowo chrzan miał być uprawiany jedynie w tym gospodarstwie, natomiast po II wojnie światowej sadzonki trafiły także do okolicznych wsi. Obecnie chrzan tej odmiany jest uprawiany na około 700 hektarach w czterech gminach województwa łódzkiego: Kiełczygłów, Siemkowice, Osjaków i Rusiec. Chrzan nadwarciański po staropolsku to przygotowywany zgodnie ze starodawną recepturą tarty chrzan. Swój wyjątkowy smak zawdzięcza przede wszystkim głównemu składnikowi – laskom chrzanu znad Środkowej Warty. Pod koniec lat 50. XX wieku chrzan zaczęto trzeć i doprawiać octem. Tak przygotowany idealnie nadaje się na stół do różnych potraw. Na początku lat 70. zmieniono jednak jego oryginalną, domową recepturę, zastępując ocet kwaskiem cytrynowym i sokiem z cytryny. Chrzan był zawsze ceniony nie tylko ze względu na smak, ale również na swoje właściwości lecznicze. • Jego ostry smak wskazuje na właściwości bakteriobójcze i grzybobójcze. Podnosi również odporność organizmu na zachorowanie. • Warto dodać go także do mięsa, szczególnie przy spożywaniu ciężkich potraw. Ułatwia on bowiem trawienie i pobudza przemianę materii. • Zawiera również związki o działaniu przeciwutleniającym, zwalczającym uszkodzenia powodowane przez wolne rodniki. • Często wykorzystuje się go także w kuchni jako środek konserwujący, zapobiegający psuciu się przetworów czy mięs. Dobry chrzan, ale nie sam! Magiczny wręcz smak chrzanu nadwarciańskiego można docenić przygotowując danie według bardzo prostego i doskonale znanego przepisu kulinarnego. • Polędwiczki dokładnie umyj i oddziel tłuste części od mięsa. Następnie pokrój mięso na plastry o grubości ok. 5cm. • Obierz cebulę i pokrój w drobną kostkę. Na patelni rozgrzej olej i zeszklij cebulę. • Cebulę zdejmij z patelni i dolej resztę oleju, a następnie obsmaż polędwiczki z dwóch stron, aż do zarumienienia (ok. 2–3 minuty z każdej strony). Dodaj podsmażoną cebulę. • Zmniejsz moc palnika i na patelnię wlej śmietankę, dodaj chrzan nadwarciański oraz liść laurowy. Gotuj przez 5–6 minut, aż sos zgęstnieje. • Na koniec dopraw solą i pieprzem oraz dodaj świeżo posiekaną natkę pietruszki.", "url": "https://www.poczta-polska.pl/chrzan-nadwarcianski-po-staropolsku-trafil-na-kartke-pocztowa/", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan nadwarciański po staropolsku"}