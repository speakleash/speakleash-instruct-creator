{"meta_description": "Od 2007 roku na Liście Produktów Tradycyjnych Ministerstwa Rolnictwa i Rozwoju Wsi widnieje już „chrzan znad Środkowej Warty w Laskach”, a od 2008 - „chrzan nadwarciańsk", "title": "Polski chrzan na podbój Europy - Warzywa", "content": "Od 2007 roku na Liście Produktów Tradycyjnych Ministerstwa Rolnictwa i Rozwoju Wsi widnieje już „chrzan znad Środkowej Warty w Laskach”, a od 2008 - „chrzan nadwarciański po staropolsku”. Natomiast w wykazie produktów chronionych już znajdują się m.in. bryndza podhalańska, oscypek, miód wrzosowy z Borów Dolnośląskich i Rogal Świętomarciński. W chwili obecnej chrzan uprawiany jest na 700 ha województwa łódzkiego w powiatach: pajęczańskim i wieluńskim, a w jednej z gmin działają także liczne przedsiębiorstwa zajmujące się jego przetwórstwem. Według ekspertów – nadwarciański chrzan stanowi 70% tej byliny uprawianej w Polsce.  Aby producenci chrzanu mogli wystąpić do Komisji Europejskiej z wnioskiem o nadanie certyfikatu muszą spełnić kilka niezbędnych wymogów. Przede wszystkim wymaga to zrzeszenia, wypracowania wspólnej specyfikacji produktu oraz poniesienia kosztów uzyskania dokumentacji potwierdzającej wyjątkowość produktu, a także kosztów przygotowania wniosku. Później również będą zobowiązani poddawać się na własny koszt odpowiednim kontrolom. Niemniej jednak uzyskanie wpisu, zdaniem marszałka województwa łódzkiego, przyczyni się do otwarcia rynku europejskiego oraz światowego. Wpłynie również na wzrost ceny zbytu chrzanu, a także ułatwi rywalizację o krajowego klienta.", "url": "https://www.gospodarz.pl/aktualnosci/warzywa/polski-chrzan-na-podboj-europy.html", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan nadwarciański po staropolsku"}