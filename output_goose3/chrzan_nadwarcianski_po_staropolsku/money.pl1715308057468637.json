{"meta_description": "Producenci chrzanu z regionu łódzkiego zamierzają wystąpić do Komisji\nEuropejskiej o nadanie temu produktowi certyfikatu Chronionego Oznaczenia Geograficznego. Byłby to\npierwszy produkt regionalny z województwa łódzkiego.", "title": "Łódzkie: Chrzan może stać się produktem regionalnym", "content": "Producenci chrzanu z regionu łódzkiego zamierzają wystąpić do Komisji Europejskiej o nadanie temu produktowi certyfikatu Chronionego Oznaczenia Geograficznego. Byłby to pierwszy produkt regionalny z województwa łódzkiego. \"Chrzan znad Środkowej Warty w laskach\" od 2007 roku jest na Liście Produktów Tradycyjnych Ministerstwa Rolnictwa i Rozwoju Wsi. Rok później na tę listę trafił także \"chrzan nadwarciański po staropolsku\". Jak poinformowała PAP rzeczniczka marszałka woj. łódzkiego Joanna Blewąska, obecnie chrzan w powiatach pajęczańskim i wieluńskim uprawia kilkuset rolników na powierzchni ponad 700 ha. Uprawy znajdują się na terenie czterech gmin: Kiełczygłów, Siemkowice, Osjaków i Rusiec. Na terenie gminy Działoszyn działają natomiast liczne przetwórnie chrzanu. Szacuje się, że chrzan nadwarciański stanowi ok. 70 proc. chrzanu uprawianego w Polsce. Producenci i przetwórcy chrzanu, aby zwiększyć sprzedaż swoich produktów, rozważają starania o zarejestrowanie nazwy i uzyskanie wpisu przez Komisję Europejską do rejestru Chronionych Nazw Pochodzenia i Chronionych Oznaczeń Geograficznych. \"Uzyskanie wpisu, posługiwanie się odpowiednim znakiem i ochrona nazwy mogą pomóc w otwarciu rynku europejskiego i światowego oraz wpłynąć na wzrost ceny zbytu. Posiadanie certyfikowanego produktu ułatwić może także walkę o krajowego klienta\" - uważa marszałek woj. łódzkiego Witold Stępień. Jednak żeby przygotować wniosek do KE, producenci chrzanu muszą się zrzeszyć, wypracować wspólną specyfikację produkcji oraz ponieść koszty uzyskania dokumentacji potwierdzającej wyjątkowość produktu i koszty przygotowania wniosku. Po uzyskaniu wpisu będą musieli także poddawać się na własny koszt kontrolom. W ub. roku w Domu Łódzkim w Brukseli odbyło się spotkanie z przedstawicielem Komisji Europejskiej dotyczące produktów regionalnych i ewentualnej możliwości zgłoszenia chrzanu. Ostatnio w Osjakowie zorganizowano seminarium, podczas którego m.in. zaprezentowano producentom chrzanu zasady i korzyści wynikające z uzyskania Chronionego Oznaczenia Geograficznego i Chronionej Nazwy Pochodzenia, a także zasady tworzenia grup producentów chrzanu i innych warzyw. Tradycja uprawy chrzanu w południowo-zachodniej części województwa łódzkiego w regionie Środkowej Warty sięga okresu międzywojennego. Pierwsze sadzonki sprowadził z Niemiec Oskar Paszchke (Paszke) - ówczesny właściciel Beresi Małych, niewielkiego majątku ziemskiego. Wraz z nimi otrzymał instrukcję uprawy. Sadzonki, zgodnie z umową, mógł uprawiać wyłącznie na własnej ziemi, a korzeń miał odsyłać do Niemiec. Nie mógł się dzielić ani sadzonkami ani informacjami dotyczącymi uprawy. Dopiero po II wojnie światowej i rozparcelowaniu majątku, chrzan trafił do okolicznych wsi. Z czasem stał się podstawą egzystencji wielu rolników. Według Urzędu Marszałkowskiego w Łodzi, Polska ma obecnie 36 produktów zarejestrowanych, czyli wpisanych przez Komisję Europejską do Rejestru Chronionych Nazw Pochodzenia i Chronionych Oznaczeń Geograficznych lub do Rejestru Gwarantowanych Tradycyjnych Specjalności.", "url": "https://www.money.pl/archiwum/wiadomosci_agencyjne/pap/artykul/lodzkie;chrzan;moze;stac;sie;produktem;regionalnym,24,0,1291800.html", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan nadwarciański po staropolsku"}