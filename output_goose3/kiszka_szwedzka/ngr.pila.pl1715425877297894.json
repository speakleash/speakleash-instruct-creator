{"meta_description": "Kiszka szwedzka została wpisana na listę produktów tradycyjnych województwa zachodniopomorskiego. O nadaniu tego miana potrawie decyduje Ministers...", "title": "Przysmak ze Szwecji - Stowarzyszenie Nadnotecka Grupa Rybacka", "content": "Kiszka szwedzka została wpisana na listę produktów tradycyjnych województwa zachodniopomorskiego. O nadaniu tego miana potrawie decyduje Ministerstwo Rolnictwa i Rozwoju Wsi. Wyróżnienie jest tym większe, że certyfikowanych produktów regionalnych z tego terenu zarejestrowano do tej pory zaledwie kilkanaście. Kiszka znalazła się w dziale produktów gotowych, obok paszteciku szczecińskiego.    Nazwa tej potrawy jest podwójnie myląca. Po pierwsze pochodzi ona nie ze Skandynawii, ale z miejscowości Szwecja w gminie Wałcz, po drugie kiszka powszechnie kojarzy się z kiełbasą lub kaszanką, a kiszka szwedzka to potrawa ziemniaczana. Nie należy też kojarzyć jej ze śląską kiszką, która jest… zsiadłym mlekiem.    Pochodzenie kiszki szwedzkiej można wywieść od pierwszych mieszkańców tych okolic. Skolonizowali je w XVI wieku Niemcy z Pomorza. Osadnicy przywieźli ze sobą całą swą kulturę, w tym zwyczaje kulinarne. Ich potrawy opierały się głównie na ziemniakach, roślinie najczęściej przez nich uprawianej. Jedną z potraw była kiełbasa z ziemniaków.    Kiszkę szwedzką robi się z ziemniaków surowych i gotowanych, cebuli, boczku lub podgardla, jajka i przypraw. Ziemniaki mieli się w takich proporcjach, żeby gotowane stanowiły 30% tych surowych. Mięso pokrojone w drobną kostkę oraz posiekaną cebulę podsmaża się, miesza z ziemniakami, surowym jajkiem i przyprawami: solą, pieprzem i majerankiem. Dla lepszej kleistości można dorzucić garść kaszy manny lub jęczmiennej. Masą napycha się jelita, które formuje się potem w 15-, 20-centymetrowe kiełbaski. Zaparza się je w ledwie gotującej się wodzie przez ok. 10 minut. Potrawę tę można jeść na ciepło i na zimno.    Kiszkę szwedzką zgłosiło do rejestracji w wykazie produktów tradycyjnych Koło Gospodyń Wiejskich w Szwecji.", "url": "https://ngr.pila.pl/wydarzenia/182,przysmak-ze-szwecji", "category": "zachodniopomorskie", "sub_category": "Gotowe dania i potrawy", "phrase": "Kiszka szwedzka"}