{"meta_description": "Kiszka ziemniaczana to kiełbasa robiona z dodatkiem boczku, słoniny lub mięsa wieprzowego. Dodaj do niej dużo majeranku oraz ziele angielskie.", "title": "Kiszka ziemniaczana. Przepis na tradycyjne podlaskie danie", "content": "Kiszka ziemniaczana to tradycyjne danie w bardzo wielu kuchniach. Swoje odpowiedniki znajduje nie tylko na Podlasiu, ale też i w Kurpiach, w Białorusi, Rosji, Ukrainie oraz Litwie. Przyrządza się ją ze startych ziemniaków z dodatkiem cebuli i mięs. Jej składniki nie różnią się zupełnie od innego białoruskiego dania – babki ziemniaczanej – jeśli zostanie ci trochę farszu, możesz go zapiec. Nada się on również do przygotowania placków ziemniaczanych. Słoninę pokrój w kostkę i usmaż. Boczek pokrój również w drobną kostkę. Ziemniaki zetrzyj na tarce o grubych oczkach. Dodaj do nich tłuszcz po smażeniu skwarek, startą cebulę, skwarki ze słoniny razem z tłuszczem i boczek, jaja i przyprawy do smaku. Dokładnie wymieszaj – farsz powinien być gęstą, ale w miarę płynna masą. Wypłukane jelita podziel na kawałki o długości ok. 30 cm. Z jednej strony mocno zawiąż je bawełnianym sznurkiem. Do otworu z drugiej strony włóż lejek o szerokim otworze, a następnie podciągnij jelito tak, aby lejek sięgał zawiązanego końca. Jelito wypełnij jedynie do jednej trzeciej grubości. Podczas gotowania kiszka zwiększy objętość i jeśli nałożysz za dużo nadzienia, jelito pęknie. Napełnioną kiszkę zawiąż z drugiej strony. Przed gotowaniem kiszkę należy nakłuć w kilku miejscach wykałaczką. Podgrzej wodę w garnku, ale nie doprowadzaj jej do wrzenia. Włóż do niej kiszki i uważnie pilnuj, by woda się nie zagotowała. W przeciwnym wypadku kiszka ziemniaczana się rozpadnie. Kiszka powinna się parzyć przez 1,5 do 2 godzin. Po tym czasie bardzo ostrożnie wyciągnij ją z wody i zostaw do wystygnięcia. Przed podaniem włóż jeszcze kiszkę do piekarnika rozgrzanego do 200 stopni, by porządnie się zrumieniła. Podawaj okraszoną skwarkami oraz smażoną cebulką. Więcej przepisów na ziemniaczane dania:  Kopytka z sosem pieczarkowym  Zapiekanka ziemniaczana z kiełbasą  Kartoflanka  Sałatka ziemniaczana", "url": "https://polki.pl/przepisy/przekaski,jak-przygotowac-kiszke-ziemniaczana,10310908,galeria.html", "category": "zachodniopomorskie", "sub_category": "Gotowe dania i potrawy", "phrase": "Kiszka szwedzka"}