{"meta_description": "Przepiękne jeziora, tajemnicze historie oraz bezkresne lasy - nasi dziennikarze Piotr Ostrowski i Jarosław Rochowicz trzeci dzień poszukują najciekawszych miejsc Pojezierza Wałeckiego. W poniedziałek opowiedzieli o Centralnym Ośrodku Sportu - Ośrodku Przygotowań Olimpijskich w Wałczu, a we wsi Szwecja spróbowali lokalnego przysmaku - kiszki szwedzkiej. Planują dziś także wizytę w sanktuarium w Skrzatuszu", "title": "„Radio Koszalin na wakacjach”: najpierw sport w Wałczu, a potem regionalne przysmaki w Szwecji", "content": "Przepiękne jeziora, tajemnicze historie oraz bezkresne lasy - nasi dziennikarze Piotr Ostrowski i Jarosław Rochowicz trzeci dzień poszukują najciekawszych miejsc Pojezierza Wałeckiego. W poniedziałek opowiedzieli o Centralnym Ośrodku Sportu - Ośrodku Przygotowań Olimpijskich w Wałczu, a we wsi Szwecja spróbowali lokalnego przysmaku - kiszki szwedzkiej. Planują dziś także wizytę w sanktuarium w Skrzatuszu. Na koniec trzeciego dnia pobytu na Pojezierzu Wałeckim, nasi dziennikarze zawitali do Sanktuarium w Skrzatuszu. - Nie mogliśmy być tak blisko (to zaledwie 20 kilometrów od Wałcza) i tam nie pojechać - podkreśla Piotr Ostrowski. - To była bardzo osobista podróż dla nas. To miejsce jest wyjątkowe i do tego nikogo nie trzeba przekonywać. Historia skrzatuskiego sanktuarium sięga XVI wieku, kiedy w miejscu obecnej bazyliki stał drewniany kościół. Dopiero w latach 1687-1694 nastąpiła fundacja obecnego kościoła. Tym, co najbardziej przykuwa we wnętrzu, sanktuarium jest XV-wieczna Pieta z wierzbowego drewna, która trafiła do Skrzatusza w 1575 r. z kościoła w Mielęcinie leżącym ok. 15 km na południowy zachód od Wałcza. - To przepiękna bazylika z bardzo ciekawą architekturą. Można tu naprawdę odpocząć, zresetować się - dodaje dziennikarz. Nasi dziennikarze złapali pierwsze w sezonie ryby. Na targu rybnym... Piotr Ostrowski i Jarek Rochowicz podsumowali dzisiejszy dzień i zapowiedzieli kolejnych ciekawych gości na pozostały czas podróży po rejonie wałeckim. Przypomnijmy, nasi dziennikarze odkrywają Pojezierze Wałeckie aż do środy. Zespół Polskiego Radia Koszalin w poniedziałkowe popołudnie dotarł do Wałcza, nad jezioro Zamkowe. Nazwa jeziora pochodzi oczywiście od zamku, który kiedyś stał prawdopodobnie na cyplu wcinającym się w akwen na południowym zachodzie miasta. Jezioro ma kształt wydłużony. Jego regularna linia brzegowa ma aż 11 km długości. Szerokość jeziora to niemal kilometr, a średnia głębokość to ok. 12 m (maksymalna aż 41,5 m). Można w nim złapać głównie ryby drapieżne, m.in. szczupaki i sandacze. Nasi dziennikarze także złapali ryby, ale na... targu rybnym. - W tym sezonie wędkami nie złapaliśmy nic. Ale połowy w końcu się nam udały! Zdesperowani kupiliśmy je na przystani rybackiej - powiedział Jarosław Rochowicz. - Przystań znajduje się nad jeziorem Zamkowym w Wałczu i jest prowadzona przez gospodarstwo rybackie. Od poniedziałku do piątku można tutaj kupić ryby z sąsiednich jezior. My kupiliśmy sieje, liny i płocie z jeziora Bytyń Wielki, które znajduje się ok. 30 kilometrów od Wałcza - dodał Piotr Ostrowski. O turystykę kajakową w regionie wałeckim zapytaliśmy Andrzeja Szeremeta ze wsi Szwecja, który od ćwierć wieku organizuje spływy kajakowe. - Szwecja ma bardzo korzystne położenie, ponieważ w odległości ok. 10 kilometrów przepływają trzy rzeki - Piława, Dobrzyca i Łużyca. Najdłuższy szlak turystyczny wyznaczono na Piławie. To 85 kilometrów, zaczynających się w miejscowości Sikory koło Czaplinka, a kończących w Dobrzycy koło Piły. Łużyca jest krótka, ale bardzo malownicza, a Dobrzyca jest bardziej wymagająca i dzika - powiedział Andrzej Szeremet. - Dla początkujących kajakarzy polecam Piławę, szczególnie jej odcinek od Nadarzyc do Sikor. To około 20 kilometrów, które można pokonać w jeden dzień, lub spokojniejszym tempem w dwa dni, robiąc przy tym postój w Zdbicach, gdzie Lasy Państwowe przygotowały teren biwakowy - dodał. Ekipa Polskiego Radia Koszalina dotarła do wsi Szwecja w powiecie wałeckim. Naszych dziennikarzy zwabiła nie tylko nazwa wsi, ale przede wszystkim regionalny specjał - kiszka szwedzka. - Kiszka szwedzka to nasz produkt, który wypromowaliśmy i w 2012 roku zarejestrowaliśmy jako tradycyjny produkt regionalny. Aby go produkować zarejestrowaliśmy stowarzyszenie Przystań Szwecja. Odwiedziliśmy bardzo wiele miast w Polsce i targów, wszędzie promując naszą kiszkę - powiedziała Jadwiga Naranowicz, sołtys wsi Szwecja. Pani sołtys zdradziła nam, jak przygotowuje się tę regionalną pyszność: - Zrobienie kiszki jest pracochłonne. Do jej przygotowania potrzebne są ziemniaki gotowane i surowe, boczek wędzony i surowy, cebulka, trochę kaszy manny, sól, pieprz i majeranek. Tym wszystkim wypełnia się flaki. Najpierw kiszkę parzymy, a dopiero potem podsmażamy, aby była chrupiąca. Dziennikarze naszej rozgłośni „załapali” się też na pyszne ciasto drożdżowe z malinami. Piotr Ostrowski: w Wałczu stworzono świetne warunki do uprawiania sportu i przygotowywań do wielkich imprez Nasi dziennikarze wybrali się na rejs po jeziorze Raduń. Dotarli do Centralnego Ośrodka Sportu w Wałczu. - Wybraliśmy się na rejs statkiem Delfin, który został wyprodukowany w Ustce w 1967 roku jako szalupa statków oceanicznych. Wypłynęliśmy z promenady w Wałczu i popłynęliśmy w kierunku Centralnego Ośrodka Sportu. To jeden z największych kompleksów sportowych w Polsce. Stworzono tam świetne warunki do uprawiania sportu i przygotowywań do wielkich imprez - powiedział Piotr Ostrowski. - Na jeziorze są tory dla kajakarzy o długości trzech kilometrów, a na lądzie - potężna infrastruktura sportowa. Jest m.in. kilka hal sportowych i przepiękny stadion dla hokeistów na trawie. Widzieliśmy mnóstwo młodych ludzi, którzy są reprezentantami Polski w różnych dyscyplinach. Osoby tu trenujące przywiozły z ostatnich igrzysk w Tokio trzy medale - dodał Jarosław Rochowicz.  Jeszcze dziś podróżnicy z Polskiego Radia Koszalin podzielą się wrażeniami z konsumpcji regionalnej potrawy - szwedzkiej kiszki, która jest najbardziej znaną potrawą Pojezierza Wałeckiego. Po południu natomiast pojadą do sanktuarium w Skrzatuszu.", "url": "https://prk24.pl/55489132/radio-koszalin-na-wakacjach-najpierw-sport-w-walczu-a-potem-regionalne-przysmaki-w-szwecji", "category": "zachodniopomorskie", "sub_category": "Gotowe dania i potrawy", "phrase": "Kiszka szwedzka"}