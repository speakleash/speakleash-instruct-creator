{"meta_description": "", "title": "Schab wędzony", "content": "Schab to mięso wieprzowe, najczęściej spożywane w formie smażonej, w ramach niedzielnego obiadu lub w formie pieczonej, serwowanej na kanapkach. Nic nie stoi jednak na przeszkodzie, aby schab przygotować również w innej, smacznej wersji – wędzonej. Wypróbuj koniecznie poniższy przepis – zapewniamy, że aromat, smak i soczystość mięsa będą dla Ciebie bardzo pozytywnym zaskoczeniem! Idealny na Wielkanoc! Schab oczyść z ewentualnych niedoskonałości i przetnij na dwie równe części. Mięso umieść w naczyniu do peklowania, uzupełnij solanką (zimna woda z rozpuszczoną solą, cukrem i saletrą). Ilość wody zależy od użytego pojemnika do peklowania - ważne aby całe mięso było zakryte solanką. Pekluj 10 dni w lodówce. Po tym czasie wyjmij mięso, delikatnie osusz je papierowym ręcznikiem i posyp przyprawami według uznania. Mięso włóż w siatkę, obwiąż sznurkiem lub od razu umieść na hakach i pozostaw do suszenia w temperaturze pokojowej (najlepiej 15-22°C). Suszenie powinno trwać minimum kilka godzin (najlepiej ok. 3-8), aż mięso będzie w dotyku całkiem suche i delikatnie zacznie zmieniać barwę na czerwonawą. Kiedy tak się stanie, przystąp do wędzenia schabu. Wędź przez ok. 4 godziny, aż do zarumienienia. Następnie zagrzej w garnku wodę do temperatury 70°C, umieść w niej mięso i parz w tej temperaturze, aż osiągnie wewnątrz 63-65°C. Po osiągnięciu zadanej temperatury przełóż schab do zimnej wody na ok. 15 minut, w celu „zahartowania” mięsa (zamknięcia porów).", "url": "https://browin.pl/przepisnik/przepis/schab-wedzony", "category": "podkarpackie", "sub_category": "Mięso świeże oraz produkty mięsne", "phrase": "Schab wędzony smerecki"}