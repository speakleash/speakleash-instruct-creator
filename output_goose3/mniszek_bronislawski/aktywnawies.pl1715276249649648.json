{"meta_description": "", "title": "Aktywna Wieś", "content": "Chrupiąca, złocista skórka, kuszący aromat wędzonego mięsa – pomorski półgęsek to prawdziwa rozkosz nawet dla najbardziej wyrafinowanego podniebienia. Od kilku lat woj. kujawsko-pomorskie wyrasta na jeden z najbardziej aktywnych polskich regionów w ruchu slow food, którego głównym celem jest ochrona tradycyjnej kuchni. To tutaj odbywa się co roku jedna z najważniejszych imprez dla smakoszów w Polsce, czyli Festiwal Smaku w Grucznie. Coraz większą popularność zdobywają też regionalne festyny kulinarne organizowane w dzień św. Marcina, z okazji Narodowego Święta Niepodległości.   Na obu imprezach główną atrakcją, przyciągającą zawsze tłumy osób chętnych do degustacji, jest półgęsek, zwany też półgąskiem lub pierśnikiem. Ta popularna w kuchni staropolskiej potrawa jest nierozdzielnie związana z regionem Kujaw i Pomorza, gdzie hodowla gęsi ma długą i bogatą tradycję. W przeciwieństwie do półgęsków litewskich, przyrządzanych z połówki gęsiego korpusu, te pomorskie są wykonywane wyłącznie z najdelikatniejszego mięsa z piersi. Proces peklowania, suszenia i wędzenia gęsiego mięsiwa w dymie – uzyskiwanym wyłącznie z drzew liściastych i owocowych – był w regionie doskonalony przez stulecia.   W 2006 roku kujawsko-pomorski pierśnik został wpisany na listę produktów tradycyjnych. Potwierdziło to renomę tego przysmaku – niegdyś uznawanego za rarytas i goszczącego wyłącznie na stołach szlachty, mieszczan i najbogatszych chłopów. Współcześnie woj. kujawsko-pomorskie postanowiło go spopularyzować i wprowadzić do przeciętnej polskiej kuchni – zwłaszcza, że gęsie mięso jest wyjątkowo zdrowe. Zawiera dziesięć razy mniej tłuszczu niż wieprzowina, za to dużo korzystnych dla serca nienasyconych kwasów tłuszczowych. Oprócz tego spożycie gęsiny poprawia nastrój, ma moc rozgrzewającą oraz działa jak… afrodyzjak. W gęsim mięsie powinny też zasmakować osoby ceniące wartości ekologiczne. Hodowla tych ptaków nie ma charakteru „fermowego” – stadka gęsi są wypasane na pastwiskach i jedzą tylko naturalne pasze.", "url": "http://www.aktywnawies.pl/index.php?akcja=prod_arch&id_kat=0&podstrona=9", "category": "kujawsko-pomorskie", "sub_category": "Inne produkty", "phrase": "Mniszek bronisławski"}