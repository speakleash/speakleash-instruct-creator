{"meta_description": "Najlepszy i sprawdzony przepis na pyszne pierogi z soczewicą. Pierogi z soczewicą to bardzo stare, tradycyjne danie, które na Podlasiu szykuje się na Wigilię. To moje ulubione wegetariańskie pierogi na Święta.", "title": "Pierogi z soczewicą", "content": "Szklanka ma u mnie pojemność 250 ml.  W przepisie użyłam soczewicy zielonej. Możesz jednak śmiało sięgnąć po soczewicę czerwoną, która jest delikatniejsza i drobniejsza od zielonej. Soczewica czerwona szybciej się też gotuje.   Kalorie policzone zostały bez okrasy w postaci cebulki podsmażonej na oleju.  Potrzebujesz również: stolnicę, wałek, okrągłą wykrawaczkę do pierogów lub szklankę średnica około 7 cm, bawełnianą ściereczkę, szeroki garnek i cedzak.  Pierogi z soczewicą to jedno z tradycyjnych dań wigilijnych szykowanych na Podlasiu. Ponieważ coraz częściej sięgamy w kuchni po soczewicę, pierogi z zieloną czy też czerwoną soczewicą zaczęliśmy szykować coraz częściej, nie tylko na Święta i nie tylko na Podlasiu. Odmierz pełną szklankę suchej soczewicy. Wsyp ją do garnka, w którym będziesz ją gotować. Zalej zimną wodą z kranu. Zamieszaj. Odlej mętną wodę do zlewu. Czynność powtarzaj nawet 7 razy, do momentu w którym woda będzie przezroczysta. To naprawdę zajmuje tylko kilka minut. Wlej wodę na 2 cm powyżej ziaren. Możesz dodać trochę soli. Wstaw garnek na palnik. Od momentu zagotowania wody pilnuj, by nie przegotować soczewicy. Powinna być miękka, ale nie powinna się rozpadać. U mnie nigdy nie gotuje się dłużej niż 10 minut. Po zdjęciu garnka z palnika umieść go nad zlewem. Wlej trochę zimnej wody. Całość przelej na sito/durszlak. Dobrze odcedź soczewicę z nadmiaru wody i przełóż do miski, do przestudzenia.   Na patelnię wlej cały olej. Polecam olej z pestek winogron lub olej ryżowy. Dużą cebulę obierz i drobno poszatkuj. Umieść ją na nagrzanej patelni i podsmażaj na swojej płycie przez 10 minut, na średniej mocy palnika. Do podsmażonej cebulki dodaj też ugotowaną soczewicę oraz po pół łyżeczki soli i pieprzu. Całość zamieszaj. Farsz polecam dodatkowo zmielić w maszynce na średnich oczkach. Polecam też przygotować farsz do pierogów z soczewicy w wolnowarze.  Aby zrobić ciasto do pierogów z soczewicą do dużej miski wsyp trzy szklanki mąki pszennej. Będzie to około 480 gramów mąki typ. 500. Dodaj też dwa żółtka jajek, łyżeczkę soli oraz dwie łyżki oleju. Zamiast oleju możesz dodać roztopione masło. Możesz pominąć żółtka jajek i dać o jedną łyżkę więcej oleju lub masła.Do miski wlej również pełną szklankę gorącego mleka. Mleko możesz zastąpić gorącą wodą. Wszystkie składniki zamieszaj najpierw łyżką, a potem wyrabiaj dłońmi na jednolite ciasto.Ciasto na pierogi możesz wyrabiać w misie miksera z hakami do ciasta drożdżowego. Jednolite ciasto zawiń w folię i odłóż na 30 minut, na blat kuchenny. Ciasto po leżakowaniu nie będzie się kurczyć podczas wałkowania i zrobi się plastyczne.Przygotuj sobie stolnicę. Wysyp trochę mąki. Obok postaw farsz z soczewicy oraz wykrawaczkę do pierogów i wałek.Ciasto podziel na 3 części. Dwa kawałki odłóż na bok i przykryj folią lub wilgotną ściereczką, by nie obsychało. Jeden kawałek rozwałkuj cienko na stolnicy. Wycinaj kółka. Każdą sztukę możesz dodatkowo rozciągać jeszcze lekko w dłoniach.Na środek nakładaj farsz z soczewicy. W jednym pierogu zmieści się pełna łyżeczka farszu. Jeśli Twój farsz wyszedł wilgotny, to nakładaj go łyżką. Jeśli jest bardziej zwarty, to formuj z porcji kulkę i lekko ją wydłuż. Pierogi składaj na pół i sklejaj boki. Możesz dodatkowo zrobić na każdym pierogu falbanki.Pierogi układaj obok siebie na desce. Aby oczekujące na gotowanie pierogi nie schły, przykryj je lekko wilgotną bawełnianą ściereczką.Każdą serię umieszczaj w dużym garnku z osoloną, gotującą się wodą. Woda nie powinna mocno bulgonić. Po około 2 minutach pierogi z soczewicą wypłyną na powierzchnię. Pierogi wyławiaj po około 4 minutach od ich wypłynięcia na powierzchnię. W ten sposób ugotuj 3 serie pierogów.Ugotowane pierogi z soczewicą można przed podaniem polać podsmażoną na oleju cebulką.", "url": "https://aniagotuje.pl/przepis/pierogi-z-soczewica", "category": "lubelskie", "sub_category": "Gotowe dania i potrawy", "phrase": "Pierogi turowskie z soczewicą"}