{"meta_description": "Pierogi z soczewicą. Pierogi wegetariańskie z soczewicy i kiszonej kapusty.", "title": "Pierogi z soczewicą, kapustą kiszoną i suszonymi grzybami", "content": "Chcąc wykorzystać resztę pomarańczowej soczewicy z tej Pasty z soczewicy oraz kiszonej kapusty i suszonych grzybów z Tarty, postanowiłam przygotować te postne pierogi. Na początku miały być pierożki tylko z soczewicą i grzybami, jednak farsz był jak dla mnie za bardzo suchy, za sprawą charakterystycznej pod tym względem soczewicy, (podobny efekt uzyskuje się zresztą po ugotowaniu fasoli). W przypadku Pasty z soczewicy ratowałam się sokiem z cytryny. Tym razem na pomoc przyszła kiszona kapusta. Nadzienie wyszło delikatne i odpowiednio wilgotne. Dzisiejsze pierogi nie mogą być podane bez dodatków: soli morskiej oraz oliwy z oliwek extra virgin. Moja mama przygotowałaby do nich zapewne długo szkloną na oleju cebulkę :-), jak robi to np. przy tych wigilijnych Pierożkach z kapustą i grzybami. Wpadłam jeszcze na pomysł, aby zrumienić kminek (lub kmin rzymski) i dodać go do oliwy w celu uzyskania dodatkowego aromatu. Innym razem inspirując się popularnym \"Grochem z Kapustą\", z dodatkiem zrumienionego boczku, podałam pierożki ze zrumienioną na oliwie szynką parmeńską. Były pyszne!", "url": "https://www.kwestiasmaku.com/kuchnia_polska/wigilia/pierogi_z_soczewica/przepis.html", "category": "lubelskie", "sub_category": "Gotowe dania i potrawy", "phrase": "Pierogi turowskie z soczewicą"}