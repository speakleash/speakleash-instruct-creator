{"meta_description": "barszcz czerwony zabielany , barszcz bez zakwasu , buraki ćwikłowe , zupa buraczkowa , zupa buraczana , barszczyk czerwony ze śmietaną , zupa , obiad , ziemniaki tłuczone , domowe jedzenie , kuchnia polska ,", "title": "Barszcz czerwony, zabielany, z tłuczonymi ziemniakami", "content": "Najczęściej gotuję barszcz na zakwasie , taki jak na Wigilię, ale jak widać nie zawsze. Ten zabielany zakwaszam octem jabłkowym bo buraki zawsze trzeba choć trochę zakwasić - inaczej kolor potrawy mógłby być raczej rudy niż czerwony. I pamiętajcie, że barszcz nie może gotować się mocno. Wystarczy żeby zupa leciutko mrugała a nie bulgotała co to też ma ogromny wpływ na kolor końcowy.czas przygotowania: 3 godziny + kilkanaście godzin moczenia warzywWszystkie warzywa korzeniowe oczyściłam, obrałam. Radzę robić to w rękawiczkach bo buraki bardzo barwią skórę rąk. Buraki, marchewki, selera i pietruszkę pokroiłam w nieduże kawałeczki, plasterki, przełożyłam do garnka. Zalałam zimnym wywarem ugotowanym na żeberkach. Wywaru wlałam tylko tyle żeby odrobinę przykrył warzywa. Dorzuciłam pokrojone na kawałeczki jabłko, razem ze skórką, wsypałam cukier.Garnek postawiłam na ogniu i powoli podgrzewałam, ale tylko tyle żeby płyn był dobrze ciepły, nie dopuszczając do wrzenia. Zdjęłam garnek z ognia i zostawiłam w spokoju na całą noc.Następnego dnia ponownie postawiłam garnek na ogniu. Wlałam 3 łyżki octu jabłkowego, dodałam liście laurowe, ziele angielskie i rozgniecione ząbki czosnku. Gotowałam na malutkim ogniu przez ok. 2 godziny, ale trzeba pilnować żeby zupa się nie gotowała gwałtownie, ma jedynie lekko mrugać. To ważne jeśli zależy nam na ładnym, czerwonym kolorze barszczu.Kiedy warzywa zmiękły przecedziłam barszcz zlewając płyn przez sito do drugiego garnka. Doprawiłam do smaku solą i pieprzem, dolałam jeszcze trochę octu jabłkowego do smaku bo lubię kwaskowy barszcz. Śmietanę roztrzepałam w kubeczku i zahartowałam kilkoma łyżkami barszczu, przelałam do garnka i już nie gotowałam.Część warzyw z barszczu wrzucam z powrotem do zupy, ale nie wszystko bo byłoby ich tam za dużo - część ląduje w koszu albo przesmażam je z odrobiną masła na jarzynkę. Można też część barszczu odlać i zmiksować z częścią warzyw na buraczaną zupę krem.Barszcz zabielany podaję z ugotowanymi, tłuczonymi ziemniakami, okraszonymi zrumienioną na tłuszczu cebulką. Tak lubimy i tak jemy - spróbujcie sami, to jest pyszne!Wywar na żeberkach - ok. 1 kg chudych żeberek wieprzowych umyłam i pokroiłam na mniejsze kawałki a następnie zalałam zimną wodą, tylko tyle żeby mięso było przykryte . Dodałam 3 liście laurowe i 3-5 kulek ziela angielskiego. Gotowałam na niedużym ogniu aż mięso było miękkie. Po zagotowaniu usunęłam szumowiny. Wywar przecedziłam i użyłam do zupy. Część mięsa zjedliśmy tak po prostu, na gorąco, a część zużyłam do przygotowania pierogów", "url": "https://smacznapyza.blogspot.com/2016/03/barszcz-czerwony-zabielany-z-tluczonymi-ziemniakami.html", "category": "mazowieckie", "sub_category": "Gotowe dania i potrawy", "phrase": "Barszcz czerwony zabielany z Ziemak"}