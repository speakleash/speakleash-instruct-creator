{"meta_description": "", "title": "Barszcz czerwony zabielany", "content": "Przygotować zakwas. Buraki obrać i pokroić na kawałki, zalać letnią, wcześniej przegotowaną, wodą. Wrzucić chrzan, czosnek i kromkę chleba razowego. Dodać kminek, sól i cukier. Odstawić pod przykryciem na 3-6 dni (najlepiej w naczyniu kamionkowym). Ugotować wywar jarzynowo-grzybowy. Marchewkę, pietruszkę, kawałek pora i selera włożyć do garnka. Zalać wodą. Wrzucić grzyby, pieprz, ziele angielskie i liście laurowe. Przykryć i zostawić na wolnym ogniu na ok. 30 minut. Po tym czasie wyjąć jarzyny. Do wywaru wlać zakwas buraczany – przez sitko, aby do zupy nie dostał się kminek. Ilość zakwasu zależy od upodobań, wg Ewy najlepiej smakuje pół na pół. Podgrzać, lecz nie gotować. W razie potrzeby posłodzić lub zakwasić sokiem z cytryny. Zabielić śmietaną (wcześniej zahartować ją gorącym barszczem). Podawać z ziemniakami i drobno posiekaną natką pietruszki. Ziemniaki można wcześniej utłuc i podsmażyć na patelni (warto wykorzystać kartofle z dnia poprzedniego).", "url": "https://ewawachowicz.pl/przepisy,,922.html", "category": "mazowieckie", "sub_category": "Gotowe dania i potrawy", "phrase": "Barszcz czerwony zabielany z Ziemak"}