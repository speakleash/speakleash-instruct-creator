{"meta_description": "", "title": "Pstrąg Ojcowski", "content": "Pstrąg Ojcowski to firma rodzinna, założona przez matkę i córkę, które postanowiły przywrócić świetność stawom znajdującym się w sercu jednego z najpiękniejszych parków narodowych w Polsce: Ojcowskim Parku Narodowym. Naszym celem jest odnowa hodowli pstrąga potokowego, propagowanie świadomego i etycznego chowu, edukacja społeczności w zakresie historii regionu oraz tradycji kulinarnych. Pstrąg Ojcowski jest produktem tradycyjnym z Małopolski zarejestrowanym przez Ministerstwo Rolnictwa i Rozwoju Wsi zaś firma Pstrąg Ojcowski należy do Europejskiej Sieci Regionalnego Dziedzictwa Kulinarnego, zrzeszającej producentów i restauratorów którego celem jest zachowanie i rozwój regionalnych tradycji kulinarnych charakterystycznych dla danych regionów Unii Europejskiej. Tradycja hodowli pstrągów potokowych w Ojcowie sięga lat 30. ubiegłego wieku. W 1935 roku na gruntach księżnej Ludwiki Czartoryskiej powstała jedna z pierwszych pstrągarni tego rodzaju w regionie. W 1944 roku, na mocy ustawy o reformie rolnej, pstrągarnia i pozostałe dobra Czartoryskich zostały upaństwowione. Do 1986 roku hodowla zarządzana była przez Zjednoczenie Przedsiębiorstw Rybackich w Krakowie, a następnie przez Ojcowski Park Narodowy, w którego strukturach znajduje się do chwili obecnej.", "url": "https://www.polskasmakuje.pl/author/agnieszka/", "category": "małopolskie", "sub_category": "Mięso świeże oraz produkty mięsne", "phrase": "Pstrąg ojcowski potokowy"}