{"meta_description": "Poznaj historię powstania hodowli pstrągów w Ojcowie. Dowiedz się, jak przygotować dobrego pstrąga. Zapraszamy do Pstrąga Ojcowskiego!", "title": "Pstrąg Ojcowski - historia hodowli pstrągów potokowych", "content": "„Nie mam serca ich jeść”. Gdzie rodzi się polski pstrąg? Droga przez las kieruje mnie w dół doliny. Mijam zamek w Ojcowie i staję na skrzyżowaniu szlaków do Groty Łokietka, Bramy Krakowskiej i Doliny Sąspowskiej. Tu wita mnie ogródek grillowy. Pstrągi wędzone i grillowane czekają na pierwszych gości. Ten artykuł przeczytasz w mniej niż 14 minut! Przy rybach uwijają się dwie niezwykłe kobiety, które stworzyły to miejsce: Magda Węgiel i jej córka Agnieszka Sendor. Witamy w Pstrągu Ojcowskim, rodzinnej firmie założonej w 2014 roku przez matkę i córkę, które podjęły się trudu odnowy hodowli pstrąga potokowego na terenie Ojcowskiego Parku Narodowego. Sama tradycja hodowli pstrągów potokowych w Ojcowie sięga lat 30. ubiegłego wieku. Pstrągarnia powstała dokładnie w 1935 roku na gruntach księżnej Ludwiki Czartoryskiej. Po wojnie znalazła się w posiadaniu związków rybackich, a następnie weszła w struktury parku. – Stawiamy na naturę. Dzięki strefie ochronnej Natura 2000 i władzom OPN odnowiona pstrągarnia wygląda dziś dokładnie tak jak 80 lat temu – tłumaczy Agnieszka. – Mamy osiem stawów, przy czym tylko jeden jest rekreacyjny. W pozostałych siedmiu pływają i rosną pstrągi. Pstrągarnia, którą stworzyłyśmy, ma być nie tylko strefą doznań kulinarnych, ale też miejscem wypoczynku i edukacji w zakresie historii regionu i jego tradycji. Co ważniejsze, chcemy tu propagować świadomy i etyczny chów ryb. Pstrąg potokowy, o czym nie wszyscy wiedzą, rośnie przez trzy lata. Bez hormonów, sterydów, antybiotyków. Dlatego właśnie nasz jest tak smaczny. Bo jest naturalny. W Pstrągu Ojcowskim możemy skosztować oczywiście pstrągów. Wędzonych i grillowanych. Zawsze świeżych, nigdy mrożonych. Pstrągi są wędzone naturalnie, na drewnie bukowym, a potem przyrządzane w najprostszej formie – bo dobra ryba nie potrzebuje skomplikowanych dodatków ani wymyślnych przepisów – i podawane z lokalnym pieczywem, kiszonymi ogórkami czy kiszoną kapustą. Wszystko bez konserwantów, barwników, chemii. Podstawą jest dobra ryba. Pstrąga nacieramy gruboziarnistą solą i pieprzem i w tak przygotowanej solance zostawiamy na jeden dzień. Następnie odrobina masła i ulubionych ziół (natka pietruszki, rozmaryn, mięta). Nacieramy rybę i owijamy ją w folię. A potem, według upodobania, można pstrąga usmażyć na patelni, upiec w piekarniku lub położyć na grillu, a tuż przed podaniem skropić cytryną. I gotowe! – Uważamy, że pstrąg sam w sobie jest smaczny. Nie potrzeba do niego wielu dodatków. Jeżeli mamy dobrej jakości rybę, to jej smak sam się obroni. Pyszne, zdrowe, delikatne mięso, zero tłuszczu – przekonuje Agnieszka. – Ważne, by nie mrozić ryby, ponieważ wtedy traci na wartości. Po rozmrożeniu mięso ma też inną strukturę, robi się wiórowate. Różnica w smaku jest ogromna. Przede wszystkim jednak mrożenie sprawia, że ryba traci składniki mineralne. – A czy panie jedzą ryby? – pytam. Magda przytakuje. Uwielbia jeść ryby, tylko z jedzeniem pstrągów z własnej hodowli ma problem. – Nie mam serca ich jeść – tłumaczy. – Nie mogę, to problem natury etycznej. Jestem z nimi właściwie od urodzenia, na każdym etapie ich życia. W chowie naturalnym pstrąg potokowy potrzebuje trzech lat, zanim nada się do spożycia. Więc proszę sobie teraz wyobrazić, że opiekuję się tymi rybami przez trzy lata, a potem tak po prostu mam je zjeść… Pstrąg ojcowski rośnie przez trzy lata. Bez hormonów, sterydów, antybiotyków. Dlatego właśnie jest tak smaczny. Bo jest naturalny Pstrągi dokładnie filetujemy. Cebulę obieramy, kroimy w delikatne wiórki i sparzamy. Mieszamy z filetami z pstrąga, dodajemy suszone pomidory i oliwki, na koniec posypujemy koperkiem i dokładnie mieszamy. Sałatka jest najlepsza na drugi dzień. Pstrągi dokładnie filetujemy – jednego miksujemy, a drugiego dzielimy na małe kawałeczki. Do zmiksowanej ryby dodajemy mascarpone i fetę, ugniatamy widelcem. Na koniec dorzucamy pokrojony kopereki fileciki z pstrąga oraz doprawiamy solą i pieprzem. Delikatnie mieszamy. W Pstrągu Ojcowskim możemy skosztować oczywiście pstrągów. Wędzonych i grillowanych. Zawsze świeżych, nigdy mrożonych (fot. materiały prasowe) Magda Węgiel, zanim trafiła do Ojcowa, przez ponad 20 lat pracowała w branży komputerowej. – Zaczynałam z pierwszymi komputerami, jakie pojawiły się na rynku. Byłam handlowcem, potem menadżerem, kierownikiem. Budowaliśmy wtedy rynek dystrybucji od podstaw. I tak przez 25 lat, aż w pewnym momencie stwierdziłam, że mam dość. Wypaliłam się zawodowo – opowiada. – Do dziś pamiętam swoją ostatnią rozmowę w sprawie pracy w jednej z dużych korporacji. Powiedziałam wtedy, że wiem, ile mogę wnieść do tej firmy, ale nie wiem, co ta firma może wnieść do mojego życia. Nie chodziło o pieniądze, tylko o czas dla rodziny i dla siebie. Magda przeprowadziła się na wieś i zaangażowała się w życie lokalnej społeczności. Została sołtysem. Podczas jednego ze spotkań, w Ojcowskim Parku Narodowym właśnie, dowiedziała się, że pstrągarnia została przeznaczona do naturalizacji. Stawy miały zostać zasypane. – To była spontaniczna decyzja – wspomina Agnieszka. – Mama od razu się zdecydowała i powiedziała, że chce wziąć stawy w dzierżawę. Dla nas to było bardzo ważne miejsce, od lat przyjeżdżaliśmy tu całą rodziną na spacery. Magda szybko znalazła trzech wspólników: jeden był inwestorem, drugi doświadczonym hodowcą ryb, a trzeci miał się zajmować pracami fizycznymi. Już wtedy wiadomo było, że odnowienie pstrągarni będzie wymagało dużo siły, wiedzy i pieniędzy. Wspólnicy niebawem się wycofali. Zamiast nich do Magdy dołączyła córka. Obie miały dotąd z rybami niewiele do czynienia, ale pomogli pracownicy parku i znawcy hodowli ryb łososiowatych. Pstrągi potokowe stanowią jedynie 2% hodowli ryb w Polsce. Hodowane są głównie w celu zarybiania rzek przez Polski Związek Wędkarski. Pstrąg potokowy jest rybą bardzo trudną w hodowli, dodatkowo to długi proces. Trwa aż trzy lata, choć w przypadku pstrąga tęczowego to zaledwie półtora roku. Pstrągi są wędzone naturalnie, na drewnie bukowym, a potem przyrządzane w najprostszej formie – bo dobra ryba nie potrzebuje skomplikowanych dodatków ani wymyślnych przepisów (fot. materiały prasowe) Spośród trzech gatunków pstrąga, tęczowego, źródlanego i potokowego, tylko ten ostatni jest rodzimy. Pozostałe to odmiany specjalnie sprowadzone do Polski z Ameryki Północnejokoło 120 lat temu. Większość hodowli w kraju opiera się na tych sprowadzanych – proces trwa krócej i z pewnością jest tańszy.Pod względem smaku jednak pstrąg potokowy wygrywa zdecydowanie. Kluczem do wydobycia głębi jego smaku jest właśnie naturalny chów, co z kolei wiąże się z większymi kosztami. Dlatego rodzimy pstrąg potokowy nie może być tani. Pstrągiem w Ojcowie możemy się raczyć za 25 złotych. Kiedy pojawiam się w Ojcowie, właśnie trwa tarło. Udaje mi się podpatrzeć, skąd się bierze ryba. Wszystko, co wiąże się z hodowlą, w Ojcowie jest wykonywane ręcznie. Właścicielki wykorzystały zastaną infrastrukturę i dostępne zasoby naturalne. Innowacja w ich działalności polega na powrocie do starych, sprawdzonych metod wykorzystywanych w latach 30. ubiegłego wieku, co zostało docenione w Brukseli podczas tegorocznego konkursu Women Innovation Award for Women Farmers. Nie znajdziemy tu skomplikowanych maszyn. Siedem zarybionych stawów, osobno budynek wylęgarni, w której do maja w bezpiecznych warunkach rozwija się narybek. Dojrzewa tam właśnie około 350 tysięcy jajeczek, ale nie z każdego wylęgnie się ryba. Selekcja naturalna jest brutalna. Najprawdopodobniej przetrwa jedynie około 180 tysięcy sztuk. Jest mi tu dobrze. Mam przepiękne miejsce pracy, widzę, jak rosną moje ryby i że klienci są zadowoleni Jak wygląda dzień pracy w ojcowskiej pstrągarni? – To zależy od pory roku – opowiada Magda. – Teraz akurat nie mamy sezonu gastronomicznego, za to jest tarło i czas, który możemy przeznaczyć na wszelkie remonty przy stawach. W okresie jesienno-zimowym gastronomia działa w weekendy i święta. Zbliża się Boże Narodzenie, wtedy na pewno będziemy miały wielu odwiedzających. Hodowla ryb jest branżą, w której nie można sobie pozwolić na wolne. Zawsze ktoś z właścicieli musi być na miejscu. – Mimo że mamy wspaniały personel, czasem w ułamku sekundy trzeba podjąć ważną decyzję i nikt za nas tego nie zrobi – tłumaczy Magda. – Choć praca z pstrągami jest naprawdę ciężka, nigdy tej decyzji nie żałowałam. Wręcz przeciwnie. Jest mi tu dobrze. Mam przepiękne miejsce pracy, widzę, jak rosną moje ryby i że klienci są zadowoleni. Pstrąg Ojcowski to również miejsce, w którym uczy się szacunku do żywności – Ryba nie pochodzi ze sklepu. Pochodzi od nas, hodowców. Przystańcie tu z nami na chwilę. Pooddychajcie świeżym powietrzem, poczujcie, jak smakuje prawdziwa, zdrowa ryba, tradycyjny lokalny chleb i najzwyklejszy ogórek kiszony. To jest piękno, o którym zapomnieliśmy, a które stanowi wielką wartość. A wyrzeczenia? – zastanawia się Magda. – Nie powiem, dużą cenę zapłaciłam, żeby móc tu dzisiaj być. I rodzinną, i osobistą. Jeżeli chcemy realizować marzenia, zawsze musimy z czegoś zrezygnować – wyznaje. Warto, Pstrąg Ojcowski jest tego najpiękniejszym dowodem.", "url": "https://kukbuk.pl/artykuly/nie-mam-serca-ich-jesc-gdzie-rodzi-sie-polski-pstr/", "category": "małopolskie", "sub_category": "Mięso świeże oraz produkty mięsne", "phrase": "Pstrąg ojcowski potokowy"}