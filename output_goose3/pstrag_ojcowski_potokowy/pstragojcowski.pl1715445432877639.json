{"meta_description": "Pstrągarnia powstała w 1935 roku na gruntach księżnej Ludwiki Czartoryskiej i była jedną z pierwszych w regionie. Od tamtej pory działa niemal nieprzerwanie", "title": "Pstrągarnia w Ojcowie", "content": "Pstrągarnia w Ojcowie dostarcza jedynego w swoim rodzaju produktu lokalnego. Pstrąg Ojcowski to znana i doceniania marka przez animatorów kulinarnych, propagatorów zdrowej żywności i najzdolniejszych szefów kuchni takich jak: Aleksander Baron czy Przemek Błaszczyk, ceniących sobie wysoką jakość i lokalne pochodzenie produktów. Jako produkt tradycyjny i zarazem członek Sieci Dziedzictwa Kulinarnego, Pstrąg Ojcowski reprezentuje Małopolskę podczas największych targów spożywczych w Berlinie, Warszawie czy Poznaniu. Jest także częstym gościem w kartach znanych i cenionych krakowskich restauracji jak chociażby: Albertina Food&Wine, Studio Twój Kucharz, Bistro 11, Forum Przestrzenie a także podczas eventów i festiwali kulinarnych takich jak Najedzeni Fest!  W ramach działalności edukacyjnej w zakresie ochrony środowiska i dziedzictwa kulinarnego, Pstrąg Ojcowski współpracuje z Urzędem Marszałkowskim Województwa Małopolskiego, Starostwem Powiatowym, Gminą Skałą, Ojcowskim Parkiem Narodowym a także ze stowarzyszeniami: Jurajska Kraina, Kobiety i Wino czy Stowarzyszeniem Winiarzy Jury Krakowskiej.  Pstrąg Ojcowski wędzony był wielokrotnie nagradzany zdobywając między innymi: medal Smaki Regionów podczas Międzynarodowych Targów Poznańskich, tytuł Polski Producent Żywności im. Eugeniusza Kwiatkowskiego, wyróżnienia podczas Małopolskiego Festiwalu Smaku, Targów Regionalia w Warszawie oraz nominację do tytułu AgroPolska. Dzięki swojej lokalizacji oraz charakterowi, Pstrąg Ojcowski dołączył ostatnio do projektu Wieś dla Smakoszy będącą kontynuacją Małopolskiej Trasy Smakoszy. Pierwsze wzmianki o gospodarstwie rybackim u wylotu Doliny Sąspowskiej pochodzą z grudnia 1935 roku, kiedy to Jan Kowerski – ówczesny pełnomocnik z Zarządu Dóbr Książąt Czartoryskich, wspomina o hodowli pstrągów w Ojcowie. Rok później, na gruntach księżnej Ludwiki Czartoryskiej powstała pstrągarnia, którą następnie oddano w dzierżawę. Pierwsze zyski przyniosła w latach 1937-1938. Doprowadzono wówczas wodę do stawów specjalnym kanałem, zwanym młynówką, która wcześniej zaopatrywała znajdujący się tu na początku XX wieku tartak. W latach 30. XX w. w gospodarstwie tym oprócz pstrągów: potokowego i tęczowego, w tzw. stawie „Beta” hodowano również karpie i karasie. Hodowla intensywnie się rozwijała i działała również w okresie II wojny światowej. Istniało wtedy co najmniej 13 stawów. Pstrągarnię odwiedzali wówczas Niemcy, udzielając rad w zakresie hodowli. W planach był dalszy rozwój gospodarstwa i jego unowocześnianie. W 1944 roku, na mocy ustawy o reformie rolnej pstrągarnia jak i pozostałe dobra Czartoryskich zostały upaństwowione. Do 1986 roku hodowla zarządzana była przez Zjednoczenie Przedsiębiorstw Rybackich w Krakowie, a następnie przez Ojcowski Park Narodowy, w którego strukturach znajduje się do chwili obecnej. Aktualnie w skład gospodarstwa rybackiego Pstrąg Ojcowski wchodzi siedem stawów hodowlanych, staw rekreacyjny Beta, potok Młynówka wraz z wodospadem, historyczny budynek Wylęgarni oraz część budynku Rybakówka.", "url": "https://pstragojcowski.pl/o-pstragarni/", "category": "małopolskie", "sub_category": "Mięso świeże oraz produkty mięsne", "phrase": "Pstrąg ojcowski potokowy"}