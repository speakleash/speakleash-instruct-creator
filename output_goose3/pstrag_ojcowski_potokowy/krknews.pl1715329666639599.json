{"meta_description": "", "title": "Wycieczki ze smakiem - Ojców i Pstrąg Ojcowski", "content": "Dziś w “Wycieczkach ze smakiem” odwiedzamy Ojców, czyli serce Ojcowskiego Parku Narodowego. To tu w rybackich stawach hodowana jest wyjątkowa ryba – Pstrąg Ojcowski. Ojcowski Park Narodowy to najmniejszy z polskich PN-ów, ale bardzo chętnie odwiedzany przez mieszkańców Krakowa. Nic dziwnego, zamki w Pieskowej Skale i Ojcowie, Maczuga Herkulesa, Igła Deotymy, Brama Krakowska, jaskinie: Łokietka i Ciemna – tak, atrakcji dla turystów na pewno tu nie brakuje. Jest wśród nich także niezwykłe doświadczenie kulinarne. W stawach, założonych jeszcze przed II wojną światową na polecenie księżnej Ludwiki Czartoryskiej, hodowany jest pstrąg potokowy, kiedyś ryba powszechna w rzekach i strumieniach, a dziś zagrożona wyginięciem i stanowiąca zaledwie 3% wszystkich hodowanych w Polsce pstrągów. Sama hodowla prowadzona jest w tradycyjny sposób, z użyciem dawnych metod. Ryby karmione są wyłącznie ekologiczną karmą, a stawy zasila krystaliczna woda z kilkunastu okolicznych źródeł leżących na terenie parku narodowego. Mięso pstrąga potokowego z Ojcowa jest jędrne i sprężyste, o wyjątkowych walorach smakowych, idealne do grilowania lub wędzenia. Właśnie na te dwa sposoby przyrządza się je w gospodarstwie Pstrąg Ojcowski. Są też pyszne domowe ciasta, rozgrzewająca zimowa herbata i wino z lokalnych jurajskich winnic. Wędzone pstrągi można zabrać na wynos, aby i w domu cieszyć się wyjątkowym smakiem. A jeśli już nacieszycie kubki smakowe, nie zapomnijcie wspiąć się na punkt widokowy położony na szczycie pobliskiej skały Jonaszówka. Panorama Ojcowa z tego miejsca jest niezapomniana! Szymon Gatlik Przewodnik kulinarny i winiarski, miłośnik lokalnej kuchni, członek Slow Food International, międzynarodowej organizacji dbającej o “dobre, czyste i sprawiedliwe” jedzenie. Ekspert programu Polskie Skarby Kulinarne. Jest m.in. autorem tras kulinarnego zwiedzania Krakowa i jedynym certyfikowanym przewodnikiem po krakowskiej winnicy Srebrna Góra.", "url": "https://krknews.pl/wycieczki-ze-smakiem-ojcow-i-pstrag-ojcowski/", "category": "małopolskie", "sub_category": "Mięso świeże oraz produkty mięsne", "phrase": "Pstrąg ojcowski potokowy"}