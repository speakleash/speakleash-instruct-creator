{"meta_description": "Malowniczy krajobraz, szczególny mikroklimat i niezwykłe bogactwo przyrody – za to wiele osób pokochało Ojcowski Park Narodowy. Nie wszyscy jednak wiedzą, że w samym jego sercu działa hodowla pstrągów,", "title": "Hodowla pstrągów w sercu Ojcowa. Wyjątkowe miejsce prowadzone z pasją", "content": "Malowniczy krajobraz, szczególny mikroklimat i niezwykłe bogactwo przyrody – za to wiele osób pokochało Ojcowski Park Narodowy. Nie wszyscy jednak wiedzą, że w samym jego sercu działa hodowla pstrągów, która odzyskała dawną świetność po niemal 100 latach. Ogromna w tym zasługa wyłącznie dwóch kobiet. Chociaż Ojcowski Park Narodowy to najmniejszy tego typu obszar w Polsce, to niewątpliwie jest jednym z najpiękniejszych miejsc w kraju. Warto go odwiedzić niezależnie od pory roku. Tym, co zachwyci, jest wyjątkowe bogactwo miejscowej roślinności i niezwykle ciekawe ukształtowanie terenu. Znajdują się w nim także liczne zabytki architektury, w tym między innymi renesansowy zamek w Pieskowej Skale i ruiny gotyckiego zamku w Ojcowie. Pierwsze wzmianki o tym, że w Ojcowie działa gospodarstwo rybackie pochodzą z grudnia 1935 roku. Pewnym jest, że rok później pstrągarnia z prawdziwego zdarzenia powstała na terenach należących do księżnej Ludwiki Czartoryskiej. Już wtedy wodę do stawów doprowadzano kanałem zwanym młynówką, który do dziś płynie przez Ojcowski Park Narodowy. I chociaż podczas II wojny światowej hodowla nadal bardzo dobrze prosperowała, to po jej zakończeniu i upaństwowieniu dóbr należących do rodu Czartoryskich, gospodarstwo powoli podupadało. Zmieniło się to dopiero siedem lat temu za sprawą Magdaleny Węgiel i Agnieszki Sendor – matki i córki, które chciały żyć bliżej przyrody, ale też uratować zapomniane miejsce w sercu turystycznej perełki i tym samym promować (nie tylko kulinarne) bogactwo Ojcowa oraz całej Małopolski. Hodowla pstrągów ojcowskich znajduje się w samym sercu parku narodowego, tuż przy punkcie widokowym Jonaszówka. To bardzo popularne miejsce, gdyż właśnie z niego turyści mogą podziwiać panoramę Ojcowa i Dolina Prądnika. Pstrągarnia znajduje się równocześnie na skrzyżowaniu szlaków prowadzących do Groty Łokietka, Bramy Krakowskiej i Doliny Sąspowskiej. Sprawia to, że jest miejscem chętnie odwiedzanym przez osoby spacerujące po Ojcowskim Parku Narodowym. Można tu jednak nie tylko odpocząć. To szczególne miejsce edukacji ekologicznej. Tuż obok znajduje się siedem stawów hodowlanych, w których można obserwować pływające pstrągi. Nie brakuje też różnych gatunków ptaków, które chętnie odpoczywają nad brzegiem wody lub unoszą się ponad ojcowskimi skałami. Krystalicznie czystą wodą zachwyca potok Młynówka wraz z wodospadem. Właścicielki hodowli stworzyły obok szlak edukacyjny \"Życie nad stawem\", dzięki któremu zarówno turyści, jak i uczniowie mogą poznawać nie tylko trudną sztukę hodowli pstrągów, ale też bogactwo Ojcowskiego Parku Narodowego. Nie bez znaczenia pozostaje dla nich też propagowanie świadomego i etycznego chowu ryb, a również dziedzictwa kulturalnego i kulinarnego. Dzięki ambitnym działaniom Pstrąg Ojcowski stał się oficjalnym produktem lokalnym z Małopolski, ale też został wpisany na ministerialną listę produktów tradycyjnych. Co jeszcze? Zaledwie cztery lata po założeniu działalności, Magdalena Węgiel otrzymała unijną nagrodę dla najbardziej innowacyjnych europejskich rolniczek, która zwraca uwagę Europejczyków i Europejek na wyjątkowe projekty prowadzone przez kobiety zaangażowane w działania na rzecz rolnictwa.", "url": "https://turystyka.wp.pl/hodowla-pstragow-w-sercu-ojcowa-wyjatkowe-miejsce-prowadzone-z-pasja-6725224693148512a", "category": "małopolskie", "sub_category": "Mięso świeże oraz produkty mięsne", "phrase": "Pstrąg ojcowski potokowy"}