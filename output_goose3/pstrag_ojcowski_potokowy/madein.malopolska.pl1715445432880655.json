{"meta_description": "", "title": "Pstrąg Ojcowski - Made in Małopolska", "content": "Pstrąg Ojcowski w swojej ofercie przygotował dla Państwa pstrągi naturalnie wędzone na drewnie bukowym oraz pstrągi duszone na grillu z ziołami i cebulką. Z dodatków znajdziecie lokalne pieczywo, kiszonki czy sezonowe ciasto. Pstrąg Ojcowski to firma rodzinna założona przez matkę i córkę Magdalenę Węgiel i Agnieszkę Sendor, które postanowiły przywrócić świetność stawom znajdującym się w sercu Ojcowskiego Parku Narodowego. Pstrąg Ojcowski jest produktem tradycyjnym z Małopolski zarejestrowanym przez Ministerstwo Rolnictwa i Rozwoju Wsi. Tradycja hodowli pstrągów w Ojcowie sięga lat 30. ubiegłego wieku. Pstrągarnia powstała w 1935 roku na gruntach księżnej Ludwiki Czartoryskiej i była jedną z pierwszych tego rodzaju w regionie. W 2014 roku nieużywane, przeznaczone do naturalizacji stawy, objęła w dzierżawę Magda Węgiel razem z córką Agnieszką Sendor. Nakładem ciężkiej pracy i pełnego zaangażowania udało się przywrócić świetność hodowli pstrąga potokowego i równocześnie stworzyć wspaniałe miejsce do wypoczynku, relaksu, a także doznań kulinarnych. W 2018 roku Magdalena Węgiel za swoje osiągnięcia została uznana przez organizację COPA COGECA działającą przy Parlamencie Europejskim w Brukseli za najbardziej innowacyjną rolniczkę w Europie. Natomiast w 2019 roku Agnieszka Sendor otrzymała tytuł Ambasadora ds. Innowacji w Rolnictwie w Europie.", "url": "https://madein.malopolska.pl/smak/pstrag-ojcowski", "category": "małopolskie", "sub_category": "Mięso świeże oraz produkty mięsne", "phrase": "Pstrąg ojcowski potokowy"}