{"meta_description": "Sześć pasiek w Bieszczadach zostało ogrodzonych specjalnymi systemami, które mają je zabezpieczyć przed ingerencją niedźwiedzi.", "title": "Polscy ekolodzy chronią pszczoły przed niedźwiedziami [WIDEO]", "content": "Niedźwiedź brunatny jest w Polsce gatunkiem ściśle chronionym. Mieszka głownie w Tatrach i Bieszczadach, a jego liczebność szacowana jest na ok. sto osobników. Z uwagi na kurczenie się miejsca naturalnych siedlisk, zwierzę coraz częściej wchodzi w kolizję z człowiekiem. Niedźwiedzie zaglądają do śmietników i kompostowników, gdzie z łatwością znajdują pożywienie. Dużym problemem jest niszczenie pasiek. W 2012 r. grupa robocza ds. niedźwiedzi, zespół skupiający naukowców, biologów i specjalistów ochrony przyrody, lekarzy weterynarii, przedstawicieli organizacji pozarządowych, parków narodowych, krajobrazowych i Lasów Państwowych, opracowała plan ochrony gatunku. Przewiduje on prowadzenie działań mających zapobiegać kolizjom na linii człowiek- niedźwiedź. Jedną z propozycji jest tworzenie zabezpieczeń pasiek. Sześć solidnych zabezpieczeń przekazała pszczelarzom z rejonu Soliny Fundacja Dziedzictwo Przyrodnicze. Są to zestawy specjalnych ogrodzeń elektrycznych, ładowanych energią słoneczną. Fundacja zebrała na nie pieniądze na specjalnej zbiórce, uzyskała też wsparcie od Greenpeace Polska. – Niedźwiedź nie powinien się przyzwyczajać do pobierania pokarmu w pasiece. Jeżeli przyzwyczai się do tego typu zachowania, w przyszłości będzie wracał do takich miejsc – mówi Radosław Michalski z Fundacji Dziedzictwo Przyrodnicze. – Zapotrzebowanie na specjalne ogrodzenia w rejonie Bieszczad, Beskidu Niskiego i Pogórza Przemyskiego jest bardzo duże. Zgłosiło się do nas pod 300 osób. W tej szczególnej sytuacji niezbędne byłoby wsparcie ze strony Skarbu Państwa, bezpośrednio skierowane do pszczelarzy. Bieszczadzcy pszczelarze produkują szczególny rodzaj miodu ze spadzi jodłowej. Jodła pełni niezwykle ważną rolę w życiu niedźwiedzi, bowiem w pniach wiekowych drzew tego gatunku znajdują miejsce do gawrowania. Pszczelarze i niedźwiedzie mogą jednak żyć obok siebie, bo potencjalne sytuacje konfliktowe są do uniknięcia, jeśli zastosujemy odpowiednie zabezpieczenia.", "url": "https://portalkomunalny.pl/polscy-ekolodzy-chronia-pszczoly-przed-niedzwiedziami-wideo-379808/", "category": "małopolskie", "sub_category": "Miody", "phrase": "Miód ze spadzi jodłowej z Pogórza Rożnowskiego "}