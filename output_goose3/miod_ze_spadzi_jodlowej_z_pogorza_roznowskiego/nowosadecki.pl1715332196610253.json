{"meta_description": "Cztery produkty z Sądecczyzny mają szansę trafić na Listę Produktów Tradycyjnych. Uznanie specjalnej komisji, której przewodniczył wicemarszałek Małopolski Wojciech Kozak zyskały placek po rytersku, klęczańska zupa wigilijna, miód z Pogórza Rożnowskiego i sodówki mogileńskie.", "title": "Uznanie dla ryterskich placków, zupy z Klęczan, spadziowego miodu i sodówek | Starostwo Powiatowe w Nowym Sączu", "content": "Placek po rytersku znany jest w lokalnej kuchni od pokoleń. Gospodynie robią go z utłuczonych lub zmielonych gotowanych ziemniaków z dodatkiem pszennej mąki, jajka, soli i pieprzu. Sycąca potrawa była bardzo popularna podczas prac polowych. Raczono się nią z wędzoną słoniną, gotowaną w kapuście. Obecnie najczęściej placki serwowane są z gulaszem. Klęczańska zupa wigilijna także znana jest od pokoleń. W jej skład wchodzą dwa popularne w tym regionie produkty, czyli śliwka węgierka i fasola \"Piękny Jaś\". Zupa była powszechnie znana i gotowana, a funkcjonowała m.in. pod nazwami \"śliwka z jaśkiem\" czy \"grochówka ze śliwką\". Kolejny kandydat na listę – miód ze spadzi jodłowej z Pogórza Rożnowskiego, nazywany też leśnym, był pozyskiwany w regionie od wieków. W miejscowej tradycji zachowało się przekonanie, że był jednym z pokarmów św. Świerada, żyjącego w XI wieku w pustelni w Tropiu. Miód ze spadzi jodłowej jest charakterystyczny dla Pogórza Rożnowskiego, gdyż specyficzny mikroklimat spowodowany obecnością jezior wpływa na regularność i obfitość spadzi. Miód jest ceniony przez smakoszy, zdobywa nagrody na festiwalach kulinarnych i traktowany jest jako wizytówka regionu. O miejsce na liście ubiegają się też sodówki mogileńskie, powszechne, codzienne pożywienie w biednej Galicji. Wytwarzano je wyłącznie z mąki razowej, gdyż biała była droższa i stosowana głównie w bogatych domach. Do ciasta dodawano sodę oczyszczoną, sól i kwaśne mleko. Sodówki, bijące rekordy popularności na kiermaszach i imprezach z tradycyjnym jedzeniem, podawano zwykle z mlekiem, masłem czosnkowym, smalcem, a także słodkimi dodatkami, na przykład miodem lub przetworami owocowymi.", "url": "https://nowosadecki.pl/pl/uznanie-dla-ryterskich-plackow-zupy-z-kleczan-spadziowego-miodu", "category": "małopolskie", "sub_category": "Miody", "phrase": "Miód ze spadzi jodłowej z Pogórza Rożnowskiego "}