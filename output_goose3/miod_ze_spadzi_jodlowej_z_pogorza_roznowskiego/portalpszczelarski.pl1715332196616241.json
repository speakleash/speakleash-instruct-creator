{"meta_description": "", "title": "Elektryczne pastuchy chronią ule w Bieszczadach", "content": "Dzięki wsparciu osób indywidualnych za pośrednictwem portalu ratujemyzwierzaki.pl i Greenpeace Polska, Fundacja Dziedzictwo Przyrodnicze przekazała sześć elektrycznych pastuchów pięciu pszczelarzom z gminy Solina. Mają one ograniczyć ryzyko niszczenia pasiek przez niedźwiedzie. Na Podkarpaciu, przede wszystkim w Bieszczadach, Beskidzie Niskim i na Pogórzu Przemyskim bytuje ponad 100 niedźwiedzi brunatnych. Stanowią one 90% polskiej populacji i są pod ścisłą ochroną. Dorosłe osobniki ważą do 300 kg, a żyją do 50 lat. Zaliczają się do największych drapieżników w Europie i są wszystkożerne. Z powodu kurczenia się miejsc naturalnych siedlisk, zwierzęta te coraz częściej wchodzą w kolizję z człowiekiem. Niedźwiedzie zaglądają do śmietników i kompostowników, gdzie z łatwością znajdują pożywienie. Dużym problemem jest też niszczenie pasiek – misie wyjadają miód, larwy pszczół, a nawet dorosłe osobniki i demolują ule. Stawianie uli w lesie i terenach odludnych pozwala produkować ekologiczny i zdrowy miód. Niedźwiedzie też przebywają na takich terenach i nie powinny się przyzwyczajać do pobierania pokarmu w pasiece, bo jak mówi Paweł Średziński z Fundacji Dziedzictwo Przyrodnicze, w przyszłości będą wracały do takich miejsc. Opracowany w 2012 r. przez grupa robocza ds. niedźwiedzi, zespół skupiający naukowców, biologów i specjalistów ochrony przyrody, lekarzy weterynarii, przedstawicieli organizacji pozarządowych, parków narodowych, krajobrazowych i Lasów Państwowych plan ochrony tego gatunku przewiduje prowadzenie działań mających zapobiegać kolizjom na linii człowiek-niedźwiedź. Jedną z propozycji jest tworzenie zabezpieczeń pasiek, uważane za najskuteczniejszy sposób unikania sytuacji konfliktowych. Niestety, program ten wciąż czeka na zatwierdzenie przez ministra środowiska. Sześć solidnych zabezpieczeń otrzymali pszczelarze z rejonu Soliny od Fundacji Dziedzictwo Przyrodnicze. Są to zestawy ogrodzeń elektrycznych, ładowanych energią słoneczną. Fundacja zorganizowała na ten cel specjalną zbiórkę i uzyskała wsparcie od Greenpeace Polska. Pracownicy fundacji oceniają, że zapotrzebowanie na specjalne ogrodzenia w rejonie Bieszczad, Beskidu Niskiego i Pogórza Przemyskiego jest duże. Zgłosiło się do nich ponad 300 osób. Niestety elektryczne pastuchy ładowane energią słoneczną są drogie i pszczelarze na ogół nie są w stanie sami zainwestować w tego typu urządzenia. Jak mówi Średziński, przy tej skali niezbędne byłoby wsparcie ze strony Skarbu Państwa. Bieszczadzcy pszczelarze produkują szczególny rodzaj miodu 0 miód ze spadzi jodłowej. Jodła natomiast pełni niezwykle ważną rolę w życiu niedźwiedzi. W pniach wiekowych drzew tego gatunku znajdują miejsce do gawrowania. Pszczelarze i niedźwiedzie mogą jednak żyć obok siebie, bo potencjalne sytuacje konfliktowe są do uniknięcia, jeśli zastosujemy odpowiednie zabezpieczenia. Jak ochronić pasiekę przed niedźwiedziem? Oto sugestia RDOŚ w Rzeszowie!", "url": "https://www.portalpszczelarski.pl/artykul/2094-elektryczne-pastuchy-chronia-ule-w-bieszczadach", "category": "małopolskie", "sub_category": "Miody", "phrase": "Miód ze spadzi jodłowej z Pogórza Rożnowskiego "}