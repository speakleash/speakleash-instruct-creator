{"meta_description": "", "title": "Aktualności | Szkoła Podstawowa im. Jana Pawła II w Starym Wiśniczu", "content": "„Powiedz mi, a zapomnę, pokaż mi, a zapamiętam, pozwól mi zrobić, a zrozumiem’’  W dniu 12 czerwca 2023 roku uczniowie klasy I a i I b pod opieką p. Marzeny Sumary, p. Alfredy Borguli i p. Eweliny Wojewody uczestniczyli w drugim Pikniku Naukowym ,,A to ciekawe! ‘‘ zorganizowanym przez Powiatowe Centrum Edukacji w Brzesku. Eksperymenty i doświadczenia były przygotowane w formule ,,Uczniowie dla uczniów\". Patronat nad piknikiem objął Starosta Powiatu Brzeskiego Andrzej Potępa, który otworzył całe wydarzenie. Następnie wszystkich gości przywitał dyrektor Powiatowego Centrum Edukacji w Brzesku, Pan Tomasz Gurgul.  Tym razem Powiatowe Centrum Edukacji w Brzesku postanowiło włączyć się w celebrowanie ustanowionego na 2023 - Roku Kopernika. Datę tę powiązano z 550 rocznicą urodzin i 480 rocznicą śmierci Mikołaja Kopernika(1473-1543). W związku z tym cała impreza była prawdziwie kosmiczna, a wszystkie stanowiska zachęcały do zgłębiania wiedzy z tej dziedziny.  Do współpracy zaproszono 10 szkół, które aktywnie uczestniczą we wszelkich działaniach proponowanych przez Powiatowe Centrum Edukacji. Koła Naukowe oraz Kluby Młodego Odkrywcy działające w szkołach przygotowały pokazy doświadczeń, quizy, zabawy, prelekcje, a nawet spektakl teatralny, które następnie prezentowały wszystkim odwiedzającym, rekrutującym się ze szkół z powiatów: brzeskiego i bocheńskiego.  Klub Młodego Odkrywcy Pasjonaci Nauki z Publicznej szkoły Podstawowej w Rzezawie pod kierunkiem p. Jolanty Sulmy przygotował ciekawe stanowiska, na których można było zagrać w kosmiczne dobble, ułożyć Księżyc z magnetycznych puzzli, zobaczyć w jaki sposób energia słoneczna zamieniana jest na energię elektryczną i zużytkować wytworzoną energię do napędzania pojazdu kosmicznego. Młodzież z Rzezawy przygotowała też aktywność przeznaczoną dla młodszych dzieci, czyli kolorowankę wraz z rozsypanką wyrazową, oczywiście dotyczącą obiektów związanych z kosmosem. Niezwykle kolorowe stanowisko zajęły zdjęcia planet Układu Słonecznego. Pod każdym zdjęciem znalazł się kod QR, pod którym została ukryta cudowna animacja wraz z najważniejszymi informacjami dotyczącymi przedstawionej planety.  Koło Wirtualne Laboratorium - w składzie: Gabriela Smoter, Anna Machał, Filip Stadnicki i Dawid Bachula działające pod kierunkiem pani wicedyrektor Marty Stadnickiej w Szkole Podstawowej w Starym Wiśniczu przygotowało kosmiczny spacer po Wszechświecie z wykorzystaniem okularów VR. Dzięki aparatom Atkin - GoogleVR uczniowie mogli odbyć podróż w rzeczywisty i tajemniczy świat planet i kosmosu. W trójwymiarze oglądali planety i galaktykę. Jednak najwięcej radości i wrażeń dostarczyła uczniom wirtualna wycieczka w kosmiczną przestrzeń oraz spacer po Księżycu. Mogli zobaczyć też, jak wyglądają urządzenia NASA.  Pani Monika Wiśniowska ze swoim klubem GoScience z Publicznej Szkoły Podstawowej w Gosprzydowej pozwoliła zwiedzającym zagłębić się w świat zmysłów. Zwiedzający zobaczyli dzięki zastosowaniu camera obscura, jaki obraz powstaje na siatkówce oka. Sprawdzali jak światło rozchodzi się w różnych ośrodkach i w jaki sposób można wykorzystać do ,,magicznych\" sztuczek, jak samemu zrobić lampę lawę oraz jak patrzeć na stereogramy. Chętni mogli przetestować, jak szybko adaptuje się ich zmysł dotyku i gdzie znajduje się, najwięcej receptorów. Wykonali proste eksperymenty wyjaśniające właściwości fal dźwiękowych oraz wykorzystali cytrusy do przebicia balonów.  Koło Naukowe Mam Pomysł z opiekunem Jarosławem Wytrwałem ze Szkoły Podstawowej ze Zbylitowskiej Góry pokazało zwiedzającym szereg doświadczeń z prądem. Uczniowie mogli też posłuchać prelekcji dotyczącej Kopernika i dodatkowo sprawdzić swoją wiedzę o astronomie, wypełniając quizz, ukryty pod kodem QR.  Pani Marzena Kiełbasa i p. Iwona Budacz z Kołem Przyrodniczo-Astronomicznym z Publicznej Szkoły Podstawowej im. Jana Pawła II w Gnojniku przygotowała pokaz pomiaru odległości we Wszechświecie za pomocą robotów Photo Edu oraz zaserwowała uczniom kosmiczną rozrywkę, czyli układanie kostki Rubika. Uczniowie tej samej szkoły wystawili również spektakl teatralny pod tytułem „Wokół czego kręci się Twój świat” przygotowany pod kierunkiem p. Moniki Holik,p. Jolanty Nowickiej i w/w nauczycielek. Nad oprawą muzyczną tego przedstawienia czuwał p. Jerzy Migacz.  Monika Piskorz-Joniec z uczniami z Zespołu Szkół Technicznych i Branżowych z Brzeska wraz z doradczynią metodyczną od przedmiotów zawodowych p. Katarzyną Ćwiąkałą zaanektowały ogródek i zaproponowały zwiedzającym szereg zabaw z geodezją w tle na wolnym powietrzu.  Klub Młodego Odkrywcy Atlas ze swoimi opiekunkami, p. Katarzyną Górą oraz p. Jolantą Sulmą, z Publicznej Szkoły Podstawowej w Krzeczowie przygotował stanowisko z maszynami hydraulicznymi. Zwiedzający mogli wykonać własną rakietę z papieru w technice origami oraz własny poduszkowiec, mogli również zobaczyć fotografie i posłuchać krótkiego omówienia obiektów znajdujących się w kosmosie, takich jak mgławice, galaktyki, otwarte gromady gwiazd, itp., oraz zabawić się w dopasowanie nazw obiektów ciemnego nieba do ich obrazów.  Z Publicznej Szkoły Podstawowej w Porąbce Uszewskiej na piknik przyjechały aż dwa koła: Matematycznie, prowadzone przez p. Lidię Okrzesę, oraz Klub Młodego odkrywcy Młodzi Odkrywcy, prowadzony przez p. Małgorzatę Dudek. Koło Matematycznie przygotowało stanowiska z łamigłówkami i grami matematycznymi, natomiast Młodzi Odkrywcy opowiadali o Europejskiej Agencji Kosmicznej i przygotowali aktywności związane z odkrywaniem kosmosu. Klubowicze wykonywali również ciekawe eksperymenty z balonami, grawitacją, cieczami i efektem cieplarnianym.  Koło Naukowe Potyczki z Zespołu Szkolno-Przedszkolnego nr 2 w Krakowie oraz jego opiekunka p. Monika Satoła, zaprezentowało szereg eksperymentów z bezwładnością.  Uczniowie Katolickiego Liceum Ogólnokształcącego w Brzesku pod kierunkiem p. Jolanty Sulmy przygotowali piękną prezentację dotyczącą CERNu, czyli Europejskiej Organizacji Badań Jądrowych, której siedziba znajduje się w Genewie. Opowiadali zwiedzającym o misji i dokonaniach organizacji w zakresie badań cząstek elementarnych i poszerzania wiedzy o kosmosie.  Pomysłodawczynią i koordynatorem obu edycji Pikniku Naukowego „A to ciekawe” jest doradczyni metodyczna z fizyki pani Jolanta Sulma, a w organizację całego wydarzenia aktywnie włączyli się wszyscy doradcy metodyczni oraz pracownicy Powiatowego Centrum Edukacji w Brzesku.  W pikniku uczestniczyło prawie 400 uczniów razem ze swoimi opiekunami. Wydarzenie zaszczycili swoją obecnością również Pani dyrektor Wydziału Edukacji Pani Janina Motak, dyrektorzy szkół podstawowych i ponadpodstawowych powiatu brzeskiego oraz Pani Alicja Koźmińska – kierownik brzeskiej filii Biblioteki Pedagogicznej w Tarnowie.  Każdy uczeń mógł podchodzić do stanowisk zgodnie ze swoimi zainteresowaniami i rozwijać swoje pasje, aby wzbogacać swoje wiadomości i umiejętności, ciekawe hobby, które z pewnością dodadzą barw szkolnemu życiu. Było bardzo ciekawie i inspirująco.   Dziękujemy za zaproszenie!", "url": "https://szkola-starywisnicz.edupage.org/news/?eqa=d2lkPW5ld3NfUGFnaW5hdG9yXzEmbmV3c2FyY2hpdmVmPSZvZmZzZXRfbmV3c19QYWdpbmF0b3JfMT0xMjA%3D", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa ojcowa z Sobień Jezior"}