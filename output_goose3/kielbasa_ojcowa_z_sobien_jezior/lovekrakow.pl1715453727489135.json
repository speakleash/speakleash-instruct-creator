{"meta_description": "Kochamy Kraków. Informacje, wiadomości i wydarzenia z Krakowa, aktualności, artykuły. Czujemy puls Krakowa!", "title": "Top 10 najpiękniejszych jarmarków świątecznych w Europie. Wśród nich Kraków", "content": "Na wrocławskim Rynku, Placu Solnym i okolicznych ulicach stanęło ponad 100 stoisk, na których znajdziemy nie tylko piernikowe serca, ręcznie robione ozdoby choinkowe czy tradycyjne pieczywo i wędliny z certyfikatem Europejskiej Sieci Dziedzictwa Kulinarnego, ale też m. in. węgierskie salami, hiszpańskie churros, turecką baklawę, a nawet ręcznie wyplatane kosze z Filipin albo biżuterię z Zambii i Mozambiku. Dzieciaki będą mogły pstryknąć sobie fotkę z Czerwonym Kapturkiem albo Pinokiem, a prawdziwi szczęściarze mają szansę spotkać Prezentusia – jedynego wrocławskiego krasnala, który pojawia się tylko raz w roku, a potem znika na kolejne 11 miesięcy. Kiedy: 22 listopada – 31 grudnia. Gdzie: Rynek, Plac Solny, ul. Świdnicka i ul. Oławska Jarmarki bożonarodzeniowe w czeskiej Pradze to zdaniem wielu osób jedne z najpiękniejszych tego typu imprez w Europie. Zarówno za sprawą bogactwa oferowanych produktów, jak i wyjątkowego klimatu, jakiego nabiera zimową porą praskie Stare Miasto, które przecież najpiękniej prezentuje się po zapadnięciu zmroku. Największy, a jednocześnie najbardziej popularny z praskich jarmarków co roku organizowany jest na Rynku Staromiejskim. Na środku staje pięknie ozdobiona choinka będącą jedną z wielu atrakcji. Na malowniczych ulicach z przystrojonymi, barokowymi fasadami napijesz się pysznego, grzanego wina czy gorącego miodu pitnego, skosztujesz również wielu smakołyków, m. in. tradycyjnych zawijanych ciasteczek z cynamonem zwanych trdelnik, a wszystko to pośród dźwięków kolęd i śpiewu chóru. Zwiedzanie stoisk z ozdobami świątecznymi, szopkami bożonarodzeniowymi czy biżuterią urozmaica bowiem wyjątkowo bogaty program artystyczny. A jeśli wciąż będzie nam mało, zawsze można chwycić w dłoń szklaneczkę grogu i ruszyć w stronę kolejnych jarmarków – jak choćby ten na oddalonym o zaledwie parę minut spacerem Placu Wacława. Choć konkurować z takimi potęgami jak Norymberga czy Wiedeń nie jest łatwo, Kraków regularnie trafia na szczyty przedświątecznych rankingów. Dostał już wyróżnienie m.in. od brytyjskiego dziennika „The Times”, a w tym roku – jako jedyne polskie miasto – znalazł się na liście 17 najlepszych jarmarków bożonarodzeniowych świata wg CNN. Co tak urzekło recenzentów? Przede wszystkim niepowtarzalna atmosfera panująca w tym czasie na Rynku, bogactwo tradycyjnych produktów (wśród których prym wiodą ręcznie malowane bombki, drewniane i ceramiczne anioły oraz futra i skóry), a także liczne rozkosze podniebienia. Bo przecież każdy wie, że nie sposób sobie wyobrazić wizyty na jarmarku bez grzańca, pierogów i gorącej kiełbaski. Ale to nie wszystko. Nieodłącznym elementem krakowskiej fety, która oficjalnie nosi nazwę Targów Bożonarodzeniowych, jest konkurs i wystawa szopek przy pomniku Mickiewicza, nie zabraknie też pisania listów do nieba, uroczystego Pochodu Mikołajów czy tradycyjnego obrzędu Dziadów Polskich. Kto zaś planuje poczuć prawdziwą atmosferę świąt, powinien udać się na Rynek 21 grudnia – wtedy właśnie odbędzie się Małopolski Korowód Kolędniczy, podczas którego zostaną odśpiewane prastare kolędy i pastorałki. Każdy, kto choć raz był w Niemczech na jarmarkach bożonarodzeniowych, będzie chciał tam wracać co roku. Tradycja świątecznych straganów jest najbardziej zakorzeniona właśnie u naszych zachodnich sąsiadów, gdzie praktycznie w każdym mieście można zrobić zakupy na kilku (lub kilkudziesięciu…) jarmarkach, usytuowanych w strategicznych punktach na mapie. W tym roku w niemieckiej stolicy stanęło blisko 80 różnych jarmarków! Monotonia więc na pewno nam nie grozi i da się spędzić nawet tydzień w mieście, codziennie odwiedzając inną świąteczną fiestę. Na niektórych można przejechać się na diabelskim młynie, poszaleć na lodowisku lub zjechać z 70-metrowego toru saneczkowego! Znajdzie się również coś dla koneserów – na specjalnym targu Rodeo w postindustrialnej przestrzeni Kuhlhaus można upolować małe arcydzieła sztuki i designu, zapoznać się z japońskimi tradycjami świątecznymi albo wziąć udział w warsztatach pakowania prezentów techniką origami. Mimo tak ogromnej różnorodności, wszystkie berlińskie jarmarki łączy jedno – wszędzie można zjeść tradycyjne przysmaki, tj. placki ziemniaczane, prażone orzeszki czy też napić się grzanego wina. Kiedy: 25 listopada – 30 grudnia. Gdzie: Najwięcej straganów, jak co roku, znajduje się na Alexanderplatz oraz na Placu Poczdamskim. Najbardziej magiczna atmosfera panuje jednak na placu Gendarmenmarkt. Budapeszt w grudniu ma wyjątkowy klimat. Spacerując po ulicach, można co i rusz natknąć się na pięknie przystrojone choinki. Najlepiej dojść do placu Vörösmarty, gdzie odbywa się najsłynniejszy w mieście jarmark bożonarodzeniowy. Na dobry początek trzeba spróbować miejscowego grzanego wina, po którym od razu zachce nam się więcej atrakcji. A tych jest tu bez liku! Kolorowe stragany, oferujące całą gamę produktów – począwszy od świątecznych ozdób, przez biżuterię, wyroby rzemieślnicze, po świąteczne dzwoneczki i inne gadżety do domu. Kiedy już się wystarczająco obkupimy, warto skierować swoje kroki w stronę ładnie przystrojonych budek z jedzeniem, gdzie serwują m.in. wyśmienite kiełbaski i miejscowe specjały. A prawdziwą wisienką na torcie jest fasada słynnej cukierni Gerbeaud, która na czas jarmarku zmienia się w wielki kalendarz adwentowy. Codziennie otwiera się tam nowe okienko z magiczną niespodzianką. Magiczne są również świąteczne pokazy laserowe, wyświetlane co wieczór na fasadzie monumentalnej bazyliki św. Stefana. To drugie miejsce w Budapeszcie słynące z wyjątkowej atmosfery – dodatkową atrakcją jest tutaj lodowisko z wielką choinką pośrodku. Być może najstarszy, zdaniem wielu najpiękniejszy, a do tego prawdopodobnie największy w Europie jarmark odbywa się w bawarskiej Norymberdze. Co roku przybywa tu ponad 2 mln turystów. Przez cały okres trwania adwentu miasto stroi się w kolorowe światełka, dodające zabytkowym kamieniczkom magicznego wyglądu. W wąskich uliczkach zaś czuć aromat pierników i grzanego wina. Na wielkim norymberskim rynku, szczelnie zastawionym drewnianymi straganami, można kupić dosłownie wszystko – począwszy od ozdób choinkowych, przez rękodzieła, gadżety i biżuterię, aż po najlepsze uliczne smakołyki, w tym oryginalne norymberskie pierniki i tradycyjne pieczone kiełbaski. O wyjątkowości niemieckiej imprezy w nie mniejszym stopniu decyduje jednak również unikalna tradycja, związana z postacią Christkind. Ta blondwłosa piękność w złotej koronie i białej, anielskiej szacie jest kimś w rodzaju lokalnej królowej świąt, zajmującej miejsce Mikołaja. To ona uroczyście otwiera jarmark przemówieniem z kościelnej wieży, a następnie wręcza upominki dzieciom. Od niej również bierze się nazwa norymberskiego jarmarku – Christkindlesmarkt. Christkind wybierana jest na dwuletnią kadencję z młodych mieszkanek miasta, a ten osobliwy „casting” budzi tu nie mniejsze emocje niż sam jarmark. Niektóre miasta po prostu lepiej wyglądają zimą – i austriacka stolica z pewnością do nich należy. Świąteczne stoiska znajdziemy niemal na każdym wiedeńskim placu, zaś pierwsze z nich pojawiają się już w pierwszej połowie listopada. Największy i najpopularniejszy jarmark, który obejmuje blisko 150 stoisk, co roku organizowany jest przed Ratuszem. W tym roku – oprócz atrakcji charakterystycznych dla okresu Bożego Narodzenia – będzie można pojeździć na łyżwach na dużych ślizgawkach oraz ścieżkach prowadzących przez park, zaś specjalnie przygotowana brama ze świeczkami wprowadzi każdego w magiczną aurę Świąt na Rathausplatzu. Nie zabraknie również atrakcji dla najmłodszych. Specjalnie dla nich w sali balowej Ratusza przygotowano degustację świątecznych pierników – i to za darmo! Szykują się też przejażdżki na reniferach. Każdy wreszcie będzie miał okazję kupić wyjątkowe upominki świąteczne dla najbliższych. Jarmarki świąteczne to także okazja, aby skosztować wiedeńskich przysmaków – skuś się na jabłka w karmelu czy apfelstrudel. Polecamy też rozgrzewające napoje, w tym m. in. słynny poncz i grzane wino, a także lokalne wyroby jak haftowane obrusy. Stolica Alzacji, ze swą gotycką zabudową, kanałami i wąskimi uliczkami, nad którymi nachylają się kilkusetletnie domki z muru pruskiego, przez cały rok przypomina scenografię do dziecięcej baśni. A w zimowej szacie, w blasku tysięcy różnokolorowych lampek, robi wręcz nierealne wrażenie. Nic dziwnego, że nosi nieoficjalny tytuł „francuskiej stolicy świąt” – i to właśnie tutaj odbywa się najstarszy (organizowany od 1570 r.), największy oraz najbardziej znany jarmark bożonarodzeniowy na zachód od Niemiec. Dość wspomnieć, że gości odwiedzających miasto w tym czasie liczy się w milionach, a miejsca w hotelach należy rezerwować nawet z rocznym wyprzedzeniem. Co roku na pięknie udekorowanym placu Kleber staje gigantyczna choinka, a pobliskie ulice oraz okolice katedry zapełniają się drewnianymi straganami, których łącznie jest ponoć ponad 300. Można na nich znaleźć ręcznie robione dekoracje, oryginalne upominki, regionalne smakołyki (jak drożdżowa babka kugelhopf), a przede wszystkim mnóstwo aromatycznego alzackiego wina na rozgrzewkę. Nie brak również atrakcji dla najmłodszych oraz wielkiego lodowiska, zaś wszystkich zwolenników świątecznych zakupów w wersji eko ucieszy Off Market – sekcja poświęcona świadomej konsumpcji, wymianie dóbr, recyklingowi i produktom fair trade. Czyli coś dla każdego w iście magicznym otoczeniu. Kiedy: 22 Listopada – 30 grudnia. Gdzie: Place Kleber, Place Broglie i okolice katedry Ogrody Tivoli w sercu duńskiej stolicy to wyjątkowe miejsce bez względu na porę roku – drugi najstarszy park rozrywki na świecie (i zarazem piąty w Europie pod względem liczby odwiedzających) urzeka staromodnym czarem, nieco kiczowatym przepychem i mnóstwem oryginalnych atrakcji, w tym drewnianą kolejką górską z 1914 r. Jednak to właśnie w okresie świątecznym cała ta rozrywkowa magia robi największe wrażenie. Wirujące karuzele, repliki budynków z całego świata i klimatyczne parkowe ścieżki oświetlone są setkami tysięcy światełek, tradycyjne drewniane domki w skandynawskim stylu zapraszają na bożonarodzeniowe zakupy, a jabłkowych ciasteczek i grzanego wina z cynamonem (znanego tu jako gløgg) można skosztować w zabytkowym pociągu stojącym przy stacji św. Mikołaja. O pokazach sztucznych ogni czy ubranych w stroje z epoki muzykach grających szlagiery sprzed 100 lat nawet nie wspominamy. Skandynawska filozofia „hygge” objawia się tu w pełnej krasie – i wyjątkowo spektakularnych dekoracjach. Choć stolica Chorwacji zwykle pozostaje w cieniu innych atrakcji tego pięknego kraju – jak Jeziora Plitwickie, Dubrownik czy wybrzeże Dalmacji – jest jeden moment w roku, kiedy to właśnie Zagrzeb przyciąga uwagę nie tylko rodaków, ale całej Europy. To czas tzw. Adventu, który jest czymś dużo więcej niż tradycyjnym jarmarkiem świątecznym. Przypomina raczej wielką, radosną fiestę, którą przez kilka grudniowych tygodni żyje całe miasto. Oprócz straganów z rękodziełem, pamiątkami, dekoracjami i mnóstwem regionalnych smakołyków odwiedzających kuszą liczne sceny z muzyką na żywo i setami DJ-skimi, uliczne spektakle, lodowiska, pokazy rzeźbienia w lodzie, atrakcje dla dzieci, a nawet przejażdżki bajkowym tramwajem w asyście Mikołaja i elfów. Jest wreszcie specjalna „strefa wygłupów” (fuliranje), gdzie można się wyszaleć bez żadnych ograniczeń, tańcząc i wariując – a przy tym jedząc i pijąc, ile dusza zapragnie. Wszystko to sprawia, że chorwacka stolica przez trzy lata z rzędu znajdowała się na szczycie najlepszych europejskich imprez świątecznych w prestiżowym plebiscycie European Best Destination. I nic nie stoi na przeszkodzie, by w tym roku również zwyciężyła. Kiedy: 30 listopada – 7 stycznia. Gdzie: całe miasto, ale głównie plac Bana Jelačića, plac Króla Tomislava i park Zrinjevac", "url": "https://lovekrakow.pl/aktualnosci/top-10-najpiekniejszych-jarmarkow-swiatecznych-w-europie-wsrod-nich-krakow_33369.html", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa ojcowa z Sobień Jezior"}