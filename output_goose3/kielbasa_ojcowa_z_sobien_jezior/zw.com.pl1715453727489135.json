{"meta_description": "", "title": "Pańska skórka zarejestrowana!", "content": "Pańska skórka została oficjalnie wpisana na listę polskich produktów tradycyjnych. O jej rejestrację starały się przez kilka miesięcy dziennikarki ŻW. Chcieliśmy pokazać, że może to zrobić każdy wielbiciel polskiej kuchni. Ministerstwo rolnictwa wpisało właśnie pańską skórkę na Listę Produktów Tradycyjnych. Droga do tego nie była jednak prosta. Żeby produkt mógł być wpisany na listę, musi spełniać kilka warunków. Po pierwsze: musi być wytwarzany metodą tradycyjną przez co najmniej 25 lat, a także musi być związany z jednym regionem. Pańska skórka spełnia te wymagania.Najtrudniej było nam jednak ustalić jej recepturę, ponieważ smakołyk produkowany jest w Warszawie zaledwie przez kilka osób, które pilnie strzegą przepisu. Kłopot był też z kupnem oryginalnych składników, np. gumy arabskiej czy sproszkowanego korzenia prawoślazu. Kolejna niespodzianka spotkała nas ze strony urzędnika, u którego składałyśmy wniosek o rejestrację cukierka w mazowieckim urzędzie marszałkowskim. Sugerował on, że do przyjęcia dokumentów niezbędne jest przeprowadzenie wywiadu etnograficznego i wskazał konkretną osobę. Cena takiej usługi to ok. 500 zł. Gdy ujawniłyśmy sprawę w gazecie, urzędnik zakwestionował nasze pisma. Nie poddałyśmy się. Poprawiłyśmy wniosek, nie umieszczając w nim jednak wywiadu. Poprosiłyśmy też o zmianę osoby, która zajmowała się naszą sprawą. Po zebraniu opinii dokumenty trafiły wreszcie w ubiegłym tygodniu do resortu rolnictwa, który uznał pańską skórkę za produkt tradycyjny. Ministerstwo przyznaje, że w ostatnim czasie wzrosła liczba zgłaszanych produktów. Zarejestrowanych jest już 428 z całej Polski. – Między innymi dzięki akcji ŻW, wzrosło zainteresowanie i wiedza o liście tradycyjnych przysmaków – mówi Dariusz Goszczyński z resortu rolnictwa. OD ANDRUTÓW Z KALISZA DO OSCYPKA Wśród zarejestrowanych produktów z Mazowsza, oprócz pańskiej skórki, są: baba z chleba żytniego, polędwiczki wędzone podsuszane, pasztet oraz kiełbasa ojcowa z Sobień Jezior, kiełbasa nadbużańska jałowcowa sucha, miód kurpiowski i piwo miodowe. Na liście najwięcej jest mięs i wyrobów piekarniczych oraz owoców i produktów mlecznych. Zarejestrowane z innych regionów są m.in. śląski piernik tradycyjny, zupa parzybroda, czernina, żurek, kwaśnica, bryndza, oscypek, chleb flisacki, rzeszowski kołacz weselny, golonka podkarpacka, obwarzanek krakowski, andruty kaliskie, malinóweczka, bliny po litewsku, jajecznica na węgorzu i śliwowica.Najwięcej produktów zarejestrowano w woj. śląskim (64), podkarpackim (61) i pomorskim (60). Najmniej w zachodniopomorskim i warmińsko-mazurskim (po 4), lubuskim (6) oraz mazowieckim i łódzkim (po 8). Żadna część jak i całość utworów zawartych w dzienniku nie może być powielana i rozpowszechniana lub dalej rozpowszechniana w jakiejkolwiek formie i w jakikolwiek sposób (w tym także elektroniczny lub mechaniczny lub inny albo na wszelkich polach eksploatacji) włącznie z kopiowaniem, szeroko pojętą digitalizacją, fotokopiowaniem lub kopiowaniem, w tym także zamieszczaniem w Internecie - bez pisemnej zgody Gremi Media SA   Jakiekolwiek użycie lub wykorzystanie utworów w całości lub w części bez zgody Gremi Media SA lub autorów z naruszeniem prawa jest zabronione pod groźbą kary i może być ścigane prawnie.", "url": "https://www.zw.com.pl/artykul/194672.html", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa ojcowa z Sobień Jezior"}