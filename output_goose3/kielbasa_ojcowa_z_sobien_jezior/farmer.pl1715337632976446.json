{"meta_description": "", "title": "Promujemy mazowieckie przysmaki - Przedsiębiorczość", "content": "Są pieniądze na promocję mazowieckich, tradycyjnych i ekologicznych przysmaków. Po raz pierwszy Urząd Marszałkowski ogłasza konkurs ofert, w ramach którego organizacje pozarządowe, które realizują działania dla Mazowsza i na jego terenie, mogą ubiegać się o wsparcie na promocję tych wyjątkowych produktów. Na pomoc mogą liczyć także gospodarstwa ekologiczne. Dzięki pomocy z urzędu marszałkowskiego będą tworzone systemy informacji na ich temat.    - Niestety ciągle jeszcze zbyt często nie doceniamy wagi dziedzictwa kulinarnego, którego znaczenie jest ogromne. Receptury produktów tradycyjnych opierają się bowiem na historii, tradycji, oraz specyfice regionu. Myśląc o Zakopanem – czujemy smak oscypka, myśląc o Podlasiu – wspaniałego kindziuka, myśląc o Mazowszu – smak miodu kurpiowskiego. Trzeba zatem pamiętać, że odwiedzający nasz region turyści odkrywają nie tylko zabytki i piękne krajobrazy, ale także smaki mazowieckiej kuchni. Promując i dbając o nasze kulinarne dziedzictwo, promujemy całe Mazowsze – podkreśla Marszałek Województwa Mazowieckiego, Adam Struzik.    W ostatnich latach wśród konsumentów rośnie zainteresowanie produktami ekologicznymi i tradycyjnymi. Wyroby wytwarzane w oparciu o tradycyjne receptury, charakteryzujące się wyjątkowym i oryginalnym smakiem stają się modne. Coraz większe grono konsumentów, dbających o swoje zdrowie, szuka na rynku także produktów ekologicznych, które są wytwarzane z ekologicznych surowców i co ważne – bez wysokiego stopnia przetworzenia.     - Warto pamiętać, że w wielu mazowieckich wsiach i miastach wytwarza się zapomniane produkty żywnościowe w oparciu o stare receptury pradziadów. Cieszy fakt, że ta wykwintna i oryginalna żywność, cieszy się rosnącym zainteresowaniem. Mam nadzieję, że już w niedługim czasie Lista Produktów Tradycyjnych wzbogaci się o kolejne pozycje – dodaje Piotr Szprendałowicz, Członek Zarządu Województwa Mazowieckiego.    Obecnie na liście produktów tradycyjnych figuruje 8 pozycji z Mazowsza. Są to: miód kurpiowski, miodowe piwo mazowieckie, baba z chleba żytniego, polędwiczki wędzone podsuszane, pasztet z Sobień Jezior, kiełbasa ojcowa z Sobień Jezior, Kiełbasa Nadbużańska jałowcowa sucha oraz pańska skórka.    Mazowsze charakteryzuje się przede wszystkim bioróżnorodnością i naturalnym krajobrazem, co procentuje w przypadku produktów tradycyjnych i ekologicznych. Niski poziom chemizacji rolnictwa i stosunkowo mało intensywna hodowla powodują, iż tradycyjne mazowieckie produkty są zdrowe i wyjątkowo smaczne. Przyjazny środowisku sposób ich wytwarzania gwarantuje, iż są one bezpieczne dla konsumentów.    Aby wykorzystać ten wyjątkowy potencjał, samorząd województwa podjął decyzję o ogłoszeniu konkursu ofert, który pozwoli na promocję tradycyjnych i ekologicznych produktów z Mazowsza.    Do 31 marca br. organizacje pozarządowe mogą ubiegać się o wsparcie projektów w ramach działań w dwóch zakresach – informacyjno-szkoleniowym na rzecz rolnictwa i żywności oraz wzrostu sprzedaży i rozpoznawalności produktów rolnych i żywnościowych wraz z promocją, reklamą rolnictwa i artykułów rolno-spożywczych.    W ramach pierwszego działania organizacje pozarządowe będą mogły ubiegać się o dofinansowanie m.in.: • organizacji lub uczestnictwa w szkoleniach, festiwalach, targach oraz konferencjach promujących produkty ekologiczne na Mazowszu (140 tys. zł) • organizacji imprez oraz wydarzeń zwiększających popularność produktów ekologicznych na terenie województwa mazowieckiego (100 tys. zł) • wydawania niskonakładowych, niekomercyjnych publikacji, książek, katalogów na temat mazowieckich produktów ekologicznych (50 tys. zł). • tworzenia systemów informacji na temat mazowieckich gospodarstw ekologicznych (30 tys. zł)    Na ten cel w budżecie województwa mazowieckiego przeznaczono łącznie 320 tys. zł.     W ramach drugiego działania organizacje pozarządowe z terenu Mazowsza oprócz środków na szkolenia, festiwale i konferencje promujące produkty tradycyjne i regionalne będą mogły ubiegać się także o dofinansowanie niskonakładowych, niekomercyjnych publikacji, książek, katalogów, dotyczących produktów regionalnych i tradycyjnych podtrzymujących tradycje narodowe na Mazowszu. Na ten cel Samorząd Mazowsza przeznaczył łącznie 100 tys. zł.     Wzór formularza oferty oraz szczegóły dotyczące otwartego konkursu ofert dostępne są na stronie internetowej Samorządu Województwa Mazowieckiego www.mazovia.pl w zakładce „organizacje pozarządowe”.", "url": "https://www.farmer.pl/biznes/przedsiebiorczosc/promujemy-mazowieckie-przysmaki,8274.html", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa ojcowa z Sobień Jezior"}