{"meta_description": "Doceniono kolejne kulinaria z naszego regionu. Na ministerialną listę produktów tradycyjnych wpisano sześć potraw. Pięć z nich to wyroby z Powiśla Dąbrowskiego, jeden jest smakołykiem z Bocheńszczyzny.", "title": "Więcej smakołyków z naszego regionu", "content": "Zalipskie pirogi. Specyficzny smak i zapach to efekt kiełbasy wiejskiej znajdującej się w farszu i omaszczenia cebulką Dotychczas do specjałów mogących pochwalić się mianem elementu dziedzictwa kulturowego danego regionu zaliczono: śliwowicę wyborną z Chełmskiej Góry nad Rabą (koło Bochni), chleb żarnowy z Łomnej (gm. Nowy Wiśnicz), siuśpaj z Woli Rzędzińskiej (gm. Tarnów) oraz koziołki i strząskę z Siedliszowic (gm. Żabno). Teraz mamy sześć nowych powodów do dumy. Zdominowaną przez Powiśle listę ministra rolnictwa i rozwoju wsi otwierają blachorze. Sekret smaku kryje się w odpowiedniej mieszance wiejskich produktów, upieczonej na blasze. - Wypiekania tej potrawy nauczyła mnie babcia. Dawniej, gdy brakowało chleba, to wrzucało się ciasto na letnią blachę tradycyjnego pieca kaflowego. Można je przyrządzać na kuchence gazowej, ale to nie to samo - opowiada Krystyna Światłowska z Koła Gospodyń Wiejskich w Grądach (gm. Mędrzechów). Kobieta, cztery lata temu, z okazji gminnych dożynek ocaliła produkt od zapomnienia. - Ludzie stali w takiej kolejce, że aż przypomniały się czasy PRL - dodaje z uśmiechem gospodyni.", "url": "https://dziennikpolski24.pl/wiecej-smakolykow-z-naszego-regionu/ar/3233816", "category": "małopolskie", "sub_category": "Gotowe dania i potrawy", "phrase": "Strojcowskie zawijoki z ziemniaków"}