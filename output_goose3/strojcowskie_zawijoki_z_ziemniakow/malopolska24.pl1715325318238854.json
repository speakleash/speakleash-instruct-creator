{"meta_description": "17 czerwca 2012 roku do Tarnowa zawita Małopolski Festiwal Smaku. Podczas kolejnego tegorocznego półfinału zaprezentowane zostaną najlepsze tradycyjne potrawy z powiatów: tarnowskiego, dąbrowskiego, brzeskiego i bocheńskiego.", "title": "8. Małopolski Festiwal Smaku w Tarnowie | 24", "content": "Już dziś, 17 czerwca 2012 roku, do Tarnowa zawita Małopolski Festiwal Smaku. Podczas kolejnego tegorocznego półfinału zaprezentują się wystawcy z powiatów tarnowskiego, dąbrowskiego, brzeskiego i bocheńskiego. Trzeci półfinał Małopolskiego Festiwalu Smaku zostanie otwarty o godzinie 10.00 na tarnowskim Rynku. Małopolscy producenci żywności zaproponują szereg produktów, które wezmą udział w plebiscycie publiczności i zostaną poddane ocenie profesjonalnego jury. Publiczność oceni produkty i potrawy w czterech kategoriach. Jako „Ekologiczne przysmaki” pojawią się bio-soki oraz razowiec lipnicki z masłem ziołowym. W kategorii „Tradycyjne specjały” w plebiscycie weźmie udział chleb żarnowy i danie z fasoli „Piękny Jaś” z Doliny Dunajca. „Smakołyki z legendą” będą reprezentować: kiełbasa wiejska tuchowska, galicyjskie chrzany, cebulek i miodówka pogórska. Każdy z odwiedzających w niedzielę tarnowski Rynek będzie mógł skosztować wiśnickiego makaronu domowego, miodu mniszkowego i wiejskiego chleba żytniego. Kategorię smakołyków o bogatej historii uzupełniają buraki tarte, kiełbasa wiejska filipowicka i szynka tradycyjna. Kategoria „Jak u mamy” jest reprezentowana przez takie potrawy jak: kotne kluski ze słoniną, kluski ziemniaczane z farszem serowym okraszone skwarkami z cebulą, rosół polski i kotlety z białej fasoli. Do Tarnowa zawitają wolickie pierogi z mięsem kraszone cebulką podawane z tradycyjnym czerwonym barszczykiem, kiełbasa dworska z udźca z indyka oraz rolada z polędwiczki wieprzowej z knelem, szpinakiem i pieczarkami. Odwiedziny na tarnowskim Rynku to również okazja by rozszyfrować nazwy prołziok i gomółki oraz poznać smak rarytasów, które się pod nimi kryją. W tej kategorii pojawi się również wolańska kura nadziewana, dżem z płatków róży „Moulin Rouge”, smalec z cebulką i mlekiem, sok z róży i bzu białego, kapuśniaczki oraz strojcowskie Zawijoki z ziemniaków. W pokazie gotowania zostanie zaprezentowany filet z pstrąga z wędzonym boczkiem na soczewicy smalcem wędzonej. Nie zabraknie również muzycznych atrakcji. Na scenie tarnowskiego Rynku wystąpią zespoły After Day, Leliwa Jazz Band oraz Personel. Małopolski Festiwal Smaku powstał, aby promować produkty regionalne, tradycyjne, ekologiczne i wspierać lokalnych producentów żywności. To największe wydarzenie kulinarne w regionie – coraz lepiej rozpoznawalne w całym kraju. 8. Małopolski Festiwal Smaku trwa już od 3 czerwca. Pierwszy półfinał odbył się w Oświęcimiu. Drugi z nich odbył się 9 i 10 czerwca na placu Wolnica w Krakowie. Na kolejne półfinały zapraszamy do Wadowic, Nowego Sącza, Nowego Targu i Miechowa. Wielki finał 8. Małopolskiego Festiwalu Smaku odbędzie się w ostatni weekend sierpnia w Krakowie.", "url": "https://www.malopolska24.pl/index.php/2012/06/8-malopolski-festiwal-smaku-w-tarnowie/", "category": "małopolskie", "sub_category": "Gotowe dania i potrawy", "phrase": "Strojcowskie zawijoki z ziemniaków"}