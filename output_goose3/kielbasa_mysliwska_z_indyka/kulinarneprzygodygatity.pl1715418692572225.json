{"meta_description": "", "title": "Kiełbasa myśliwska", "content": "Chyba nikogo nie muszę przekonywać do tego, że samodzielnie przygotowana kiełbasa jest najsmaczniejsza ! Wprawdzie wianki nie wyszły nam równe, ale co tam, najbardziej liczy się smak ! Niestety nie posiadamy jeszcze wędzarni z prawdziwego zdarzenia, więc korzystamy z wędzarni przyjaciół i wędzimy wszystko hurtowo. Mięso kroimy na kawałki 4-5 cm. Każdy rodzaj mięsa umieszczamy w osobnych pojemnikach. Peklosól dzielimy proporcjonalnie do ilości mięsa i dokładnie mieszamy, czyli peklujemy na sucho. Natomiast słoninę mieszamy z solą. Ugniatamy w naczyniach pozbywając się powietrza, przykrywamy i trzymamy w zimnym miejscu w temperaturze 4-6 stopni przez 48 godzin. Po tym czasie mięso mielimy: klasę pierwszą sitkiem o średnicy 13 mm, klasę II sitkiem 8 mm, wołowinę i słoninę sitkiem o średnicy 4 mm. Zmieloną wołowinę mieszamy z dodatkiem ok 150 ml lodowatej wody, dodajemy wszystkie przyprawy i wszystko bardzo dokładnie wyrabiamy.Wszystkie klasy wieprzowiny mieszamy ze sobą, a potem dodajemy wołowinę. Wszystko wyrabiamy prze 20 minut. Mięso musi być bardzo kleiste. Mięso wkładamy do nadziewarki i nadziewamy nim dosyć ściśle kiełbaśnice formując odcinki o długości 20 cm. Gotowe kiełbasy wieszamy na drążkach i umieszczamy w chłodnym pomieszczeniu na minimum 12 godzin, do tak zwanego osadzenia.", "url": "https://www.kulinarneprzygodygatity.pl/2015/12/kiebasa-mysliwska.html", "category": "lubuskie", "sub_category": "Mięso świeże oraz produkty mięsne", "phrase": "Kiełbasa myśliwska z indyka "}