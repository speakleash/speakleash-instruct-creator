{"meta_description": "", "title": "Barszcz po krakowsku", "content": "Barszcz czerwony jest jedną z najstarszych polskich zup. Bazę zupy stanowi zakwas. Każda gospodyni domowa przygotowuje go według własnego sposobu. Jest nie tylko smaczny, ale i zdrowy - niektórzy uważają, że gasi pragnienie i dobrze działa na organizm chorujących na przykład na anemię.    Przepis z \"Encyklopedii Wiedzy Kulinarnej - Oszczędna kuchnia\" autorstwa Heleny Pedenkowskiej    Dobroć barszczu zależy od jego ukwaszenia. Barszcz należy zakwasić w naczyniu drewnianym lub słoju szklanym. Pewną ilość buraków obrać z łupy, wypłukać, pokrajać na kawałki, dać do naczynia przeznaczonego na zakwaszenie barszczu, zalać letnią wodą, nakryć i pozostawić na dni parę w ciepłym miejscu, a gdy utworzy się kwas burakowy, wynieść w chłodne miejsce, by nie fermentował. Ażeby mieć dobry barszcz, należy go gotować na rosole z mięsa wołowego. Na gotujący się rosół należy wlać kwasu burakowego do smaku, zagotować i przecedziwszy, wlać do wazy. Gdy barszcz jest za blady, utrzeć na tarce buraka czerwonego, przecedzić przez sito i wlać do barszczu a wtenczas barszcz nabierze ładnego koloru czerwonego. Barszcz taki podaje się czysty po drugim śniadaniu lub po kolacji.    PRZEPIS:    Produkty:    5 kg buraków czerwonych  chleb razowy  półtorej główki czosnku  10 ziaren ziela angielskiego  5 liści laurowych  przegotowana woda  szczypta cukru    Wodę należy zagotować i przestudzić. Potem obieramy i kroimy buraczki. Dodajemy do nich czosnek, liść laurowy, ziele angielskie - całość zalewamy przestudzoną wodą i dodajemy szczyptę cukru. Do mikstury można dodać kawałki chleba razowego - to wspomaga proces kiszenia. Tak przygotowany barszcz odstawiamy w ciepłe miejsce na 6-7 dni. Po tym czasie barszcz można zlać do butelek. Przechowywany w chłodnym miejscu nadaje się do spożycia jeszcze przez co najmniej miesiąc.    Partnerem Projektu jest Województwo Małopolskie", "url": "https://www.radiokrakow.pl/galerie/barszcz-po-krakowsku", "category": "małopolskie", "sub_category": "Gotowe dania i potrawy", "phrase": "Barszcz czerwony krakowski"}