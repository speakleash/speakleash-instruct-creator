{"meta_description": "Barszcz czerwony to jedna z pyszniejszych polskich zup. Osobiście uwielbiam wręcz barszczyk czerwony czysty lub też zabielany. Mój ulubiony przepis to barszcz czerwony z ziemniakami i podsmażoną cebulką. Pycha!", "title": "Barszcz czerwony", "content": "Barszcz czerwony to jedna z najpyszniejszych polskich zup. Mój przepis na barszczyk czerwony jest bardzo stary i sprawdzony. Zazwyczaj gotuję dla mojej rodziny barszcz czerwony z ziemniakami. Zapraszam! Szklanka ma u mnie pojemność 250 ml. Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw. Nie trzeba jednak stosować się do wytycznych idealnie co do grama. Wagi podaję po to, by łatwiej było zorientować się jaka mniej więcej ilość potrzebna jest do zrobienia zupy. Do ugotowania bulionu a potem całego barszczu polecam garnek o pojemności około 4 litrów. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć inną ilość kalorii niż te, których użyłam ja. Z podanej ilości składników otrzymasz około 1700 ml czystego barszczu, bez buraczków. W tym przepisie podaję mój ukochany i sprawdzony sposób na barszcz czerwony klasyczny. I nie jest to ani barszcz czerwony wigilijny, który zawsze gotuję z domowym zakwasem z buraków. Ani zupa buraczkowa, która powstaje latem i zawiera w sobie krojone w kostkę buraczki i ziemniaki. Zapraszam zatem na barszczyk czerwony podawany z tłuczonymi ziemniakami i okrasą.. w wersji bez zabielania. Pod koniec przepisu opiszę również inne wersje podania barszczu. Zaczynajmy! Do zrobienia barszczu potrzebujesz dwa litry bulionu warzywnego, wołowego lub też drobiowego. Jeśli planujesz zrobić ten barszcz na Wigilię, to jako bazę polecam Ci mój przepis na bulion warzywny. Jeśli zaś chcesz ugotować barszcz na Wigilię, ale marzy Ci się barszczyk na zakwasie, to skorzystaj z mojego przepisu na barszcz czerwony wigilijny.   I jeszcze trzecia możliwość, czyli barszcz czerwony zimowy, który ugotujesz na bulionie drobiowym lub na bulionie wołowym. Podaję link do przepisu na bulion wołowy a poniżej opiszę szybciutko, jak zrobić bulion drobiowy. Moja ulubiona wersja barszczu powstaje z wywaru z kury rosołowej. Połówkę kury umieszczam w garnku razem z włoszczyzną i ziołami. Wszystkie warzywa myję pod zimną, bieżącą wodą. Dwie średnie marchewki, korzeń pietruszki oraz kawałek selera obierz i umieść w garnku. W garnku umieść też natkę pietruszki, umyte i pokrojone na mniejsze kawałki łodyżki selera naciowego, nieobrane ząbki czosnku. Cebulę przekrój na pół i podpiekaj chwilę na suchej patelni lub nad palnikiem kuchenki gazowej. Dodaj jeszcze 2 liście laurowe, 4 ziarna ziela angielskiego, łyżeczkę ziaren pieprzu i łyżkę soli. Do garnka wlej trzy litry wody. Garnek przykryj przykrywką i umieść na palniku. Ustaw wyższą moc, by bulion szybko się zagotował. W razie potrzeby usuń szumowiny (ścięte białko) a następnie zmniejsz moc palnika do minimum i gotuj tak zupę jeszcze przez dwie godziny. Po tym czasie przecedź sam bulion. Resztę bulionu oraz warzywa i mięso możesz wykorzystać np. do zrobienia innej zupy. Możesz też upiec pasztet lub zrobić farsz do naleśników, pierogów lub krokietów.Do dwóch litrów przecedzonego bulionu dodaj jeden kilogram obranych i pokrojonych buraków. Każdego buraka, przed dodaniem do bulionu, przekrój na pół. Połówki zaś pokrój na grubsze plastry. W garnku umieść też dwa ząbki czosnku oraz dwa większe kawałki suszonych grzybków. Możesz też dorzucić jeden mały listek laurowy. Garnek przykryj przykrywką. Zagotuj zupę. Po zagotowaniu zmniejsz moc palnika do takiej, by barszcz tylko lekko mrugał i gotuj go przez godzinę. Buraki powinny być miękkie.Na 10 minut przed wyłączeniem barszczu dodaj też łyżeczkę majeranku. Po tym czasie wyłącz barszcz.Odcedź sam barszcz. Do ugotowanego barszczu dodaję zawsze łyżeczkę cukru, łyżkę octu spirytusowego (ocet możesz zastąpić sokiem z cytryny) oraz sól i pierz. Sól i pieprz dozuję po szczypcie i sprawdzam smak barszczu. Nie podaję dokładnie ile potrzeba dodać soli oraz pieprzu. Każdy bulion ma trochę inny smak i ostrość. Jest to też kwestia indywidualnych upodobań.Gotowy barszcz podawaj gorący w bulionówkach. Barszcz czerwony można serwować z odrobiną natki pietruszki lub koperku. Do barszczyku polecam ugotować ziemniaki. Ziemniaki okraszam jeszcze cebulką podsmażoną na oleju lub na skwarkach.Porada: Buraczki wyjęte z barszczu można jeszcze zetrzeć i zasmażyć. Polecam sugerować się przepisem na buraki zasmażane . Szkoda je bowiem wyrzucać a można z nich zrobić jeszcze całkiem przyzwoity dodatek do obiadu. Takie buraczki nie mają już tyle smaku, co gotowane lub pieczone ze skórką, ale przy odpowiednim doprawieniu będą całkiem smaczne.", "url": "https://aniagotuje.pl/przepis/barszcz-czerwony", "category": "małopolskie", "sub_category": "Gotowe dania i potrawy", "phrase": "Barszcz czerwony krakowski"}