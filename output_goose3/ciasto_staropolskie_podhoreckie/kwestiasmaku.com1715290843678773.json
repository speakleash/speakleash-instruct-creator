{"meta_description": "Piernik staropolski. Piernik staropolski z marcepanem. Piernik z powidłami, przekładany. Tradycyjny przepis na piernik. Przepis na dojrzewający piernik, do którego ciasto nastawiamy już 2-3 tygodnie przed pieczeniem. Ciasto dojrzewa i dopiero po tym czasie je pieczemy.", "title": "Piernik staropolski", "content": "Oto przepis na tradycyjny piernik z ciasta dojrzewającego 2 - 3 tygodnie (w szklanym lub glinianym naczyniu). Procedura postępowania składa się z kilku rozłożonych w czasie etapów, ale jest bardzo prosta. Odpowiednio wcześniej należy połączyć składniki, wyrobić i odstawić w chłodne miejsce. Potem wystarczy upiec, przełożyć i odczekać kilka dni na skruszenie ciasta. Optymalnie zatem będzie, jeśli już 4 tygodnie przed świętami zaczniemy przygotowania. Minimalnie będzie to około 10 dni (7 dni leżakowania ciasta i 3 dni kruszenia upieczonego i przełożonego piernika). Swój piernik przełożyłam powidłami i masą marcepanową, podzieliłam na 3 \"kostki\" i każdą polałam polewą. Jedną kostkę można podarować bliskim, drugą znajomym, a trzecią zjeść w przeciągu 2 tygodni w domu :-) Gwarantuję, że nie będzie z tym problemu - taki staropolski piernik jest po prostu pyszny i wyjątkowy w smaku - warto podjąć wyzwanie. Jeśli jest już za późno na upieczenie tego piernika, polecam inne, szybsze przepisy. Przykładowo ten piernik - jest cały czas miękki i nie wymaga oczekiwania; natomiast piernik z czekoladą można upiec tydzień przed świętami i zostawić do skruszenia.", "url": "https://www.kwestiasmaku.com/przepis/piernik-staropolski", "category": "lubelskie", "sub_category": "Wyroby piekarnicze i cukiernicze", "phrase": "Ciasto staropolskie Podhoreckie"}