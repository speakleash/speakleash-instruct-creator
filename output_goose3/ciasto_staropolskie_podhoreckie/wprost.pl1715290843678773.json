{"meta_description": "Wakacje to czas urlopów i podróży po świecie. W tym okresie Polaków często odwiedzają goście z zagranicy. Aby jak najlepiej poznali smak naszego kraju, warto częstować ich specjałami tradycyjnej kuchni polskiej.", "title": "Polskie specjały. Czym częstować zagranicznych gości?", "content": "„Utarło się przekonanie, że kuchnia polska jest ciężka i niezdrowa. Nie jest to jednak prawdą” – mówi serwisowi infoWire.pl Przemysław Jagiełło z Karczmy „Smaczna Chata”. Latem w naszym menu dominują sezonowe owoce oraz warzywa, a aromatu dodają świeże zioła – majeranek, lubczyk i rozmaryn. Obcokrajowcy chętnie próbują polskich potraw. Największym powodzeniem cieszą się pierogi wypełnione nadzieniem mięsnym, grzybowym lub owocowym. Goście z zagranicy doceniają również smak schabowego podanego z ziemniakami i zasmażaną kapustą. Na obiad wybierają też gęsinę, kaczkę na jabłkach oraz tradycyjne polskie zupy – żurek i kwaśnicę. Zainteresowanie budzą dania nieznane obcokrajowcom, trudne do kupienia poza granicami Polski. Są to np. produkty kiszone – ogórki, kapusta (np. bigos), a także sery, takie jak: oscypek, bunc i koryciński. Jeśli chcemy zapoznać zagranicznych gości z typowo polskimi smakami, pozwólmy im spróbować właśnie takich specjałów. Na deser warto podać regionalne wypieki – rogale świętomarcińskie, mazurki, sękacze lub ciasto staropolskie podhoreckie. Takie przysmaki z pewnością zachęcą obcokrajowców do częstszego odwiedzania naszych stron.", "url": "https://www.wprost.pl/kraj/510688/polskie-specjaly-czym-czestowac-zagranicznych-gosci.html", "category": "lubelskie", "sub_category": "Wyroby piekarnicze i cukiernicze", "phrase": "Ciasto staropolskie Podhoreckie"}