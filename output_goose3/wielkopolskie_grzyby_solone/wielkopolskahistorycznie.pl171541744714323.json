{"meta_description": "Od wielbicieli lokalnej historii dla wielbicieli! Artykuły, ciekawostki dotyczące historii, zabytków, obiektów i miejsc historycznych w Wielkopolsce. Interaktywna mapa zabytków historycznych.", "title": "Wielkopolska Historycznie", "content": "Kiedy tylko w końcowych dniach sierpnia wczesne poranne mgiełki zaczną opatulać krzewiny borówek, rosnących w cieniu wysmukłych sosen miękką kołderką, a ich ciepła jeszcze wilgotność zamieni chrupanie i chrzęst igliwia pod stopami spacerowiczów w pojedyncze trzaski łamanych gałązek, nasi bohaterowie, zrazu nieśmiało, a potem coraz powszechniej, zaczną wyłaniać się spod igliwia, przedzierać między trawami, rozchylać blokujące drogę ku światłu suche liście. Dobroczynna wilgoć obudzi do życia cały grzybny świat, który dotąd ledwo zaznaczał swoje istnienie nieśmiało pojawiającymi się okazami. Pomiędzy grzybami, podobnie jak w społeczeństwie ludzi, panuje od wieków utrwalona hierarchia. Cesarskie trufle idą przed królewskimi borowikami, im muszą ustąpić miejsca magnackie rydze, dalej szeroko panoszą się szlacheckie kurki, a na końcu zaś jako pospolity plebejski pokarm znajdujmy podgrzybki, dawniej zaliczane nawet do bedłków i umieszczane w licznym gronie innych jadalnych gatunków niemal niegodnych dokładniejszego opisu. Polska leżała zawsze z dala od władzy cesarskiej nic więc dziwnego, że i trufle to u nas nadzwyczajny gość. Pozostali bohaterowie obecni są na naszych stołach w literaturze i na kartach ksiąg kulinarnych w bardzo nierównym stopniu. Borowik jest głównym bohaterem wigilijnych pierogów z grzybami, a zupa borowikowa to legenda i chluba niejednej pani domu i najznakomitszych restauracji. Rydze marynowane, solone i kwaszone były wymieniane w najpoczytniejszych na przełomie XIX i XX wieku książkach kucharskich ze słynnym „Kucharzem Wielkopolskim” ułożonym przez Marię Śleżańską na czele, a że ich znalezienie jest coraz trudniejsze, te smażone na kuchennej blasze posypanej grubą kamienną solą specjały powoli stają się marzeniem nieledwie. Kurki z racji swojej kruchości zjadane są w najrozmaitszych potrawach niemal zaraz po powrocie z lasu i rzadko trafiają do słoika konesera w oczekiwaniu na lepszą do konsumpcji zimową okazję. Inaczej rzecz się ma z najpospolitszym przedstawicielem leśnych smakołyków – podgrzybkiem. Chociaż doczekał się w Międzychodzie nawet własnego święta – Dnia Podgrzybka – i gościł na stołach naszych przodków od zawsze, nie znalazł godnego swojego smaku miejsca ani w literaturze, ani w sztuce. Nawet podręczniki dla grzybiarzy nie prezentują go nadmiernie zachęcająco, a jego klasyfikacja w języku powszechnym daleka jest od oficjalnej. Na początku XIX wieku podgrzybkiem nazywano zupełnie inne grzyby (Boletus albidus). Arct-Galczewska nazwała go „grzyb płowy”, jednak opis i wizerunek jednoznacznie wskazują podgrzybka, a podgrzybkiem nazwała współczesnego koźlarza.", "url": "https://wielkopolskahistorycznie.pl/2021/08/31/podgrzybek-bohater-puszczanskiej-marynaty/", "category": "wielkopolskie", "sub_category": "Inne produkty", "phrase": "Wielkopolskie grzyby solone"}