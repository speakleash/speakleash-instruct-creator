{"meta_description": "dynia marynowana , kuleczki z dyni , kulki dyniowe , dynia , marynaty , przetwory , spiżarnia , na zimę , dynia w słodko-kwaśnej marynacie , pikle dyniowe", "title": "Dynia marynowana, słodko - kwaśna", "content": "Z dzieciństwa pamiętam przede wszystkim dynię w zupie mlecznej z zacierkami - bardzo jej nie lubiłam. Przez lata była niedoceniana, traktowana jako bardzo \"wsiowa\" i dla biedoty, ale dzisiaj znów coraz bardziej doceniana tak, jak na to zasługuje. Bo to bardzo wartościowe warzywo i warto z nią poeksperymentować.A złote, pachnące, marynowane kuleczki to smaczny, słodko-kwaśny dodatek do wędlin i mięs.kawał dyni oczyściłam z pestek i wełnistych włókien ze środka, obrałam cieniutko ze skórki. Z miąższu wykroiłam kuleczki specjalną łyżeczką, przełożyłam do miski. Jeśli ktoś takiej łyżeczki nie posiada można miąższ pokroić w dużą kostkę albo słupki. Ocet zmieszałam z wodą, mieszanką zalałam dynię i wstawiłam na noc do lodówki.Imbir obrałam, pokroiłam w paseczki. Wanilię przekroiłam wzdłuż na połówki, zeskrobałam miąższ a laskę pokroiłam na mniejsze kawałki. Cytrynę wyszorowałam, sparzyłam, obrałam zesterem skórkę - tylko tę żółtą część. Następnego dnia dynię odcedziłam a samą zalewę zagotowałam dodając cynamon, cukier zwykły, wanilię (miąższ i kawałeczki), goździki, skórkę cytrynową oraz imbir. Po kilku minutach gotowania dodałam połowę dyni i gotowałam na malutkim ogniu aż zrobiła się nieco szklista - ok. 30 - 40 min., wyjęłam, przełożyłam kuleczki do wyparzonych słoików. Tak samo ugotowałam resztę dyni. Zalałam wrzącą zalewą z przyprawami, zakręciłam wyparzonymi nakrętkami i odstawiłam do ostygnięcia do góry dnem.Można dla pewności pasteryzować ok. 15 min., ale przyznam, że tego nie robię bo zalewa i kuleczki są gorące.", "url": "https://smacznapyza.blogspot.com/2011/08/bania-na-sodko-kwasno.html", "category": "kujawsko-pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Bania w zalewie "}