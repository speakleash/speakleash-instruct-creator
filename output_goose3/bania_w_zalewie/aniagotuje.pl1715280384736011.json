{"meta_description": "Klasyczna dynia w occie, czyli najlepszy przepis na zamarynowanie dyni do słoików. To pyszna i tradycyjna dynia w occie na słodką, którą polecam szykować jesienią. Jest idealna do zajadania jako przekąska.", "title": "Dynia w occie", "content": "Pyszna i bardzo szybka do zrobienia dynia w occie . To przepis, który trzeba poznać. Zalewę szykujesz błyskawicznie. Najwięcej czasu zajmuje samo obranie i pokrojenie dyni. Dynia w occie na słodko jest świetna! Czas przygotowania: 30 minut  Czas gotowania zalewy: 10 minut  Liczba porcji: 4 słoiki po 900 ml każdy     Kaloryczność kcal: 45 w 100 g  Dieta: bezglutenowa, wegańska, wegetariańska  Szklanka ma u mnie pojemność 250 ml.  Użyte słoiki: 4 sztuki o pojemności 900 ml każdy Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ możesz dodać odrobinę więcej lub miej cukru niż ja.  Dynia ważona była przed ewentualnym obraniem/przygotowaniem i wydrążeniem. Zawsze podaję wagę użytych przeze mnie warzyw lub owoców. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się jaka mniej więcej ilość w jest potrzebna do zrobienia danego dania.  Podałam zatem orientacyjną ilość dyni potrzebnej do zrobienia 4 słoików o pojemności około jednego litra. Możesz bowiem umieścić w każdym słoiku tak dużo kostek dyni, jak tylko jesteś w stanie zmieścić :) Do zrobienia dyni w occie użyłam kawałek dużej dyni o wadze 3 kg.  Zacznij od umycia, wydrążenia i obrania dyni. Mój przepis bazuje na dyni o wadze około 3 kg. Możesz śmiało podwoić, czy nawet potroić ilość dyni. Pamiętaj jednak o tym, że potrzebujesz wówczas przygotować więcej słoików i zalewy.  Według mnie najlepsza dynia w occie wychodzi mi z dyni dyni Muscat de Provence (dynia prowansalska, muskatowa). To odmiana o pięknym, pomarańczowym miąższu. Smak i struktura miąższu dyni prowansalskiej przypomina mi połączenie świeżej marchewki z melonem i papają. Dynię w occie zrobisz też z dyni piżmowej, Hokkaido oraz np. z dyni olbrzymiej. Po obraniu dyni i usunięciu pestek otrzymałam około 2300 gramów miąższu z dyni. Dynię pokroiłam w kostkę wielkości około 1,5 cm.W dużym garnku zagotuj wodę. Pokrojoną w kostkę dynię umieść we wrzątku. Trzymaj garnek na dużej mocy palnika, by woda z dynią szybko ponownie się zagotowała. Po ponownym zagotowaniu, od razu wyłów na półmisek wszystkie kawałki dyni. Polecam użyć łyżki cedzakowej lub przelać całość do dużego sitka w zlewie.Jeśli kawałki dyni będą za długo trzymane w garnku z wrzątkiem, to już po chwili zrobią się miękkie i zaczną się rozpadać. Proszę na to uważać.Przygotuj też cztery czyste słoiki o pojemności około 900 ml każdy. Możesz tez użyć innych pojemności słoików. Słoiki powinny być idealnie czyste, a najlepiej odparzone wrzątkiem. Tak samo zakrętki. Używaj tylko nieuszkodzonych słoików i zakrętek. Przygotuj sobie zalewę. Do garnka wlej pięć szklanek wody. Wsyp jedną szklankę zwykłego cukru, 4 ziarna ziela angielskiego oraz łyżeczkę goździków (do 12 sztuk). Zagotuj wodę z cukrem. Mieszaj ją do momentu, gdy cały cukier się rozpuści. Wlej jedną szklankę octu spirytusowego 10 % i ponownie doprowadź zalewę so wrzenia a następnie od razu wyłącz. Gorącą jeszcze zalewą wypełnij wszystkie słoiki z kawałkami dyni. Porada 1: Jeśli wolisz bardziej kwaśną dynię, to daj odrobinę więcej octu do zalewy (2-4 łyżki). Do zalewy można też dodać odrobinę soli. Porada 2: Jeśli planujesz trzymać słoiki z dynią dłużej niż kilka miesięcy, to zalecam wlewać do słoików samą zalewę, bez goździków oraz ziela (goździki i ziele angielskie usuń z garnka po zagotowaniu zalewy).  Słoiki od razu zakręć i odwróć do góry dnem. Przykryj ręcznikiem i zostaw tak na kilka godzina a najlepiej na całą noc. Po tym czasie słoiki odwróć i odstaw do spiżarki. Dyni w occie nie trzeba poddawać pasteryzacji.Jeśli jednak Twoje słoiki nie zassały się, to polecam dodatkową pasteryzację w garnku. Wówczas na dno szerokiego garnka wyłóż ściereczkę bawełnianą lub nową pieluchę tetrową. Słoiki ułóż jeden obok drugiego, ale tak, by nie stykały się ze sobą. Wlej wodę do maksymalnie 3/5 wysokości słoików. Ustaw średnią moc palnika i doprowadź wodę do wrzenia. Zmniejsz moc do małej i pasteryzuj tak słoiki do 10 minut.Dynia w occie jest gotowa do wypróbowania już po 10-14 dniach.Smacznego.", "url": "https://aniagotuje.pl/przepis/dynia-w-occie", "category": "kujawsko-pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Bania w zalewie "}