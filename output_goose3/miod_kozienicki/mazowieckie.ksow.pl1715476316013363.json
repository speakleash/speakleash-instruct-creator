{"meta_description": "Piernik staropolski z&nbsp;powidłami, kazuńskie zimne nóżki, miód bartny kozienicki, pieróg zegrzyński –&nbsp;to&nbsp;tylko wybrane smakołyki wyróżnione w&nbsp;poprzedniej edycji konkursu o&nbsp;Laur Marszałka Województwa Mazowieckiego.", "title": "Weź udział w konkursie o Laur Marszałka Województwa Mazowieckiego!", "content": "Już tej wiosny poznamy kolejnych laureatów tworzących specjały kulinarne Mazowsza, zarówno te tradycyjne, jak i wymyślane na nowo z surowców pozyskiwanych w naszym regionie. Wyroby należy zgłaszać do 29 lutego br. Do konkursu o Laur Marszałka Województwa Mazowieckiego można zgłaszać produkty w ośmiu kategoriach: wyroby piekarnicze, cukiernicze, przetwory mięsne (produkty pochodzenia zwierzęcego), ryby i przetwory rybne, przetwory owocowe i warzywne (produkty pochodzenia roślinnego), produkty mleczarskie, miody, napoje. – Już od 17 lat promujemy naszych regionalnych producentów i popularyzujemy lokalną tradycję kulinarną, która często przekazywana jest z pokolenia na pokolenie. Zachęcamy i inspirujemy także do poszukiwania nowych smaków i form kulinarnych, które czerpią z tradycji Mazowsza i bazują wyłącznie na produktach wytwarzanych w naszym regionie. Jestem pewien, że w tym roku uczestnicy ponownie mile zaskoczą nas swoimi kulinarnymi realizacjami, a kapituła konkursu będzie miała twardy orzech do zgryzienia przy wyborze najpyszniejszych potraw i napojów – przekonuje marszałek Adam Struzik. Swoich sił w konkursie mogą spróbować zarówno producenci indywidualni, jak i przedsiębiorcy rynkowi oraz stowarzyszenia, koła gospodyń wiejskich, gospodarstwa ekologiczne i agroturystyczne. Każdy z uczestników może zaprezentować tylko jeden produkt i co istotne, nie może to być wyrób nagrodzony w jednej z poprzednich edycji. Wszyscy uczestnicy powinni móc potwierdzić swą działalność posiadanymi certyfikatami, dyplomami lub innymi dokumentami zaświadczającymi o prezentowaniu własnych wyrobów na targach, wystawach i innych spożywczych imprezach o charakterze lokalnym, regionalnym. Celem konkursu jest wyłonienie i nagrodzenie producentów wyróżniających się wysoką jakością produkcji, kultywowaniem i popularyzowaniem mazowieckiej tradycji kulinarnej, a także oryginalnością i innowacyjnością w podejściu do tematu żywności i przetwórstwa oraz promocji mazowieckiej żywności. W poprzednich szesnastu edycjach do konkursu zgłoszono ponad 2000 produktów, z czego ponad 200 zostało nagrodzonych. Natomiast w ubiegłorocznej odsłonie wydarzenia spośród zgłoszonych 105 produktów jury wyróżniło 24 artykuły żywnościowe. – Nasze koło, Koło Gospodyń Wiejskich Skubianka, pierwszy raz brało udział w konkursie i zostaliśmy docenieni przez szanowną kapitułę. Nasz pieróg zegrzyński jest z sandacza w porach i masełku w cieście drożdżowym z oregano. Dlaczego sandacz? Bo pływa w naszym Jeziorze Zegrzyńskim. Tylko my robimy taką potrawę, dlatego serdecznie zapraszamy do nas, nad Zalew Zegrzyński, do wsi Skubianka, chętnie Państwa poczęstujemy – Joanna Folwarska-Krawczak, przedstawicielka Koła Gospodyń Wiejskich Skubianka, nagrodzonego w ubiegłym roku w grupie producentów indywidualnych w kategorii ryby i przetwory rybne. Zgłoszenia do konkursu należy kierować pocztą na adres: Departament Rolnictwa i Rozwoju Obszarów Wiejskich Urzędu Marszałkowskiego Województwa Mazowieckiego w Warszawie, ul. Skoczylasa 4,   03-469 Warszawa lub mailowo, pisząc na adres: wydzialrolnictwa@mazovia.pl.", "url": "https://mazowieckie.ksow.pl/aktualnosc/rusza-kolejna-edycja-konkursu-o-laur-marszalka-wojewodztwa-mazowieckiego", "category": "mazowieckie", "sub_category": "Miody", "phrase": "Miód kozienicki"}