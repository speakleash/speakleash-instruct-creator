{"meta_description": "Lokalna Grupa Działania \"Puszcza Kozienicka\", ul. Kopernika 8/17 26-900 Kozienice tel. 793­864­252, (48)­366­18­99 e­mail: biuro@lgdkozienice.pl", "title": "Miody kozienickie – Pasieka Stanisławice Witold Adamski – Członek Sieci Dziedzictwa Kulinarnego Mazowsze - LGD Puszcza Kozienicka - Lokalna Grupa Działania Kozienice", "content": "Bartnictwo Ziemi Kozienickiej ma wielowiekowe tradycje i odegrało ogromną rolę w kształtowaniu kultury regionu. Pierwsze wzmianki dotyczące prawa obelnego na tym terenie zawarte były w dokumencie z 1378 roku. Największy rozkwit leśnej hodowli pszczół w Puszczy Kozienickiej datuje się na XVI w. Dzisiaj tradycja pszczelarska jest nadal silnie podtrzymywana przez Związek Pszczelarzy – Koło w Kozienicach, które w 2008 roku obchodziło jubileusz pięćdziesięciolecia własnej organizacji. Jednym z przedstawicieli kozienickiego środowiska pszczelarzy jest Pan Witold Adamski, który w Związku Pszczelarskim pełni funkcję Prezesa Koła w Kozienicach i jest członkiem Prezydium Regionalnego Związku Pszczelarzy Ziemi Radomskiej w Radomiu. Rodzina Pana Witolda od lat jest związana z pszczelarstwem. Pasiekę posiadał dziadek – Adam Adamski, który przekazał ją swojemu synowi Bronisławowi. Już od najmłodszych lat ojciec angażował Pana Witolda do wszelkich prac związanych z prowadzeniem pasieki, ucząc w ten sposób pszczelarstwa. Tata Pana Witolda, Bronisław gospodarował w ulach warszawskich zwykłych, które budował samodzielnie. W latach 90-tych Pan Witold przejął pasiekę po zmarłym teściu – Konstantym Kutyle. Zdobyta wiedza praktyczna pszczelarska Pana Witolda była poszerzana z różnych źródeł, między innymi: literatury, czasopism pszczelarskich, szkoleń prowadzonych przez związek oraz portali internetowych o tematyce pszczelarskiej. Obecnie Pan Witold może poszczycić się tytułem Mistrza Pszczelarskiego i gospodaruje 80 ulami typu wielkopolskiego oraz wykorzystuje różne pożytki w ramach pasiek wędrownych i stacjonarnych (hodowla matek pszczelich i tworzenie rodzin). W pasiekach wytwarzane są miody wielokwiatowe m.in. z mniszka i wierzby rosnącej nad Wisłą. Ponadto w ofercie gospodarstwa Pana Witolda jest miód akacjowy, lipowy, gryczany, spadziowy, nawłociowy, ziołomiód sosnowy, ziołomiód malinowy oraz plastry z pierzgą w miodzie. Pan Witold odzyskuje również pyłek i kit pszczeli.", "url": "http://lgdkozienice.pl/kozienickie-przysmaki/miody-kozienickie/", "category": "mazowieckie", "sub_category": "Miody", "phrase": "Miód kozienicki"}