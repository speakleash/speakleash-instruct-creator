{"meta_description": "Wyjątkowo tani miód powinien pobudzić naszą czujność, wskazuje pszczelarz, który ostrzega nie tylko przed miodami z marketu. - Ogólnie małym i średniej wielkości pasiekom w obecnej sytuacji gospodarczej, pogodowej i rynkowej jest dość ciężko się utrzymać, ponieważ szczególnie w sieciach handlowych ceny są dumpingowe - pisze Czytelnik, który sam zajmuje się pszczelarstwem.", "title": "Kusi niższa cena, a okazuje się, miód jest tańszy tylko pozornie. Pszczelarz ujawnia triki sklepów", "content": "Wyjątkowo tani miód powinien pobudzić naszą czujność, wskazuje pszczelarz, który ostrzega nie tylko przed miodami z marketu. - Ogólnie małym i średniej wielkości pasiekom w obecnej sytuacji gospodarczej, pogodowej i rynkowej jest dość ciężko się utrzymać, ponieważ szczególnie w sieciach handlowych ceny są dumpingowe - pisze Czytelnik, który sam zajmuje się pszczelarstwem. O tym, że zdarzają się nieprawidłowości, dowiadujemy się najczęściej z wyników kontroli, które prowadzi Inspekcja Jakości Handlowej Artykułów Rolno-Spożywczych. Największy problem pojawia się z oznakowaniem miodu i jego odmianą. Na czym polega ta nieprawidłowość? IJHARS wyjaśniała w podsumowaniu kontroli przeprowadzonych w 2022 roku, że na etykiecie producent deklaruje np. miód lipowy, rzepakowy albo gryczany. Tymczasem w badaniu nie potwierdzono pochodzenia botanicznego miodów deklarowanych jako odmianowe (brak przewagi pyłku przewodniego wskazującego na daną odmianę), a także ich polskiego pochodzenia (obecność ziaren pyłku roślin obcych dla naszej strefy klimatycznej). - Ogólnie są to praktyki psujące rynek pszczelarski - uważa Czytelnik. Dodaje także, że typowy słoik miodu 900 ml waży od 1300 g do maksymalnie 1500 g. Takich informacji możemy szukać na etykiecie. Zatem kupując miód i porównując ceny produktów, zwracajmy uwagę również na objętość słoika. Druga z uwag pszczelarza dotyczy cen. - Cena miodu 35 zł za 900 ml jest ceną albo hurtową, albo ceną mieszanki miodów z UE oraz spoza UE. Tak tanio albo taniej można kupić miód np. z Ukrainy hurtem w beczkach i rozlać w słoiki - tłumaczy. Warto wspomnieć, że przed nami zmiana przepisów w zakresie znakowania miodu. Dotyczy sposobu wskazywania w oznakowaniu miodów pochodzących z więcej niż jednego kraju informacji o krajach pochodzenia (w których miód został zebrany). Nowe przepisy zaczną obowiązywać od 18 kwietnia 2024 r. 17 października 2023 roku zostało opublikowane rozporządzenie Ministra Rolnictwa i Rozwoju Wsi z dnia 13 października 2023 roku zmieniające rozporządzenie w sprawie znakowania poszczególnych rodzajów środków spożywczych. Rozporządzenie wchodzi w życie po upływie 6 miesięcy od dnia ogłoszenia. • „mieszanka miodów pochodzących z UE i niepochodzących z UE”. Nowe brzmienie przepisu wymaga wskazania: „nazwy państwa pochodzenia, w którym miód został zebrany, a w przypadku gdy miód pochodzi z więcej niż jednego państwa, nazwy państw pochodzenia, w których miód został zebrany”. Nowe przepisy mają poprawić identyfikację miodów na rynku w zakresie państwa pochodzenia. O zmianę wnioskowali sami pszczelarze. W rozporządzeniu przewidziano okres przejściowy. W obrocie mogą pozostać miody oznakowane w oparciu o dotychczasowe przepisy, do wyczerpania zapasów, nie dłużej jednak niż przez okres 12 miesięcy od dnia wejścia w życie niniejszego rozporządzenia.", "url": "https://kozienice.naszemiasto.pl/kusi-nizsza-cena-a-okazuje-sie-miod-jest-tanszy-tylko/ar/c8-9540535", "category": "mazowieckie", "sub_category": "Miody", "phrase": "Miód kozienicki"}