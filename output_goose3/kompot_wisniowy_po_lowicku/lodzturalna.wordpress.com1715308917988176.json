{"meta_description": "Mamy dla was listę, która pozwoli przypomnieć sobie naturalne jedzenie z tradycją.", "title": "Łódzkie produkty tradycyjne i regionalne", "content": "Dla wielu ludzi dbanie o tradycje ma coraz większe znaczenie. Nie jest to jedynie powtarzanie tego, co kiedyś mówiła nam babcia, ale pielęgnowanie pamięci i starych zwyczajów. Coraz częściej ludzie przystają w codziennym biegu i zadają sobie pytanie „jak to było kiedyś”. Mamy dla was listę, która pozwoli przypomnieć sobie naturalne jedzenie z tradycją. Kozi twaróg z Eufeminowa. Ser od dawna jest produktem najczęściej spożywanym w Polsce, a jego metoda produkcji była opisywana w wielu publikacjach. Zaprawiony twaróg był związywany i wkładany do prasy, aby usunąć z niego nadmiar serwatki. Kozi ser z Eufeminowa uznany został za produkt tradycyjny w 2009 roku. Wędzone kiełbasy jordanowskie. Tradycje wędliniarskie zostały zaszczepione przez dawnych dziedziców tych ziem, a z biegiem czasu zostały wzbogacone o zwyczaje miejscowe, między innymi to, że wędliny sporządzane są z miejscowych zwierząt hodowlanych, a mieszanka drzew do wędzenia z pobliskich lasów wiączyńskich. Wędzone kiełbasy jordanowskie uznane zostały za produkt tradycyjny w 2009 roku. Wędliny szadkowskie. Na ziemi Szadkowskiej tradycyjnie zabijano świnię przed świętami Bożego Narodzenia i przed Wielkanocą. Aby mięso mogło wytrzymać dłużej w świeżości przerabiano je na wędliny i konserwowano. W Szadku wędzonki od ponad 60 lat są produkowane w oparciu o tradycyjne receptury. Mięso pochodzi ze świń hodowanych na tych terenach, a drzewa używane do wędzenia pochodzą z okolicznych sadów. Wędliny szadkowskie uznane zostały za produkt tradycyjny w 2010 roku. Kompot wiśniowy po łowicku. Wiśnie to, zaraz obok jabłek, najpopularniejsze owoce w Łowickiem. W tym rejonie ważnym elementem kultury wiejskiej była możliwość pochwalenia się jak największymi zapasami w spiżarniach, dlatego też zaczęły powstawać coraz bardziej urozmaicone przetwory z owoców z przydomowych drzew. Przepis na kompot wiśniowy pochodzi z 1946 roku. Kompot wiśniowy po łowicku uznany został za produkt tradycyjny w 2008 roku. Kiszona kapusta w całych głowach. W Polsce od dawna ludność wiejska wykorzystywała produkty łatwo dostępne i większość z nich zostawała przetwarzana tak, aby nadawała się do spożycia w okresach zimowych. Takim produktem jest kapusta, która na jesieni była kiszona według receptur tutejszych gospodyń. Kiszenie odbywało się zawsze przed dniem Wszystkich Świętych, ponieważ wierzono, że kiszona po tym dniu kapusta nie będzie smaczna. Kiszona kapusta w całych głowach uznana została za produkt tradycyjny w 2012 roku. Pikantna konfitura z dzikiego wina. W województwie łódzkim ściany domów często obsadzano winoroślą lub dzikim winem, których owoce dojrzewają późną jesienią. Owoc jest znakomity do przetwarzania na konfitury i marmolady, świetnie komponuje się z mięsem. Przyprawiano go imbirem, cynamonem, goździkami, gałką muszkatołową i pieprzem. Do dzisiaj używa się owoców z upraw z okolic Strykowa. Pikantna konfitura z dzikiego wina uznana została za produkt tradycyjny w 2014 roku. Tatarczuch z Radomska. Tatarczuch od niepamiętnych czasów jest pieczony w okolicach Radomska. To placek z mąki gryczanej, który został opisany w jednym z naszych postów Łódź od kuchni. Legenda głosi, że uprawę gryki na tych terenach rozpoczęli jeńcy tatarscy, stąd jego nazwa. Sprzedawany był w całości lub na kromki, tzw. krajanki na targach, jarmarkach i odpustach. Tatarczuch z Radomska uznany został za produkt tradycyjny w 2009 roku. Kugiel z Przedborza. Przedbórz to miasteczko położone po obu stronach rzeki Pilicy. W czasach wojny zdecydowaną większość mieszkańców stanowili Żydzi. Przyrządza się go z tartych kartofli, kawałków tłustego mięsa wieprzowego, jaj, utartej bułki, przypieczonej cebuli, pieprzu i soli. Dzisiaj przepis został zmodyfikowany. Pieczenie kugla ma kilkudziesięcioletnią tradycję, na stołach podczas świąt i każdych imprez króluje kugiel. Kugiel z Przedborza uznany został za produkt tradycyjny w 2009 roku. Kapusta z grochem. W związku z dużą dostępnością kapusty była ona przetwarzana na wiele sposobów. Zamożniejsi ludzie wzbogacali kapustę różnymi dodatkami, np. grochem. Omaszczana była zawsze słoniną. Potrawa została nagrodzona I miejscem w konkursie „Potrawy regionalne – szansą rozwoju”. Kapusta z grochem uznana została za produkt tradycyjny w 2008 roku. Zalewajka z zasmażką. O zalewajce rozwodziliśmy się w poście Łódź od kuchni. Jest ona powszechnie znana i uwielbiana aż do dzisiaj. Powodem tak częstego spożycia zalewajki w okolicach XIX wieku była nie tylko prostota wykonania, ale także powszechność składników. Dzisiaj bazą zupy jest żur, który można dostać w większości sklepów, jednak kiedyś gospodynie wymieniały się własnoręcznie kiszonym żurem za drobną opłatą lub wymianą na inny produkt. Zalewajka z zasmażką uznana została za produkt tradycyjny w 2008 roku. Kluski żelazne. W gminie Szadek najpopularniejszą potrawą były żelazne kluski, których receptura przekazywana była od dawien przez gospodynie. Do przygotowania klusek należało obrać ziemniaki i podzielić na dwie części – jedna z nich była gotowana, kolejna ścierana na tarce o małych oczkach. Ziemniaki wyrabiane były z mąką, jajkiem i solą. Formułowane w dłoniach kałeczki wrzucało się na wrzącą wodę, a końcowo podawało się je ze skwarkami ze słoniny i cebuli. Kluski żelazne uznane zostały za produkt tradycyjny w 2016 roku. To oczywiście tylko niektóre regionalne i tradycyjne produkty. Na liście z województwa łódzkiego znajdziemy aż 94 pozycje, a spis cały czas rośnie. Warto zapoznać się z całością na stronie Ministerstwa Rolnictwa i Rozwoju Wsi, ponieważ wiele produktów używanych przez nas na co dzień ma fantastyczną tradycję i jest docenianymi w całym regionie.", "url": "https://lodzturalna.wordpress.com/2016/05/07/lodzkie-produkty-tradycyjne-i-regionalne/", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kompot wiśniowy po łowicku"}