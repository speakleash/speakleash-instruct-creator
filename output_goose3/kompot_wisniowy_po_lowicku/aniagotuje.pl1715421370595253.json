{"meta_description": "Kompot z wiśni to jeden z lepszych sposobów na to, by smacznie wykorzystać świeże wiśnie w szczycie sezonu. Bardzo gorąco polecam mój sprawdzony przepis na kompot z wiśni na zimę, który zrobisz błyskawicznie.", "title": "Kompot z wiśni", "content": "Kompot z wiśni jest świetnym pomysłem na pyszne użycie świeżych wiśni w szczycie sezonu. To dość kwaśne owoce, dlatego też rzadko jadamy je \"prosto z krzaczka\". Do przetworów są idealne. Szklanka ma u mnie pojemność 250 ml.  Użyte słoiki: 4 sztuki o pojemności 1000 ml każdy  Kompot z wiśni jest gotowy do użycia już po dwóch dniach od zamknięcia owoców w słoikach.   Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Zacznij od wybrania dojrzałych oraz nieuszkodzonych i nie zepsutych wiśni. Mój przepis bazuje na wiśniach o łącznej wadze 2 kg. Możesz śmiało podwoić, czy nawet potroić ilość owoców. Pamiętaj jednak o tym, że potrzebujesz wówczas przygotować więcej słoików oraz cukru i wody. Wiśnie umyj pod zimną i bieżącą wodą. Polecam nawet umieścić je w dużej misce z zimną wodą i odrobiną sody oczyszczonej (mała łyżeczka). Po umyciu owoców w lekkim roztworze przepłucz je raz jeszcze zimną wodą. Nie usuwam pestek z wiśni, jeśli jednak chcesz je wyjąć, to możesz to zrobić. Postaraj się drylować je nad naczyniem, by przelać potem zebrany sok do słoików razem z owocami.  Przygotuj też cztery czyste słoiki o pojemności 1000 ml każdy (lub odrobinę mniejsze). Słoiki powinny być idealnie czyste, a najlepiej odparzone wrzątkiem. Tak samo zakrętki. Używaj tylko nieuszkodzonych słoików i zakrętek. Do każdego słoika daj tyle samo wiśni. Swoje słoiki wypełniam owocami do około 4/5 wysokości. Możesz też dać znacznie mniej owoców (np. wypełniać je do 3/4 wysokości), ale będziesz wówczas potrzebować jeszcze jeden słoik.Do każdego słoika z owocami wsyp też cukier - po cztery łyżki (u mnie cukier drobny). Łącznie wyjdzie około 270 gramów cukru. Używam najzwyklejszego białego cukru, ale można też sięgnąć po cukier trzcinowy. Porada: Aby wzbogacić smak kompotu, do słoików oprócz cukru można też dodać po dwie łyżki soku z cytryny. Do słoików można też dodać więcej cukru. U mnie jest to około 67 gramów cukru na słoik, ale śmiało można dać nawet do 100 gramów cukru na słoik. Kompot będzie wówczas znacznie słodszy.  Do każdego słoika wlej przegotowaną wodę. Może być to wrzątek (tak jak u mnie), a może być to też woda letnia. Na słoiki o pojemności 1000 ml wyszło mi po około 340 ml wody. Zostaw minimum 1 cm wolnej przestrzeni przy rantach i mocno zakręć słoiki. Słoiki z kompotem należy teraz poddać pasteryzacji.Pasteryzacja na dwa sposoby. Wybierz ten, który bardziej Ci odpowiada: Jeśli wiśnie zalewany były wrzątkiem, to dobrze zakręcone słoiki umieść w piekarniku nagrzanym do 110 stopni. Nie ustawiaj wyższej temperatury, by nie uszkodzić gumek w zakrętkach. Słoiki pasteryzuj do 25 minut. Zakrętka po naciśnięciu palcem powinna być wklęśnięta - nie powinna się odkształcać/odbijać. Jeśli owoce zalewany były wodą letnią, to umieść je w zimnym piekarniku i dopiero zacznij nagrzewać piec do 110 stopni. Czas pasteryzacji odliczasz od nagrzania się piekarnika. 2. Pasteryzacja słoików w garnku z gotującą się wodą Na dnie szerokiego garnka umieść ściereczkę bawełnianą lub nową pieluchę tetrową. Słoiki ułóż jeden obok drugiego, ale tak, by nie stykały się ze sobą. Wlej wodę do maksymalnie 3/5 wysokości słoików. Ustaw średnią moc palnika i doprowadź wodę do wrzenia. Zmniejsz moc do małej i pasteryzuj tak słoiki przez około 25 minut. Przez pierwsze dwa dni po zamknięciu wiśni w słoikach polecam od czasu do czasu zakołysać każdym słoikiem, by cukier który zebrał się na dnie szybciej się rozpuścił. Poniżej kompot z wiśni już po trzech dniach od zamknięcia owoców w słoikach.  Jeśli nawet po pasteryzacji w garnku Twoje zakrętki nie zassały się, to słoiki odwróć do góry dnem i odstaw je na bok na minimum 10 minut. Powinny się ostatecznie zassać. Czasem po pasteryzacji w piekarniku zakrętki nie zasysają się. Daj im jednak trochę czasu. Bywa tak, że same zasysają się w ciągu kilku godzin, gdy temperatura w środku słoika zaczyna spadać. Kompot z wiśni na zimę może leżeć w chłodnym i zaciemnionym miejscu śmiało cały rok a nawet dłużej. Jak postępować z domowym kompotem z wiśni po otwarciu?  Kompot jest mocny i słodki (szczególnie taki, który już dłużej stoi w piwniczce). Zalecam rozcieńczać go z wodą w stosunki jeden do jednego lub nawet dwa do jednego (dwie porcje wody na jedną porcję kompotu). Do otwartego i rozcieńczonego kompotu można też dodać sok ze świeżo wyciśniętej cytryny lub limonki. Taki kompot smakuje jeszcze lepiej. Wiśnie z kompotu można śmiało zjadać.", "url": "https://aniagotuje.pl/przepis/kompot-z-wisni", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kompot wiśniowy po łowicku"}