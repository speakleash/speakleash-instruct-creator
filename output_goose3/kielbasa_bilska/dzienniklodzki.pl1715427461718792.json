{"meta_description": "Kiełbasa bilska...", "title": "Tradycyjne wyroby mięsne z województwa łódzkiego", "content": "Kiełbasa bilska Produkt wpisany na listę produktów tradycyjnych w dniu 2013-05-14 w kategorii Produkty mięsne w woj. łódzkim. kiełbasa bilska Wygląd: Laski kiełbasy tzn. pętka w naturalnych osłonkach wieprzowych. Na przekroju widoczne kawałki mięsa. Kształt: Walca. Rozmiar: Waga od 1 kg do 2 kg, grubość pętka około 3 cm. Barwa: Na zewnątrz jasnobrązowa przechodząca w ciemny brąz, na przekroju jasnoróżowa. Konsystencja: Stała. Smak: Charakterystyczny dla wędlin wędzonych z wyczuwalnym dodatkiem czosnku. Tradycja: Wspomnienia mieszkańców wsi Bilskiej Woli wiążą tradycję wyrobu kiełbasy bilskiej z początkiem Powstania Styczniowego, kiedy to zaistniała potrzeba zaopatrywania powstańców w żywność nadającą się do długotrwałego przechowywania w warunkach polowych. Kiełbasa bilska ze względu na użycie odpowiednich przypraw oraz zastosowanie odpowiedniej obróbki termicznej doskonale nadawała się w dalekie wyprawy. Do przygotowania kiełbasy używano mięso z przedniej szynki, czyli łopatki oraz część mięsa z tylnej szynki. Pokrojone na nieduże kawałki mięso zwykle peklowało się w specjalnie przygotowanej zalewie. Kiedy mięso się zamarynowało, było mielone na grubej siatce. Następnie zmielone mięso doprawiało się solą, pieprzem, drobno posiekanym czosnkiem, majerankiem, kolendrą oraz innymi przyprawami. Potem wyrobione mięso napełniało się we wcześniej przygotowane jelita wieprzowe. Tak przygotowaną kiełbasę wędzono w tradycyjnej wędzarni opalanej drewnem bukowym, olszowym i dębowym, a w końcowym etapie wędzenia dodawano miejscowe zioła. „Do przechowywania na dłużej robią kiełbasy, które suszą w piecu lub przy piecu” (T. Sobczak, „Konsumpcja żywnościowa chłopska w Królestwie Polskim w 2 połowie XIX i w początkach XX wieku”, Ossolineum 1986). Tak przygotowana wędlina nadawała się do jedzenia przez długi okres czasu i nie wymagała specjalnych warunków do przechowywania. Zachowanie i stosowanie do dnia dzisiejszego oryginalnej i charakterystycznej tradycyjnej receptury oraz miejscowych surowców spowodowało, że kiełbasa bilska zachowała unikalny smak, aromat i charakter. Kaszanka Produkt wpisany na listę produktów tradycyjnych w dniu 2013-06-27 w kategorii Produkty mięsne w woj. łódzkim. Wygląd: Cienkie pętka, zakrzywione laski, na przekroju z widocznymi kawałkami kaszy gryczanej. Kształt: Walec o przekroju około 3 cm i długości kilkunastu centymetrów. Rozmiar: W zależności od wielkości, jedno pętko może ważyć kilkanaście deko. Barwa: Od brązowej do ciemnobrązowej, niejednolita. Na przekroju widoczne kawałki wątroby oraz jasne cząstki kaszy. Konsystencja: Stała, łatwo się kroi na plasterki, zachowuje swój kształt i nie rozpada się. Smak: Wyczuwalny smak podrobów oraz kaszy gryczanej. Kaszanka jest dobrze przyprawiona, dość pikantna, wyczuwalny smak przypraw. Tradycja: Biała Góra jest niewielką miejscowością w gminie Wartkowice otoczoną polami zbóż i łąk. Historycznie powiązana jest z dworem w Gostkowie, gdzie niegdyś stanowiła część dóbr majątku należącego do Kuchmistrza Litewskiego Jana Zauskiego. Mieszkańcy Białej Góry utrzymywali się i do chwili obecnej w większości utrzymują się z pracy na roli, hodowli bydła oraz trzody chlewnej. Część hodowanych zwierząt sprzedawano, a część przeznaczano na potrzeby żywieniowe gospodarstw. W Białej Górze już od okresu międzywojennego zawsze przy świniobiciu przygotowywano kaszankę. „Kiszki pięknie ochędożone napełniaią się różnemi wynalazkami (…) Kiszki większe obracaią się na właściwe kiszki, te zaś wielorakie są (…) kaszą tłusta napełnione, iako zwyczayne w prostym gospodarstwie (…) wątroba, serce i płuca odgotowane i z słoniną posiekane, przydawszy soli (…) i pieprzu (…) włożą się w kiszki i odgotuią” (K. Kluk, „Zwierząt domowych i dzikich, osobliwie krajowych, historyi naturalney początki i gospodarstwo”, Warszawa 1795). Część mięsa solono, a część przerabiano na kiełbasy i różnego rodzaju kiszki. Do wyrobu kaszanki używano wątrobę, podgardle, mięso z głów oraz skórki wieprzowe. Ugotowane skórki wieprzowe, podgardle i obrane z głów mięso, kroiło się bardzo drobno, a niektórzy dodawali jeszcze ugotowaną i pokrojoną drobno wątrobę. Kaszankę najczęściej przygotowywano z kaszy gryczanej. „Na kaszankę przeznaczano najczęściej kaszę jęczmienną, rzadziej tatarczą lub jaglaną. Niekiedy dla podniesienia smaku łączono kaszę tatarczą razem z jęczmienną lub jaglaną” (J. P. Dekowski, „Z badań nad pożywieniem ludu łowickiego (1880-1939)” [w:] Prace i Materiały Muzeum Archeologicznego i Etnograficznego w Łodzi, Seria etnograficzna nr 12, Łódź 1968). Kaszę na kaszanki gotowało się w doprawionym miejscowymi ziołami specjalnym rosole. Do gotującej się kaszy dodawano podroby oraz trochę wieprzowej krwi, sól, pieprz, majeranek i to wszystko należało dokładnie wymieszać. Otrzymaną masę napychano do oczyszczonych i osolonych jelit za pomocą specjalnego lejka. Gotowe kaszanki należało ugotować, „ponieważ kaszanki robią się zwykle małe, więc je też długo gotować nie potrzeba. Kiszki z krwią gotują się około 50 minut, bez krwi tylko 30 minut” (M. Norkowska, „Spiżarnia i zapasy zimowe”, Warszawa 1911). Do dnia dzisiejszego w Białej Górze wytwarza się kaszankę według tradycyjnej receptury przekazywanej z pokolenia na pokolenie, nawiązując do metod stosowanych w folwarkach Gostkowa i Wartkowic. Oryginalność smaku kaszanki z Białej Góry wynika ze sposobu przygotowania podrobów oraz sposobu gotowania kaszy i parzenia wyrobu gotowego. Selekcja żywca, z którego jest wytwarzana kaszanka powoduje wykorzystywanie podrobów jedynie ze zwierząt z lokalnych gospodarstw karmionych naturalnymi paszami. Kiełbasa swojska z Białej Góry Produkt wpisany na listę produktów tradycyjnych w dniu 2013-06-27 w kategorii Produkty mięsne w woj. łódzkim. kiełbasa swojska z Białej Góry Wygląd: Cienka kiełbasa zwinięta w pęta. Kształt: Walec o długości około 40 cm i średnicy od 2,5 cm do 3 cm. Rozmiar: W zależności od wielkości pęt. Barwa: Na zewnątrz brązowa z widocznymi różowymi i jasnoróżowymi kawałkami mięsa oraz ciemnym pieprzem. Na przekroju od różowej do jasnoróżowej. Konsystencja: Stała, po przekrojeniu krucha i łamliwa. Smak: Charakterystyczny dla kiełbasy wędzonej z wyczuwalnym zapachem czosnku. Tradycja: Biała Góra to niewielka miejscowość położona w centrum Polski w gminie Wartkowice. Miejscowość ta oddalona jest od dużych aglomeracji miejskich i charakteryzuje się czystym naturalnym środowiskiem, wolnym od zanieczyszczeń przemysłowych, tworząc swoisty mikroklimat. Otoczona jest polami zbóż, które rolnicy wykorzystują do karmienia hodowanych w swoich gospodarstwach zwierząt rzeźnych – trzody chlewnej i bydła. W XIX i początkach XX wieku mieszkańcy Białej Góry oraz okolicznych wsi gminy Wartkowice, poza pracą na rzecz właścicieli majątków Gostków i Wartkowice, utrzymywali się głównie z pracy we własnych gospodarstwach, gdzie hodowali bydło oraz trzodę chlewną. Do przygotowania kiełbasy swojskiej wykorzystywano mięso z łopatki, z części karczku, szynki. Żeby kiełbasy były smaczniejsze, należało dodać trochę mięsa wołowego: „Do lepszych kiełbas dobrze brać trzecią część wołowego mięsa, dodając wtedy pokrajanej w kostkę słoniny” (J. Dobieszewska, „Poradnik dla gospodyń”, Warszawa 1868) oraz boczku wieprzowego albo słoniny. Mięsa na kiełbasy siekało się za pomocą ręcznej maszynki do mięsa. Rozdrobnione mięso musiało być dobrze wymieszane, następnie przyprawione czosnkiem i pieprzem. Do kiełbasy swojskiej dodawano również przyprawy ziołowe. Kiełbasy napychano do oczyszczonych jelit jeszcze tego samego dnia: „kiełbasy muszą być w tym samym dniu zrobione, co było mięso posiekane, inaczej straciły by na kolorze i smaku” (J. Albinowska, „Najnowsze sposoby przyrządzania i przechowywania zapasów domowych”, Lwów 1917). Następnie kiełbasa swojska była obsuszana dzień, dwa przy piecu lub nad kuchnią, a potem wędzona. Obecnie w Białej Górze kiełbasa swojska wyrabiana jest niezmiennie według tych samych tradycyjnych receptur. Mięso pochodzi wyłącznie od zwierząt skupowanych od miejscowych hodowców, a dzięki powolnemu wędzeniu w tradycyjnej wędzarni opalanej drewnem olchowym oraz z drzew owocowych (głównie wiśni) zachowuje swój niepowtarzalny smak. b]Karczek pieczony z Białej Góry[/b] Produkt wpisany na listę produktów tradycyjnych w dniu 2013-06-27 w kategorii Produkty mięsne w woj. łódzkim. karczek pieczony z Białej Góry Wygląd: Pieczone mięso z widocznymi ziarnami różnych przypraw. Kształt: Prostopadłościan o długości kilkudziesięciu centymetrów, na przekroju prostokąt o nieregularnych brzegach o wysokości do 6-8 cm, a szerokości do 15 cm. Rozmiar: Waga od 2 kg do 3 kg. Barwa: Na zewnątrz skórka barwy brązowo-złocistej z widocznymi ziarnami przypraw, na przekroju kolor jasnoszary przechodzący w sinawy z jasnymi pasemkami. Konsystencja: Stała, mięso zwarte, a jednocześnie miękkie. Łatwo daje się kroić w cienkie plastry. Smak: Smak delikatny z wyczuwalnym aromatem ziół i przypraw, lekko słony, charakterystyczny dla mięsa marynowanego w soli kamiennej. Tradycja: Biała Góra to mała miejscowość położona w województwie łódzkim. Specyficzny mikroklimat tego regionu, wynikający z zasobów przyrodniczych, miejscowe lasy i obfite w zioła łąki oraz umiejętności przekazywane z dworskich folwarków pozwoliły na wytwarzanie oryginalnych produktów mięsnych. W XIX i początkach XX wieku mieszkańcy Białej Góry oraz okolicznych wsi gminy Wartkowice utrzymywali się głównie z pracy w folwarkach dworskich lub we własnych gospodarstwach, gdzie hodowano bydło oraz trzodę chlewną. W okresie międzywojennym do przygotowywania mięs wykorzystywano receptury, które wcześniej stosowały gospodynie pracujące w kuchni w majątku w Wartkowicach i Gostkowie. Po zabiciu świni i rozebraniu mięsa na poszczególne elementy przygotowywało się mięso do pieczenia: „Nasala się mięso wtedy dopiero, kiedy już dobrze wystygnie, pospolicie w dzień jeden po zabiciu” (J. Dobieszewska, „Poradnik dla gospodyń”, Warszawa 1868). Odpowiednio przygotowane mięso z karku należało najpierw uformować, a następnie zapeklować w roztworze wody i soli kamiennej: „Do mięsa tłustego a szczególnie do wieprzowiny, lepiej jest zawsze wziąć soli więcej, aniżeli mniej. Sól powinna być na piecu dobrze ususzoną (…)” (J. Dobieszewska, „Poradnik dla gospodyń”, Warszawa 1868). Po co najmniej dwóch dniach wyjęte z roztworu i obsuszone mięso marynowało się. Do sporządzenia marynaty używane były przyprawy i zioła. Rodzaje stosowanych przypraw i ziół oraz ich proporcje były bardzo ważne, ponieważ miały istotny wpływ na smak pieczeni. Oprócz pieprzu dawało się jeszcze gorczycę, jałowiec, paprykę, liść laurowy, ziele angielskie oraz różne zioła, m.in. rozmaryn i bazylię. Wszystkie składniki mieszano dokładnie z dodatkiem oleju. Tak przygotowaną marynatą nacierano mięso, a następnie odkładano w chłodne miejsce na co najmniej dobę. Po zamarynowaniu mięso było pieczone na blasze w piekarniku. Do dzisiaj w Białej Górze przygotowywany jest karczek pieczony według tradycyjnej receptury. Wyrób ten cieszy się dużym uznaniem konsumentów. Swój charakterystyczny i unikalny smak zawdzięcza stosowanym do jego przyrządzenia lokalnym ziołom, jak również ścisłej selekcji świń, karmionych wyłącznie naturalnymi paszami i pochodzących od okolicznych znanych hodowców.", "url": "https://dzienniklodzki.pl/tradycyjne-wyroby-miesne-z-wojewodztwa-lodzkiego-produkty-tradycyjne-z-wojewodztwa-lodzkiego/gh/c17-16337365/10", "category": "łódzkie", "sub_category": "Mięso świeże oraz produkty mięsne", "phrase": "Kiełbasa bilska"}