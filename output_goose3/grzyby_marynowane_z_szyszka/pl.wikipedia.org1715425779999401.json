{"meta_description": "", "title": "Grzyby marynowane z szyszką – Wikipedia, wolna encyklopedia", "content": "Grzyby marynowane z szyszką – jeden ze sposobów marynowania grzybów (zwłaszcza kurek[1]), tradycyjne danie (przystawka) charakterystyczne dla Pomorza Zachodniego. Tradycja została zapoczątkowana w 1955, kiedy to do wsi Ostre Bardo przybyła rodzina wołyńskich osadników. Na Wołyniu jedzenie grzybów było bardzo popularne, ale nie znano weków i przechowywano je w zalewie octowej. Aby złagodzić ostry smak octu, do zalewy dodawano miód oraz zielone szyszki sosnowe. Oprócz miodu i szyszek do zalewy można dodać: cukier, marchew, cebulę, gorczycę i sól. Najlepiej serwować tę przystawkę do dziczyzny lub wieprzowiny[2]. Aby grzyby nabrały głębokiego posmaku, muszą odstać w słoikach około trzech miesięcy[3]. Danie wpisane zostało na listę polskich produktów tradycyjnych, prowadzoną przez Ministerstwo Rolnictwa i Rozwoju Wsi, w dniu 8 czerwca 2011. Wolno je wytwarzać wyłącznie na terenie gminy Połczyn-Zdrój. Receptura objęta wpisem pochodzi z 1970 i została spisana na kartce. Przechowywana była w zbiorach domowych Krystyny Hapki, która zgłosiła produkt do objęcia ochroną.", "url": "https://pl.wikipedia.org/wiki/Grzyby_marynowane_z_szyszk%C4%85", "category": "zachodniopomorskie", "sub_category": "Inne produkty", "phrase": "Grzyby marynowane z szyszką"}