{"meta_description": "Sezon grzybowy trwa już w najlepsze, więc najwyższy czas, aby zabrać się za jakieś przetwory.", "title": "Przepis na grzyby marynowane", "content": "Czy wiecie, że dziś jest dzień grzyba? Sezon grzybowy trwa już w najlepsze, więc najwyższy czas, aby zabrać się za jakieś przetwory. Zaopatrzcie się w słoiki i odpowiedni garnek grzybki, no i do roboty! Dzisiaj zdradzę Wam przepis na pyszne grzyby marynowane! Zawsze zaczynam od przygotowania sobie mojego miejsca pracy. Dlatego po jednej stronie zlewu kładę kosz z grzybami, po drugiej znajduje się duża miska emaliowana i powoli oraz dokładnie opłukuję każdego grzybka z ziemi i innych zanieczyszczeń. Większe grzybki dobrze rozkroić na ćwiartki, aby bez problemu weszły nam do słoika. Garnek emaliowany wstawiamy z osoloną wodą na duży ogień, wrzucamy grzyby i gotujemy około 7 minut. W międzyczasie przygotowujemy w zlewie durszlak, do którego przelewamy zawartość garnka. Grzybki opłukujemy pod zimną wodą. Teraz czas na zalewę. Ponownie na kuchenkę stawiamy garnek emaliowany. Wlewamy wodę i dodajemy wszystkie przyprawy prócz gorczycy, po zagotowaniu wlewamy ocet i ponownie doprowadzamy zalewę do wrzenia. Słoiki przeparzamy i dokładnie osuszamy. W każdym słoiku umieszczamy po pół łyżeczki gorczycy, grzyby i obraną oraz pokrojoną w paski cebulę. Każdy słoik zalewamy wrzącą zalewą i mocno zakręcamy słoiki, które następnie kładziemy do góry dnem i czekamy aż ostygną.", "url": "https://kuketo.pl/blog/przepis-na-grzyby-marynowane/", "category": "zachodniopomorskie", "sub_category": "Inne produkty", "phrase": "Grzyby marynowane z szyszką"}