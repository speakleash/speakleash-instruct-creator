{"meta_description": "Produkt wpisany na listę produktów tradycyjnych w dniu 2011-06-08 w kategorii Inne w woj. zachodniopomorskim.", "title": "Grzyby marynowane z szyszką - - Portal Gov.pl", "content": "Tradycja przyrządzania grzybów marynowanych z szyszką na terenie Pomorza Zachodniego rozpoczęła się w roku 1955. Grzyby były ważnym urozmaiceniem jadłospisu tamtejszych mieszkańców. Aby wzbogacić i nadać potrawom bardziej łagodny i odmienny smak od ostrych smaków octowych, dodawano do zalewy miodu, a także zielone szyszki sosnowe. Przepis na grzyby marynowane z szyszką przekazywany był przez gospodynie swoim córkom, a także sąsiadom i przyrządzano go według następującej receptury: „Podstawowymi produktami są grzyby – tu preferowane są te o spodach kapeluszy „sitkowych” a więc: borowiki, podgrzybki, maślaki, kozaki. Grzyby się oczywiście czyści, myje i dogotowuje i płucze w zimnej wodzie. Następnie wkłada się je do słoika ok. ½ l bacząc, aby były dość luźno ułożone. Dodaje się do słoika słupek marchwi, ¼ cebuli, trochę gorczycy. Następnie przygotowuje się zalewę (ocet, cukier, woda, miód, szyszka sosnowa – musi być jeszcze zielona, sól). Tak przygotowaną zalewą, koniecznie zimną, zalewamy grzyby w słoiku i wstawiamy do garnka z wodą i gotujemy słoiki. Po tym wszystkim, aby grzyby nabrały odpowiedniego smaku muszą odstać w słoikach około 3 miesięcy” (Wywiad etnograficzny przeprowadzony z mieszkańcami gminy Połczyn Zdrój). Tak przygotowane grzyby podnoszą wykwintność i oryginalność dań z dziczyzny, wieprzowiny, wołowiny, a nawet drobiu. Produkt podawany jest na stół z okazji różnych uroczystości rodzinnych i świąt. Niepowtarzalny smak grzybów doceniło jury np. „IX Euroregionalnych Spotkań Łowieckich Darz Bór” oraz konkursu kulinarnego „Kuchnia tradycyjna LGD – Powiatu Świdwińskiego”, w którym grzyby marynowane z szyszką zdobyły pierwsze miejsce.", "url": "https://www.gov.pl/web/rolnictwo/grzyby-marynowane-z-szyszka", "category": "zachodniopomorskie", "sub_category": "Inne produkty", "phrase": "Grzyby marynowane z szyszką"}