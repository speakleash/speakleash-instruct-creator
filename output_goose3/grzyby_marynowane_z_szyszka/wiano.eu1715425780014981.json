{"meta_description": "", "title": "Grzyby w zalewie – Wiano", "content": "Mamy obecnie sezon na grzyby, warto więc przypomnieć sobie w jaki sposób suszyć je i przechowywać. Potem służyć nam będą jako dodatki do wielu potraw, np. do zup, sosów czy jajecznicy. Polecamy też Grzyby w słonej zalewie i Grzyby z szyszką. Grzybów do suszenia nie myjemy, tylko oczyszczamy nożykiem, odrzucamy egzemplarze robaczywe. Małe prawdziwki suszymy w całości. Duże musimy pokroić w kawałki o długości 2-5 cm. Odcinamy kapelusz od trzonka, kroimy w plasterki. Tak przygotowane grzyby kładziemy na specjalnych sitach i suszymy na słońcu bądź w piecach chlebowych. Można też suszyć na ciepłym blacie węglowej kuchni lub wieszając nad kuchnią gazową lub też przy kominku. Wysuszone grzyby – twarde w dotyku, przy złamaniu pękające - przechowujemy w szczelnie zamkniętych słoikach lub w papierowych torbach. Przed sporządzeniem potraw suszone grzyby należy umyć, zalać przegotowaną wodą, krótko moczyć, a dopiero później ugotować. Wodę po moczeniu suszonych grzybów można wykorzystać do przygotowanych potraw. Susz z grzybów może być wykorzystywany także do sporządzania zup, są także wybornym składnikiem sałatek i sosów. Suszone grzyby dodaje się do potraw mięsnych oraz różnego rodzaju farszów. Są ponadto niezastąpione do przygotowania tradycyjnych potraw świątecznych. Dania ze świeżych i suszonych grzybów można wzbogacać smakiem wiejskiej śmietany i przypraw. Najpopularniejszym sposobem przechowywania grzybów jest ich marynowanie. W zależności od upodobań gospodynie dodają do marynowanych grzybów różne dodatki. Znane są grzyby marynowane z papryką, z dodatkiem czosnku, większą lub mniejszą ilością cukru, w zalewie o większym lub mniejszym stężeniu octu, itd. Ciekawy przepis, a mianowicie „Grzyby w słonej zalewie” stosują mieszkanki gminy Gizałki w Wielkopolsce. Starannie oczyszczone, świeże młode grzyby kroją jak kluseczki, solą, następnie nakładają w kompotowe słoje typu „twist. Grzyby w słonej zalewie są soczyste i miękkie, dlatego po podgrzaniu i przyprawieniu - według własnego uznania - są natychmiast gotowe do spożycia. Grzyby w słonej zalewie gospodynie dodają do różnych sosów i zup. Na Pomorzu Zachodnim marynuje się grzyby z szyszką. Wkłada się je – oczywiście oczyszczone - do słoika ok. ½ l – mają być dość luźno ułożone. Dodaje się do słoika słupek marchwi, ¼ cebuli, trochę gorczycy. Następnie przygotowuje się zalewę (ocet, cukier, woda, miód, szyszka sosnowa – musi być jeszcze zielona, sól). Tak przygotowaną zalewą, koniecznie zimną, zalewamy grzyby w słoiku i wstawiamy do garnka z wodą i gotujemy słoiki. Po tym wszystkim, aby grzyby nabrały odpowiedniego smaku muszą odstać w słoikach około 3 miesięcy.", "url": "http://wiano.eu/article/1116", "category": "zachodniopomorskie", "sub_category": "Inne produkty", "phrase": "Grzyby marynowane z szyszką"}