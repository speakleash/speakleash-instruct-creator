{"meta_description": "", "title": "Pierogi z kapustą i grzybami", "content": "Według jednej z legend, przepis na pierogi z kapustą i grzybami zawdzięczamy polskiemu duchownemu – Jackowi Odrowążowi, który podróżując przez Podkarpacie miał ze sobą jedynie mąkę, kapustę oraz grzyby. To właśnie z połączenia tych trzech składników powstały pierwsze polskie pierogi. To właśnie z tego powodu danie to początkowo przygotowywane było jedynie z okazji świąt. Na szczęście obyczaj ten uległ zmianie i nie musimy już czekać, aby skosztować ich wybornych smaków, a babcie i mamy z pokolenia na pokolenie przekazują sobie przepisy na idealne ciasto na pierogi. Jedno jest pewne – pierogi to niezwykły przysmak, którym zachwycają się wszyscy. Jak zrobić idealne ciasto na pierogi? Co jest sekretem przepisu na farsz z kapusty i grzybów? Tego z pewnością dowiesz się z poniższego przepisu! Wigilijne pierogi z kapustą i grzybami – krok po kroku Mąkę rozsyp na stolnicy, wbij jajka, dodaj sól, olej oraz połowę gorącej wody. Następnie ruchami zbierającymi mąkę z brzegów do środka zacznij wyrabiać ciasto. Dodaj kolejną porcję wody i wyrób ciasto w taki sposób, aby miało jednolitą strukturę i nie lepiło się do rąk. Jeśli zajdzie taka potrzeba, możesz dodać jeszcze odrobinę wody. Ciasto odłóż do lodówki na 20 minut. Po tym czasie rozwałkuj je cieniutko - tak, aby było delikatnie przezroczyste. Za pomocą szklanki wytnij okrągłe placki, umieść na ich środku farsz i dokładnie zlep w kształt pierożka. Przepis na farsz z kapustą i grzybami do pierogów Grzyby dokładnie opłucz i namocz w 200 ml wody. Kiedy grzyby będą miękkie pokrój je na niewielkie kawałki, ale nie wylewaj wody, w której się moczyły – przyda się ona w kolejnym etapie przygotowywania farszu. Kapustę przepłucz w wodzie (jeśli jest zbyt kwaśna) i drobno pokrój. Następnie umieść ją w garnku (lub szybkowarze) wraz z grzybami oraz wcześniej zachowaną wodą. Dodaj czosnek i przyprawy. Gotuj kapustę, podlewając delikatnie wodą, aż dobrze zmięknie (ok. 1 godz.). Cebulę pokrój w drobną kostkę i podsmaż na maśle. Kiedy kapusta będzie miękka, przełóż ją na patelnię i smaż wraz z cebulą, aż dobrze odparuje, a farsz będzie zwięzły i delikatnie lepiący. 5-litrowy garnek napełnij do połowy wodą, dodaj 2 łyżeczki soli i zagotuj. Kiedy woda zacznie wrzeć pozostaw garnek na małym ogniu, a następnie wkładaj pierogi do garnka, najlepiej partiami, tak by pojedyncza gotowana porcja stanowiła jedną warstwę pierogów na dnie. Pierogi, które wypłyną na powierzchnię, gotuj jeszcze na 2-3 minuty, a następnie serwuj z ulubionymi dodatkami. Podczas lepienia pierogów brzegi ciasta możesz smarować wodą, co spowoduje, że ciasto lepiej się sklei.", "url": "https://browin.pl/przepisnik/przepis/pierogi-z-kapusta-i-grzybami", "category": "lubelskie", "sub_category": "Gotowe dania i potrawy", "phrase": "Pierogi lipniackie z kapustą i grzybami"}