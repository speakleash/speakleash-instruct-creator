{"meta_description": "Produkt wpisany na listę produktów tradycyjnych w dniu 2017-10-11\nW kategorii Napoje\nW województwie woj. małopolskim", "title": "Wino z jabłek i płatków róży z Wolicy - - Portal Gov.pl", "content": "Przyjmuje kształt naczynia, w którym się znajduje. W zależności od naczynia, w którym się znajduje. Charakterystyczny dla wyrobów alkoholowych, słodko-kwaśny, z wyraźnym akcentem jabłek oraz róży. Teren gminy Łącko i sąsiadującej gminy Podegrodzie, pomiędzy którymi leży wieś Olszana (z przysiółkiem Wolica), charakteryzują się znakomitymi warunkami przyrodniczymi. Istnieje tam swoisty mikroklimat: umiarkowane opady, duże nasłonecznienie, osłonięcie od wiatrów, późne przymrozki i wysoki poziom wód gruntowych, który jest szczególnie korzystny dla sadownictwa. Na przełomie XIX i XX w. okolice te zasłynęły jako jeden z największych ośrodków sadowniczych Małopolski. Wielką rolę odegrali w tym procesie miejscowi księża, upowszechniając sadownictwo i „przymuszając” wiernych do sadzenia drzew owocowych. Na terenie Sądecczyzny, obok szeroko znanej śliwowicy, ze względu na bogactwo sadów, wino, zwłaszcza jabłkowe ma szczególne znaczenie – jest popularnym, tradycyjnym trunkiem. Obok innych alkoholi, przygotowywane było na spotkania rodzinne. „Wino było spożywane podczas uroczystych dni, poza tym w niedzielę po południu, do podawanego wtedy ciasta. (…) Często powtarzający się deser – kieliszek wina białego i rożki półfrancuskie z różą. Przy okazji świąt, odpustów (…) czy imienin. Zawsze podawane było wino przy odwiedzinach ważniejszych gości” (Wywiad etnograficzny z mieszkańcami regionu). Od innych win jabłkowych odróżnia go dodatek płatków róży cukrowej, obficie uprawianej w gospodarstwach, co wzbogacało jego smak i zapach oraz specyficzny kolor. Wino z jabłek i płatków róży z Wolicy było wielokrotnie prezentowane podczas imprez kulinarnych o charakterze tradycyjnym, m.in. konkursie Nasze Kulinarne Dziedzictwo-Smaki Regionów.", "url": "https://www.gov.pl/web/rolnictwo/wino-z-jablek-i-platkow-rozy-z-wolicy", "category": "małopolskie", "sub_category": "Napoje (alkoholowe i bezalkoholowe)", "phrase": "Wino z jabłek i płatków róży z Wolicy"}