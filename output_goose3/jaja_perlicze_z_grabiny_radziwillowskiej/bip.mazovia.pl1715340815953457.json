{"meta_description": "", "title": "Jaja perlicze z Grabiny Radziwiłłowskiej", "content": "Perlice zostały udomowione około 2 tys. lat przed naszą erą w Grecji, a następnie w Italii (Z. Żmijewska „Perlice” Warszawa 1967,s.12). W XV w. portugalscy żeglarze przywożą perlice z Afryki i od tego momentu ich hodowla rozpowszechniła się w wielu krajach Europy. W Polsce najczęściej spotykana jest perlica perłowoszara „(Z. Żmijewska „Perlice” Warszawa 1967). „Perlice są chowane u nas od dawna, (…) głównie jako uzupełnienie innych gatunków ptactwa domowego w gospodarstwach posiadających odpowiednie warunki do chowu tych ptaków.”(M. Trybulski „Gospodarski chów ptactwa domowego” Warszawa - Kraków, 1948) W Grabinie Radziwiłłowskiej i w okolicznych wsiach prawie w każdym gospodarstwie były perliczki wspominają mieszkańcy wsi. Perliczki nie były kosztowne w utrzymaniu, bo dużą część pożywienia zdobywały same. Są to ptaki niezwykle hałaśliwe, potrafią podfruwać na wierzchołki drzew. Znoszą bardzo smaczne i zdrowe jaja. „Jajo perlicze jest mniejsze od kurzego i różni się od niego kształtem Zawartość karotenu i witaminy A w żółtku jaj perliczych jest czterokrotnie większa niż w żółtku jaj kurzych (…) Wartość odżywcza jaj perliczych jest wyższa niż jaj kurzych, dlatego zaleca się stosowanie ich w odżywianiu dzieci i rekonwalescentów. (…) Bardzo ważną zaletą (…) jest ich zdolność utrzymywania się w stanie świeżym prze wiele miesięcy ( do 1 roku). Teren przeznaczony pod hodowle perlic powinien być położony na glebach lekkich (…) ale urodzajnych, na których ptaki znajdowałyby znaczną ilość karmy” (Z. Żmijewska „Perlice” Warszawa 1967). W Grabinie Radziwiłłowskiej, znajdującej się na terenie Bolimowskiego Parku Krajobrazowego wybiegi dla perliczek są rozmieszczone na glebach pokrytych trawą, częściowo zalesionych.”Gdy perlice korzystają z wybiegów (…) znajdują duże(…) ilości naturalnego pokarmu w postaci owadów i robaków, a nadto zieleninę” (M. Trybulski „Gospodarski chów ptactwa domowego” Warszawa - Kraków, 1948, s 148) Perliczki karmione są naturalnymi paszami „Zestaw pasz dla perlic powinien zawierać ziarno zbóż, ziarno roślin strączkowych oleistych .Perlica jest (…) na pół dzikim ptakiem. Śladem swych przodków(…) chętnie zjada nasiona roślin i zbóż oraz owady” (Z. Żmijewska „Perlice” Warszawa 1967,s.79). Podstawą wyżywienia perliczek są pszenica , kasza jęczmienna, owies, kukurydza, groch, siemię lniane, pasze zielone: bobik, łubin, wyka, rzepak. (M. Trybulski „Gospodarski chów ptactwa domowego” Warszawa - Kraków, 1948, s 138). Charakterystyczny smak jaja perliczek z okolic Grabiny Radziwiłłowskiej zawdzięczają unikalnym warunkom chowu oraz pożywieniu związanym z Puszczą Bolimowską. Ptaki te „samodzielnie” pobierają pokarm z bogatej biosfery Puszczy. Dlatego też jaja te w smaku nie budzą wątpliwości co do naturalnego odżywiania się kur perliczek i regionu ich hodowli. Samku tego nie osiągnie się w hodowli fermowej. Tradycje wiążą jaja perliczek z dietą wzmacniająca organizm szczególnie zalecaną dla rekonwalescentów.", "url": "https://bip.mazovia.pl/pl/bip/zalatw-sprawe/rolnictwo/lista-produktow-tradycyjnych/inne-produkty/jaja-perlicze-z-grabiny-radziwillowskiej.html", "category": "mazowieckie", "sub_category": "Inne produkty", "phrase": "Jaja perlicze z Grabiny Radziwiłłowskiej"}