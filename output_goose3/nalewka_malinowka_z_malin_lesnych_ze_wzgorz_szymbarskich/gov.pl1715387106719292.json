{"meta_description": "Produkt wpisany na listę produktów tradycyjnych w dniu 2015-07-08\nW kategorii Napoje\nW województwie woj. pomorskim", "title": "Nalewka malinówka z malin leśnych ze Wzgórz Szymbarskich - - Portal Gov.pl", "content": "Pierwsze informacje o sposobach przygotowywania nalewek sięgają XVIII wieku. Od dawna wytwarzano je na dworach magnackich oraz w domach mieszczan. Do wytwarzania nalewek wykorzystywano różne owoce i zioła, a nawet kwiaty. Przy ich wytwarzaniu korzystano z rodzinnych receptur, opartych na tradycji i doświadczeniu. Do produkcji nalewek gospodynie wykorzystywały prawie każdy owoc z drzew, krzewów i roślin rosnących w przydomowych ogrodach oraz okolicznych lasach. Nalewki najczęściej spożywane były w długie jesienne i zimowe wieczory, jako dodatek do kawy, herbaty lub ciast. Nalewka malinówka z okolic Kartuz wytwarzana jest z malin leśnych, które bogato porastają stoki Wzgórz Szymbarskich. Owoce malin wykorzystywane do przygotowania nalewki muszą być zdrowe i dobrze dojrzałe, dlatego najczęściej zbierane są w sierpniu. Po zbiorze maliny zalewane są wódką, następnie spirytusem, a na koniec cukrem. Tak przygotowane naczynie z malinami odstawiane jest w ciemnym i chłodnym miejscu na okres około jednego miesiąca. Po tym czasie maliny są odcedzane od nalewki i napój przelewany jest do różnego rodzaju naczyń, np. butelek, karafek. Wieloletnia tradycja wytwarzania nalewki z malin leśnych na terenie Kartuz jest bardzo popularna, ze względu na jej powszechnie cenione właściwości i niepowtarzalny aromat i smak.", "url": "https://www.gov.pl/web/rolnictwo/nalewka-malinowka-z-malin-lesnych-ze-wzgorz-szymbarskich", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka malinówka z malin leśnych ze Wzgórz Szymbarskich"}