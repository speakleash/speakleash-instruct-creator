{"meta_description": "", "title": "Gdynia - Wieża widokowa Kolibki - zdjęcie - Fotoblog", "content": "Wieża znajduje się w Gdyni - Kolibkach, przy ul. Spółdzielczej, pośród trójmiejskich zalesionych wzgórz. Ściśle rzecz biorąc, jest to 50-metrowa wieża telekomunikacyjna firmy PTK Centertel sp. z oo, na której - na wysokości 28 m - znajduje się taras widokowy. Rozciąga się z niego widok na Zatokę Gdańską, panoramę Gdyni, Sopotu i Gdańska. Wieża zlokalizowana jest w pobliżu historycznej granicy między Polską i Wolnym Miastem Gdańsk. Można do niej dojechać od ul. Wielkopolskiej, skręcając w ul. Spokojną i dalej polną drogą do ul. Spółdzielczej.     Ze względu na jej szczególne położenie architektura wieży była konsultowana zarówno z Konserwatorem Zabytków jak i Konserwatorem Przyrody. Konstrukcję wieży oparto na 27 metrowym tubusie stalowym złożonym z 3 równych części. Powyżej tarasu widokowego zainstalowano urządzenia techniczne telefonii komórkowej. Kontenery technologiczne z urządzeniami zostały ukryte pod ziemią.     Taras widokowy jest udostępniony dla odwiedzających od 1 kwietnia do 31 października w godzinach od 8.00 do 18.00. Zimą ze względów bezpieczeństwa (krótki dzień, oblodzenie itp.) wieża jest nieczynna. Na tarasie może przebywać jednocześnie nie więcej niż 20 osób. Oczywiście, osoby nietrzeźwe nie mają wstępu na wieżę. Wejście na taras jest dozwolone tylko przy dobrych warunkach pogodowych. Wstęp na wieżę jest bezpłatny.", "url": "https://marzenna79.flog.pl/wpis/3761221/gdynia--wieza-widokowa-kolibki", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka malinówka z malin leśnych ze Wzgórz Szymbarskich"}