{"meta_description": "Karol Okrasa kontynuuje kulinarną podróż po Wielkopolsce. Opowie o jednogarnkowej potrawie zwanej po niemiecku eintopf, w spolszczonej wersji ajntopf. Gotowano ją w okresie wzmożonych prac polowych.", "title": "Wielkopolskie potrawy jednogarnkowe", "content": "W kolejnym odcinku Karol Okrasa kontynuuje kulinarną podróż po Wielkopolsce. Zatrzyma się na terenie dawnego folwarku w Wąsowie. Ten majątek był w latach 30. XX wieku uznawany za najnowocześniejszy w całej środkowej Europie. W XVIII wieku gospodarowała tu znana wielkopolska rodzina ziemiańska Sczanieckich, potem w XIX i XX stuleciu rodzina berlińskich bankierów von Hardtów. Dziś to siedziba rodzinnego gospodarstwa agroturystycznego. Taka historia miejsca to doskonały pretekst, aby Karol wziął na kulinarny warsztat danie mające swoje miejsce zarówno w kuchni niemieckiej, jak i wielkopolskiej. Ta jednogarnkowa potrawa to tzw. z niemiecka eintopf lub w nieco spolszczonejwersji ajntopf czy też rumpuć - jak nazywają to danie w niektórych rejonach Wielkopolski. Ma konsystencję gęstej zupy, gulaszu lub potrawki. Była przygotowywana w okresie wzmożonych prac polowych, kiedy nie było czasu na gotowanie i cały obiad najlepiej było przyrządzić w jednym garnku. Karol przygotuje trzy dania, wykorzystujące lokalną tradycję kulinarną. Pierwsza potrawa to cielęcina w pomidorach z ziemniakami. Druga propozycja to pulpety z kaczki w kapuście ze śliwkami, a trzeci - pieczone na blasze plastry ze steku Bavette podane z sałatką ziemniaczaną.", "url": "https://telemagazyn.pl/okrasa-lamie-przepisy-odc152/pr/38979/ep/374375", "category": "wielkopolskie", "sub_category": "Gotowe dania i potrawy", "phrase": "Rumpuć (Ajntopf)"}