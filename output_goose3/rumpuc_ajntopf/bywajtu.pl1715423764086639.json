{"meta_description": "Dla wielbicieli lokalnych smakołyków i regionalnych potraw. Jeśli lubisz szukać nowych smaków i się tym dzielić, to miejsce dla Ciebie. Organiczne uprawy, przetwory z ekologicznych gospodarstw, sery od bacy, sklepiki ze świetnym jedzeniem, kulinarne symbole regionów, zwyczaje okołokuchenne... Skarby są tuż za rogiem, nie trzeba szukać w kuchni francuskiej czy włoskiej.\r\n\r\nDobre, bo polskie!\n    \n https://bywajtu.pl/strony/lokalnie-i-ze-smakiem/notatka/rumpuc/", "title": "Rumpuć", "content": "Jestem pewna że każdy z was jadł kiedyś rumpuć, choć nawet o tym nie wiedział. Jest to takie wyjątkowe danie, które z jednej strony, jest bardzo pospolite, z drugiej jednak, każdy robi je na swój sposób. Trzeba przyznać że nazwa brzmi co najmniej śmiesznie… ale przecież nie jest to wyjątek, kiedy posłucha się poznańskiej gwary :) Mowa tu o zupie jarzynowej \"wszystko i nic\", czyli takiej, do której wrzuca się to, co akurat znajduje się w lodówce. Wywar mięsny, z różnymi warzywami: ziemniakami, marchewką, porem, kapustą, fasolką... Poznańska wersja różni się najwyżej ilością ziemniaków, bo jak wiadomo, każdy poznaniok kocho pyry! Ta wersja zupy różni się też oczywiście nazwą. Ale żeby było różnorodniej, poznaniacy wymyślili jeszcze dwie inne nazwy - na taką zupę mówi się tu także eintopf (z niemieckiego \"jeden garnek\"), lub, w wersji mocno ziemniaczanej: ślepe ryby! Wytłumaczenie dla tej nazwy jest bardzo proste, i nie obawiajcie się - nie ma zupełnie nic związanego z rybami. Chodzi tylko o to, że w tej zupie nie pływają żadne oka (stąd ślepe!) tłuszczu. Skąd jednak wzięła się ryba? Tego nie wie nikt. Wracając jednak do rumpucia. Wielkopolanie są bardzo przywiązani do swoich tradycji, i dosyć mocno je kultywują. Dlatego właśnie jedna z gmin podpoznańskich, Rokietnica, postanowiła zorganizować święto rumpucia. I tak, raz w roku, na zakończenie lata, w Rokietnicy odbywa się wielka impreza, której głównym elementem, jest ogromny kocioł, w którym gotuje się rumpuć. Pomóc w gotowaniu może każdy, a później każdy może się oczywiście poczęstować. Imprezie towarzyszą również różne koncerty - w ciągu dnia: regionalnych kapel, a wieczorami większych gwiazd. Wszystko naturalnie, w prawdziwie tradycyjnej, wiejskiej oprawie. Ale to nie wszystko! Jest to bowiem także świetna okazja, aby spróbować innych regionalnych przysmaków, które można znaleźć na stoiskach otaczających teren imprezy, a także zaopatrzyć się w różne przetwory. Wyczekujcie zatem września, i jeżeli będziecie mieli ochote - gorąco zachęcam was do wzięcia udziału w tym wydarzeniu.", "url": "https://bywajtu.pl/strony/lokalnie-i-ze-smakiem/notatka/rumpuc/", "category": "wielkopolskie", "sub_category": "Gotowe dania i potrawy", "phrase": "Rumpuć (Ajntopf)"}