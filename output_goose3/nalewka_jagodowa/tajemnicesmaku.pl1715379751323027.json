{"meta_description": "Aromatyczna domowa nalewka jagodowa z nutą kardamonu, goździków i pieprzu. Smak leśnych owoców zamknięty w butelce.", "title": "Domowa nalewka jagodowa z kardamonem, goździkami i pieprzem", "content": "Aromatyczna domowa nalewka jagodowa z nutą kardamonu, goździków i pieprzu. Smak leśnych owoców zamknięty w butelce. Leśne borówki czarne, czyli czarne jagody - małe i smaczne owoce, lekko słodkie i lekko kwaśne. Dżemy, konfitury, soki oraz nalewki - to tylko niektóre pomysły na wykorzystanie tych wspaniałych owoców. Pyszne drożdżowe jagodzianki to prawdziwe cudo! Warto również część jagód zamrozić i cieszyć ich smakiem przez cały rok. Mrożone jagody świetnie pasują do pierogów, słodkich wypieków i koktajli. Znacie to urządzenie? To „maszynka” do zbierania jagód, zwana również grzebieniem. Jednak zbieranie jagód ręcznie jest bardziej poprawne ekologicznie i społecznie. Owoce czarnych jagód powinno się zbierać ręcznie, by nie uszkadzać roślin. Zbieraczka ze zdjęcia jest bardzo stara. Kupiłam ją kiedyś na pchlim targu w Austrii jako dekorację. Według austriackich przepisów można korzystać z takich urządzeń, ale z pewnymi zastrzeżeniami. Należy taki grzebień używać tylko powierzchownie i delikatnie, by nie zniszczyć jagodziska i nie zebrać wszystkich jagód. Warto zostawić coś dla innych zbieraczy i zwierząt. W zeszłym sezonie przygotowałam dwie jagodowe nalewki. Jedną o bardzo prostym składzie: jagody, alkohol, miód i drugą na cukrze z przyprawami i sokiem z cytryny. Po przelaniu do butelek nalewki odstawiłam do piwnicy na rok. Obie nalewki w smaku wyszły wyśmienite, ale nalewka z przyprawami zdecydowanie wygrała. • Oczyszczone jagody zasypujemy cukrem w dużym słoju lub gąsiorku i i odstawiamy na 1 dzień. • Ziarenka kardamonu, goździki i pieprz lekko rozgniatamy w moździerzu, dodajemy migdał i również rozdrabniamy go tłuczkiem moździerza. • Na drugi dzień do jagód z cukrem dodajemy mieszankę przypraw, sok z cytryny i alkohol. • Mieszamy, zamykamy słój i odstawiamy w temperaturze pokojowej na 2 - 3 miesiące. • Po 2 - 3 miesiącach zlewamy z owoców płyn, najlepiej przez gazę, rozlewamy do butelek i odstawiamy w ciemne i zimne miejsce na minimum 3 miesiące.", "url": "https://tajemnicesmaku.pl/domowa-nalewka-jagodowa-z-kardamonem-gozdzikami-i-pieprzem", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka jagodowa"}