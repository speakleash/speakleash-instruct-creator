{"meta_description": "Codzienne relacje wideo z Zamościa i okolic", "title": "Pralina z Lublina i inne frykasy", "content": "Co łączy Lublin, Kraśnik, Karczmiska i Baranów? Nie tylko fakt, że znajdują się na terenie województwa lubelskiego. Również i to, że pochodzące z tych miejscowości frykasy minister rolnictwa właśnie włączył do Listy Produktów Tradycyjnych. W ogólnopolskim rejestrze, liczącym już ponad 1220 wpisów, tych lubelskich mamy już 118! Do kulinarnej elity dołączyły w lutym: pralina z Lublina, kraśnickie domowe wino owocowe, karczmiskie pierogi z bobru (bobu) oraz chleb żytni tradycyjny z Baranowa. Wszystkie cztery produkty zostały wpisane na LPT 6 lutego br., ale dopiero teraz ministerstwo rolnictwa pochwaliło się tą informacją na swojej stronie internetowej.  Pralina z Lublina zarejestrowana w kategorii wyroby piekarnicze i cukiernicze, to wyjątkowy przysmak przyciągający wzrok wysokim połyskiem oraz różnorodnością kształtów, barw i zdobień. Konsystencja jest bardzo delikatna, aksamitna z wyraźnie wyczuwalnym nadzieniem. Pralinę charakteryzuje subtelny słodki smak czekolady połączony z intensywnym smakiem miodu i lekko kwaśnym - malin. W produkcji smakołyku wykorzystywane są surowce pochodzące z rolniczej Lubelszczyzny: masło i śmietanka z okolicznych mleczarni oraz miód i maliny z okolic Lublina. Warto zaznaczyć, że aż 85 procent całej produkcji tych owoców w Polsce pochodzi właśnie z naszego regionu! Jaka jest historia praliny i etymologia nazwy? Co to jest temperowanie czekolady? Jak powstają praliny z Lublina oraz gdzie można je kupić?￼  Kraśnickie domowe wino owocowe zarejestrowane w kategorii napoje (alkoholowe i bezalkoholowe), to klarowny napój fermentowany o zawartości alkoholu 10-14%, barwie od ciemnoczerwonej po rubinową i charakterystycznym smaku, w którym dominuje słodycz malin przełamana nutkami czarnej porzeczki. Trunek stanowi pewnego rodzaju dziedzictwo kulinarne powiatu kraśnickiego, który nazywany jest zagłębiem produkcji sadowniczej, zwłaszcza owoców miękkich - truskawek, porzeczek, a głównie malin. Plantacje malin zajmują tu blisko 4,5 tys. ha! Jak przyrządzać i spożywać domowe wino owocowe? Ile liczy sobie udokumentowana historia wina? Kto jest patronem właścicieli winnic i winiarzy?￼  Karczmiskie pierogi z bobru (bobu) zarejestrowane w kategorii gotowe dania i potrawy, mają tradycyjny kształt półokręgu z charakterystycznym, pofałdowanym \"grzebieniem\" powstałym w wyniku zlepiania ciasta. To od wielu pokoleń sztandarowa potrawa Karczmisk. Ze względu na dużą liczbę potraw z niego przyrządzanych, mieszkańców wsi zwano w okolicy Bobrami. Karczmiacy są dumni ze swojej odrębności kulinarnej oraz z określenia \"Bober\", które przysługuje tylko rodowitym mieszkańcom i szczególnie zasłużonym dla miejscowej społeczności osobom napływowym.", "url": "https://zamosc.tv/aktualnosci/6371-pralina-z-lublina-i-inne-frykasy/", "category": "lubelskie", "sub_category": "Napoje (alkoholowe i bezalkoholowe)", "phrase": "Kraśnickie domowe wino owocowe"}