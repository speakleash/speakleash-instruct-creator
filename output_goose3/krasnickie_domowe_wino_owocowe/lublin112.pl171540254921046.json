{"meta_description": "Najszybsze informacje z Lublina, regionu i kraju", "title": "Mamy cztery nowe produkty tradycyjne z naszego regionu", "content": "Do Listy Produktów Tradycyjnych minister rolnictwa właśnie włączył cztery nowe produkty z naszego regionu. Obecnie mamy ich już 118. W tym miesiącu do zaszczytnego grona Produktów Tradycyjnych dołączyły cztery produkty pochodzące z naszego regionu. Są to pralina z Lublina, kraśnickie domowe wino owocowe, karczmiskie pierogi z bobru oraz chleb żytni tradycyjny z Baranowa. Pralina z Lublina jest wyrobem cukierniczym z wyraźnie wyczuwalnym nadzieniem. Jest to wyjątkowe połączenie wysokiej jakości czekolady z kremową masą o różnych smakach lub z bardzo gęstym i wyrazistym nadzieniem owocowym Praliny nadziewane są słodkim miodem lub lekko kwaśnymi malinami. Wszystkie surowce używane do produkcji pralin a więc miód, maliny, masło i śmietanka pochodzą z Lubelszczyzny. Jak podają źródła, historia pralin sięga XVII wieku , dziś praliny z Lublina serwuje m.in. Cukiernia Staropolska, która zgłosiła je do Listy Produktów Tradycyjnych. Kraśnickie domowe wino owocowe zostało zarejestrowane w kategorii napoje. Jest to klarowny napój fermentowany o zawartości alkoholu 10-14%, barwie od ciemnoczerwonej po rubinową i charakterystycznym smaku, w którym dominuje słodycz malin przełamana nutkami czarnej porzeczki. Trunek pochodzi z powiatu kraśnickiego, który nazywany jest zagłębiem produkcji sadowniczej, zwłaszcza owoców miękkich: truskawek, porzeczek, a głównie malin. Podstawowymi składnikami są tu maliny, czarna porzeczka, woda i cukier. Do wyrobu wina nie używa się naczyń i narzędzi metalowych. Karczmiskie pierogi z bobru zostały zarejestrowane w kategorii gotowe dania i potrawy. Pierogi mają tradycyjny kształt półokręgu z charakterystycznym, pofałdowanym „grzebieniem” powstałym w wyniku zlepiania ciasta. Stanowią od kilkuset lat sztandarową potrawę z której słyną Karczmiska. -Nikt nie może się oprzeć temu przysmakowi” – twierdzi przewodnicząca Koła Gospodyń Wiejskich w Karczmiskach. Pierogi z bobrem często są wyróżniane za wyjątkowe walory smakowe i tradycję kulinarną na konkursach produktów tradycyjnych. Chleb żytni tradycyjny zarejestrowany w kategorii wyroby piekarnicze i cukiernicze, to specjał produkowany m.in. przez Gminną Spółdzielnię „Samopomoc Chłopska” w Baranowie. Jest pieczony bez dodatku drożdży i polepszaczy, a jego sekretem i podstawową zaletą jest bardzo starannie prowadzony zakwas i technologia wypieku. Chleb ten ma kształt prostokąta i jest produkowany od 1964 roku na podstawie własnej receptury, która została opracowana przez kierownictwo i załogę piekarni.", "url": "https://www.lublin112.pl/mamy-cztery-nowe-produkty-tradycyjne-regionu/", "category": "lubelskie", "sub_category": "Napoje (alkoholowe i bezalkoholowe)", "phrase": "Kraśnickie domowe wino owocowe"}