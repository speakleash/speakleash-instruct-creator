{"meta_description": "", "title": "Sadownicy z lubelskiego apelują do rządu o pomoc w związku z kwietniowymi przymrozkami", "content": "Sadownicy z pow. kraśnickiego i opolskiego (Lubelskie) apelują do rządu o pomoc w związku ze szkodami spowodowanymi kwietniowymi przymrozkami. Według nich straty wynoszą nawet do 100 proc. Zdaniem wicewojewody lubelskiego Andrzeja Maja sytuacja jest bardzo trudna. Sadownicy z lubelskiego apelują do rządu o pomoc w związku z kwietniowymi przymrozkami /fot. Shutterstock Sadownicy z pow. kraśnickiego i opolskiego spotkali się w środę w miejscowości Moniaki-Kolonia w gm. Urzędów z wicewojewodą lubelskim Andrzejem Majem. Zaapelowali do rządu o pomoc w związku ze stratami, które poniosły ich gospodarstwa wskutek kwietniowych przymrozków. Wicewojewoda określił tę sytuację jako bardzo trudną. \"Jak mówią rolnicy, straty sięgają w niektórych uprawach nawet 100 proc. Dodatkowo muszą utrzymać plantację przez ten rok, w którym nie będzie zbiorów lub będą na poziomie kilkunastu, maksymalnie 30 proc., a koszty będą cały czas ponoszone przez sadowników, plantatorów. Na pewno ta sytuacja wymaga wsparcia\" - podkreślił wicewojewoda podczas konferencji w miejscowości Moniaki-Kolonia w gm. Urzędów. Oprócz doraźnej pomocy sadownicy postulują wprowadzenie zmian dotyczących systemu ubezpieczeń od klęsk żywiołowych ze względu na to, że - jak wyjaśnił wicewojewoda - firmy ubezpieczeniowe, mimo dopłaty unikają ubezpieczeń sadów i plantacji wieloletnich. Zwrócił uwagę, że ta sytuacja z pewnością znajdzie swoje odzwierciedlenie w wyższej cenie owoców dla konsumentów. Maj zapowiedział, że postara się w przyszłym tygodniu zorganizować spotkanie sadowników z przedstawicielami ministerstwa rolnictwa. Przekazał, że obecnie trwa szacowanie szkód, dopiero po jego zakończeniu znana będzie realna skala strat w województwie i w całej Polsce. Sadownik z gminy Łaziska w pow. opolskim Maciej Cebulak powiedział mediom, że w przypadku jego plantacji jabłek straty wynoszą - w zależności od odmiany - od 85 do 100 proc., zaś w przypadku śliwek nawet do 99 proc. \"Może na pojedynczych drzewach znajdą się jakieś owoce na ciasto\" - przekazał sadownik. Dodał, że liczy na symboliczne zbiory, ale bez przychodu. \"Trzeba będzie czekać na zbiory w 2025 r.\" - zaznaczył. Lubelska Izba Rolnicza wydała stanowisko dotyczące konieczności wsparcia gospodarstw dotkniętych falą kwietniowych przymrozków, dochodzących nawet do minus 11 stopni Celsjusza. Według Izby uszkodziły one pąki, kwiaty i zawiązki owoców większości upraw sadowniczych drzew i krzewów owocowych. \"I chociaż stopień uszkodzeń jest zróżnicowany w zależności od stanowiska, kondycji roślin oraz odmiany, to zniszczenia obejmują średnio od 30 do nawet 100 proc. całej plantacji\" - podała Izba. Pod koniec kwietnia br. wiceminister rolnictwa Stefan Krajewski przekazał, że resort pracuje nad formą pomocy dla sadowników, którzy nie ubezpieczyli się od wiosennych przymrozków, a ich uprawy ucierpiały z powodu warunków pogodowych. Dodał również, że w uzgodnieniach międzyresortowych i konsultacjach społecznych jest już projekt nowelizacji ustawy o ubezpieczeniach upraw rolnych i zwierząt gospodarskich, przewidujący zwiększenie dopłat z budżetu i rozszerzenie listy objętych nimi roślin.", "url": "https://www.portalspozywczy.pl/owoce-warzywa/wiadomosci/sadownicy-z-lubelskiego-apeluja-do-rzadu-o-pomoc-w-zwiazku-z-kwietniowymi-przymrozkami,254782.html", "category": "lubelskie", "sub_category": "Napoje (alkoholowe i bezalkoholowe)", "phrase": "Kraśnickie domowe wino owocowe"}