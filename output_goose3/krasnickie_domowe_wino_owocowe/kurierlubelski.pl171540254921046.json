{"meta_description": "Mieszkańcy Lubelszczyzny coraz chętniej zgłaszają swoje wyroby na ogólnopolską listę produktów regionalnych i tradycyjnych, prowadzoną przez resort rolnictwa.  Ze 110 produktami zajmujemy czwarte miejsce w kraju, a kolejne już czekają w kolejce.", "title": "110 wyrobów z Lubelszczyzny na ogólnopolskiej liście regionalnych produktów", "content": "Mieszkańcy Lubelszczyzny coraz chętniej zgłaszają swoje wyroby na ogólnopolską listę produktów regionalnych i tradycyjnych, prowadzoną przez resort rolnictwa. Ze 110 produktami zajmujemy czwarte miejsce w kraju, a kolejne już czekają w kolejce. - Przepis na wino domowe w naszej rodzinie był od zawsze, ja nauczyłam się go od mojej mamy. Potrzebne składniki rosną w moim ogrodzie. Wino robię z czarnej porzeczki, a malin, z których słyną okolice Kraśnika, używam zamiast drożdży. Wino przygotowuję dla najbliższych, rodziny i znajomych - opowiada Jolanta Dobrzyńska z miejscowości Lasy (powiat kraśnicki), która chciałaby, żeby wino robione według przepisu przechodzącego w jej rodzinie z pokolenia na pokolenie znalazło się na liście produktów regionalnych i tradycyjnych Ministerstwa Rolnictwa i Rozwoju Wsi. Do wtorku były na niej 1123 produkty, w tym 110 z Lubelszczyzny. - Prowadzimy rodzinną firmę, mamy swoje gospodarstwo sadownicze. W tej chwili produkujemy 300 tysięcy litrów soku jabłkowego. Mamy nadzieję, że kiedy nasz sok trafi na listę produktów tradycyjnych, to sprzedaż wzrośnie - nie ukrywa Grzegorz Maryniowski z Łazisk. Propozycje na listę produktów regionalnych i tradycyjnych trzeba zgłaszać do Urzędu Marszałkowskiego, przyjmuje je tamtejszy Departament Rolnictwa i Środowiska. - Zainteresowanie ogólnopolską listą produktów regionalnych rzeczywiście jest coraz większe. Nie może na nią jednak trafić każdy produkt, ale wytwarzany tradycyjnymi metodami od co najmniej 25 lat - zastrzega Rafał Serej z Departamentu Rolnictwa i Środowiska w Urzędzie Marszałkowskim. I podkreśla: - Zaproponowany produkt musi być elementem dziedzictwa kulturowego regionu, lokalna społeczność w pewien sposób musi się z nim utożsamiać. Wśród produktów, które ostatnio trafiły na tę listę resortu rolnictwa, jest m.in.: masło z Bychawy, konfitura różana z Końskowoli, a także nalewka z płatków róży, czyli napój spirytusowy o 30-35-procentowej zawartości alkoholu. W kolejce do akceptacji, jeśli chodzi o Lubelszczyznę, czekają: domowe wino owocowe z powiatu kraśnickiego, jabłka kraśnickie, konfitura z owoców róży, rogaliki półfrancuskie śmietanowe z masą orzechową i różą oraz sok jabłkowy z Łazisk.", "url": "https://kurierlubelski.pl/110-wyrobow-z-lubelszczyzny-na-ogolnopolskiej-liscie-regionalnych-produktow/ar/946971", "category": "lubelskie", "sub_category": "Napoje (alkoholowe i bezalkoholowe)", "phrase": "Kraśnickie domowe wino owocowe"}