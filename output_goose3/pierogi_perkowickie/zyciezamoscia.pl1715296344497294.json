{"meta_description": "Smaki Regionów w Zamościu Już w jutro (3 sierpnia) przed pałacem Zamoyskich od godz. 11 odbywać będzie się  finał wojewódzkiego etapu konkursu „NASZE KULINARNE DZIEDZICTWO –", "title": "Smaki Regionów w Zamościu", "content": "Już w jutro (3 sierpnia) przed pałacem Zamoyskich od godz. 11 odbywać będzie się finał wojewódzkiego etapu konkursu „NASZE KULINARNE DZIEDZICTWO – SMAKI REGIONÓW”. Głównym celem konkursu jest zgromadzenie wiedzy o oryginalnych i regionalnych specjałach wytwarzanych przez lokalnych wytwórców, także firmy gastronomiczne, restauracje, koła gospodyń wiejskich i gospodarstwa agroturystyczne. Powstających z wykorzystaniem tradycyjnych technologii, w oparciu o miejscowe zasoby surowców, i stanowiących dzięki temu dziedzictwo kulinarne regionu. Wśród zgłoszonych frykasów znalazły się m.in.: osławione już pierogi perkowickie, frykas kodeński (czyli pasztet wątróbkowy) i tartun z soczewicą prosto z Południowego Podlasia. Będą też takie osobliwości, jak babeczki z czerstwego chleba, dżem lubkowy (ze starej odmiany śliwy lubaszki), szczodraki czy wegetariański cymes na ostro (specjał z marchewki wywodzący się z kuchni żydowskiej). Dodatkowo – jak co roku – około 15 produktów będzie ubiegać się o nominację do ogólnopolskiej nagrody „Perła” (najwyższej nagrody przyznawanej przez Krajową Kapitułę Konkursu), która zostanie wręczona podczas ogólnopolskiego finału połączonego z prezentacją produktów i regionów. Do tej pory nasi „lubelscy” wytwórcy otrzymali już 37 „Pereł” w części produktowej i 15 w części gastronomicznej. Kiermasz lubelskich produktów tradycyjnych: będą to produkty wysokiej jakości, specjały wytwarzane zgodnie z tradycyjną recepturą. Wystawcy zaprezentują m.in.: pieczywo, wędliny, sery, ciasta, pierogi. Będą również pokazy gotowania i degustacje m.in.: mięsa świń ras wpisanych na LPT serwowane z miodami tradycyjnymi, smaczne fantazje z wykorzystaniem chełmskiego makaronu jajecznego, specjały z Bronic (kiełbasa i schab wędzony), chleb wiejski z otrębami i pieróg gryczany. Będzie tu można również zasmakować w kakorach i golasach z kaszy gryczanej z serem z Łobaczewa Małego, napić się oranżady z Kąkolewnicy lub – dla odmiany – syropu malinowego z Mikołajówki, a na deser delektować szarlotką razową z Lublina. Nie zabraknie ryb słodkowodnych, z hodowli których słynie Lubelskie. Pod egidą projektu „Pan Karp” odbędą się tu degustacje rybnych rarytasów. Przygotują je i będą serwować państwo Kuśmierczakowie z Gospodarstwa Rybackiego “Bełżec” w powiecie tomaszowskim, które zdobyło zaszczytny tytuł Mistrza Krajowego konkursu AgroLiga 2018. Organizatorem centralnym jest Polska Izba Produktu Regionalnego i Lokalnego, organizatorem regionalnym- Urząd Marszałkowski Województwa Lubelskiego, partnerem wydarzenia jest Miasto Zamość.", "url": "https://zyciezamoscia.pl/informacje/smaki-regionow-w-zamosciu/", "category": "lubelskie", "sub_category": "Gotowe dania i potrawy", "phrase": "Pierogi perkowickie"}