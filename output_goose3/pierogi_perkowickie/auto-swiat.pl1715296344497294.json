{"meta_description": "Karol Okrasa, znany polski kucharz, restaurator oraz miłośnik historii w ramach projektu \"Każda podróż ma znaczenie\" zeroemisyjnie, czyli samochodem w pełni elektrycznym, wyrusza w najpiękniejsze zakątki Polski. W trzecim odcinku podróżuje na Podlasie, po drodze odwiedzając miejsca, które warto znać.", "title": "Karol Okrasa wyrusza samochodem elektrycznym na Podlasie [Wideo]", "content": "Podróż po unikalnych zakątkach Polski może zapaść w pamięć. Zwłaszcza gdy odbywa się lokalnie zeroemisyjnym samochodem elektrycznym. Taką właśnie kampanię edukacyjną realizuje Karol Okrasa we współpracy z NFOŚiGW i elektromobilni.pl. Akcja ma na celu podniesienie wiedzy i świadomości społecznej w zakresie elektromobilności oraz ukształtowanie postaw ekologicznych. Dlatego właśnie jej twarzą został Karol Okrasa, polski szef kuchni i restaurator, który słynie nie tylko z genialnych i niepowtarzalnych dań, ale jest także miłośnikiem historii oraz ekologii. W trzecim odcinku serii Karol Okrasa rusza na Podlasie. Najlepiej będzie, jeśli dokładny i malowniczy opis odcinka pozostawimy jego twórcom: W tym odcinku serii Karol odwiedza Podlasie. Jego przygoda zaczyna się od miejscowości Husinka. To niewielka wioska położona w malowniczej dolinie przepływającej nieopodal rzeki Krzny. W budynku starej szkoły znajduje się Dom Pracy Twórczej Bożeny i Janusza Maksymiuków. Pani Bożena stworzyła sieć pracowni ginących zawodów, a w 2013 r. założyła Fundację Nadbużański Uniwersytet Ludowy. To właśnie tam opowiedziana jest historia zanikających zawodów, malarstwa, szkolnych rytuałów oraz pokazane są perebory. Tłem tych niezwykłych opowieści jest wątek ekologiczny. Karol dowiaduje się m.in. od Pani Bożeny i Pana Janusza, jakie są korzyści z posiadania własnej instalacji fotowoltaicznej. Droga do kolejnej lokalizacji to idealny moment, by zmienić na chwilę temat i porozmawiać o elektromobilności. Wraz z Panią Bożeną Maksymiuk z Husinki dyskutowali o zaletach samochodów elektrycznych i korzyściach z jego eksploatacji. Następnym przystankiem jest miejscowość Perkowice. Tam gospodynie z koła gospodyń wiejskich pojawiają się na jarmarkach, festynach i targach rękodzieł organizowanych w powiecie bialskim czy na pokazach kulinarnych dla zagranicznych gości. Karol poznaje tajniki ich popisowych dań, do których należą m.in. zupa z dyni, kulebiak (ciasto drożdżowe faszerowane mięsem mielonym i kaszą jaglaną), pierogi perkowickie oraz napój żniwny (oparty na mieszance miodu, rabarbaru i mięty). Trzecim miejscem, które odwiedza Karol, to dwór w miejscowości Borsuki. To staropolski majątek ziemski nad Bugiem, który jako hotel spełnia wyjątkowe zadanie. W jego murach goście zapominają o troskach codziennego życia i oddają się jego magii. Szczególne znaczenie przywiązują do kulinarnej strony wypoczynku, dzięki czemu na stołach zawsze znajdziemy pyszne domowe jedzenie oraz znakomite napitki. Wiele wyrobów, takich jak: chleby, wędliny czy nalewki, zostały własnoręcznie przygotowane przez samych gospodarzy. O tradycji, wyjątkowości tego miejsca, Karol rozmawia ze Zbyszkiem i Elą Aftaruk – właścicielami malowniczego dworku położonego w pograniczu województw lubelskiego i podlaskiego, a o kulinarnych smakołykach z szefem kuchni – Agatą Wojda. Poniżej znaleźć można mapkę z zaznaczoną trasą trzeciej podróży Karola Okrasy. Tym razem podróż odbyła się na pokładzie VW ID.3, Kii e-Soul oraz Kii r-Niro. We wcześniejszych odcinkach poruszano się BMW iX3, Kią EV6, Mercedesem EQA i Hyundaiem Ioniq5 (odcinek o Kaszubach) oraz Kią e-Niro, i e-Soul oraz WV ID.3 (odcinek o Mazurach). Więcej odcinków serii obejrzeć można na kanale elektromobilni w serwisie YouTube.", "url": "https://www.auto-swiat.pl/ev/wiadomosci/karol-okrasa-wyrusza-samochodem-elektrycznym-na-podlasie-wideo/v9p84kb", "category": "lubelskie", "sub_category": "Gotowe dania i potrawy", "phrase": "Pierogi perkowickie"}