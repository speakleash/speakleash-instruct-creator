{"meta_description": "Podstawą diety mieszkańców Prus Wschodnich czyli Warmiaków i Mazurów były dary natury. Łączyła ich kuchnia – smaczna i prosta, przygotowywana z miejscowych produktów, pochodzących z czystych lasów, pól, rzek i jezior.", "title": "Ślimaki nadziewane na liście Produktów Tradycyjnych. Jak wygląda pozyskanie ślimaka winniczka w naszym województwie?", "content": "Podstawą diety mieszkańców Prus Wschodnich czyli Warmiaków i Mazurów były dary natury. Łączyła ich kuchnia – smaczna i prosta, przygotowywana z miejscowych produktów, pochodzących z czystych lasów, pól, rzek i jezior. Mieszkańcy dawnych Prus, zamieszkują obecnie na terenach trzech państw: Rosji, częściowo Litwy i Polski, głównie w naszym województwie. Ich kuchnia to przede wszystkim różnorodność smaków, odzwierciedlająca historię ziem, na których mieszały się wpływy wielu grup etnicznych i kulturowych, a co za tym idzie także tradycji kulinarnych, do których można zaliczyć ślimaki. Dlatego też „ślimaki nadziewane” zostały wpisane na listę Produktów Tradycyjnych, która promuje żywność wytwarzaną tradycyjnymi metodami. Ślimak winniczek Helix pomatia podlega w Polsce częściowej ochronie gatunkowej. Zgodnie z obowiązującym prawem, możliwe jest pozyskiwanie ślimaków winniczków o średnicy muszli większej niż 30 mm, w okresie od 20 kwietnia do 31 maja. Zachowanie minimalnego wymiaru muszli ślimaka winniczka jest szczególnie istotne, ponieważ zbieranie osobników niewymiarowych (mniejszych nawet o 1-2 mm od wymiaru dozwolonego) powoduje, że znaczna część osobników nie zdąży spełnić swojej funkcji rozrodczej warunkującej przetrwanie lokalnych populacji. Podczas zbioru ślimaka winniczka należy przestrzegać warunków określonych w pozwoleniu wydawanym przez regionalnego dyrektora ochrony środowiska. — Osoby, które będą prowadziły zbiór niezgodnie z warunkami otrzymanej decyzji (np. zbiór niewymiarowych osobników, nieodpowiednie warunki przetrzymywania, brak złożenia sprawozdania w określonym terminie, podanie nieaktualnego adresu skupu ślimaka, itd.) nie uzyskają takich zezwoleń w przyszłości — informuje Regionalna Dyrekcja Ochrony Środowiska w Olsztynie.", "url": "https://gazetaolsztynska.pl/633240,Slimaki-nadziewane-na-liscie-Produktow-Tradycyjnych-Jak-wyglada-pozyskanie-slimaka-winniczka-w-naszym-wojewodztwie.html", "category": "warmińsko-mazurskie", "sub_category": "Gotowe dania i potrawy", "phrase": "Ślimaki nadziewane"}