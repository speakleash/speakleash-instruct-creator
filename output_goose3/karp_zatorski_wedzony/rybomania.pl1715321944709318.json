{"meta_description": "Rybomania: Serwis wedkarski spinningowy", "title": "Karp zatorski zarejestrowany jest w Brukseli jako produkt regionalny. Jak zrobić karpia po zatorsku", "content": "Karp zatorski zarejestrowany jest w Brukseli jako produkt regionalny. Jak zrobić karpia po zatorsku W zatorskich miejskich archiwach można znaleźć przepisy na karpia z połowy XVIII wieku, niektóre naprawdę wyszukane. „Powybierawszy ozorki karpiom włóż w rynkę, masła dobrego dodaj, cebuli siekanej, pieczonej ociągnij to w maśle, wlej trochę wody i soli, limonią usiekaj drobno, pieprzu i gałki przyważ, a daj na stoł”... Czemu na karpia? Bo Zator karpiem stoi! To z tutejszych stawów, których geneza sięga XIV wieku, na wawelskie, królewskie stoły trafiały karpie z Księstwa Zatorskiego (1445-1564). Jedynie ryba z zatorskiej hodowli nosi miano królewskiej, a karp zatorski został zarejestrowany w Brukseli jako produkt regionalny.Zator słynie przede wszystkim ze „Święta Karpia”, wielkiego wydarzenia artystyczno-kulinarnego na mapie Małopolski, które promuje gminę daleko poza jej granice, a podczas imprezy spotykają się delegacje z zagranicznych miast partnerskich Zatora. W ciągu trzech dni trwania Święta Karpia do miasta zjeżdża kilkanaście tysięcy turystów! Podczas obchodów można podziwiać występy wielu zespołów z kraju i z zagranicy oraz dobrze się bawić. Obchodom towarzyszy zawsze wystawa ryb słodkowodnych organizowana przez RZD w Zatorze.Regionalną renomę „Święta Karpia” potwierdziło jego zwycięstwo w 2005 roku, w plebiscycie „Wielkie Odkrywanie Małopolski”. „Karp zatorski” wędzony zdobył kilka nagród na różnego rodzaju konkursach organizowanych na terenie Polski południowej. Jest on laureatem Złotego Orła – za najlepszy produkt regionalny Małopolski Zachodniej oraz zajął drugie miejsce w konkursie „ Nasze Kulinarne Dziedzictwo – Perły 2006”.Żniwa Karpiowe to drugie co do wielkości, po lipcowym Święcie Karpia, wydarzenie kulinarno-artystyczne. Ta wyjątkowa impreza, która jest zarazem zwieńczeniem Festiwalu Doliny Karpia, ma swój niecodzienny charakter. W tym wydarzeniu uczestniczą przede wszystkim przedstawiciele organizacji kulinarnych, kulturalnych, artystycznych oraz najliczniej rybacy. Na straganach królują potrawy z karpia zatorskiego przygotowane przez Koła Gospodyń i Gospodarzy Wiejskich z terenu gminy Zator, które nie po raz pierwszy udowodniają, że nie mają sobie równych w przyrządzaniu rodzimego karpia.- zatorski Rynek wypełnia świąteczna atmosfera. To za sprawą kolejnego wielkiego święta w Dolinie Karpia – Zatorskiego Jarmarku Karpiowego. Do Zatora zjeżdżają się nie tylko turyści i chętni wrażeń, ale przede wszystkim restauratorzy, smakosze i cenieni znawcy kulinarni. Nie w Krakowie czy Warszawie, ale właśnie tutaj można kupić wigilijnego karpia zatorskiego, zwanego także karpiem królewskim. Jego wyjątkowość, delikatny smak i marka sprawia, że praktycznie każdy chce go mieć!__________________________________________________________________________________________PRZEPIS:Składniki:1 kg karpia zatorskiego2 jajka10 dag sera żółtego10 dag pieczarekzielona pietruszka sól, papryka, pieprz mąka śmietana masło lub margarynaSprawioną rybę pokroić na kawałki i posolić. Kawałki obtoczyć w mące, wymieszanej z papryką i odrobiną pieprzu. Upiec na gorącym tłuszczu na złoty kolor. Upieczone kawałki układać warstwami w prodiżu lub w naczyniu żaroodpornym. Każdą warstwę posypać ugotowanymi na twardo i pokrojonymi jajkami, zieloną pietruszką (posiekaną), tartym żółtym serem oraz smażonymi pieczarkami. Na wierzch położyć kawałki masła lub margaryny i mocno zapiec pod przykryciem przez pół godziny.", "url": "http://www.rybomania.pl/karp_zatorski_zarejestrowany_jest_w_brukseli_jak,522.html", "category": "małopolskie", "sub_category": "Mięso świeże oraz produkty mięsne", "phrase": "Karp zatorski wędzony"}