{"meta_description": "", "title": "Karp zatorski", "content": "Nazywany także królewskim, bo nigdy go nie brakowało na stołach królów polskich. Odmiana powstała w ciągu wielowiekowego procesu hodowli i krzyżowania. Zapoczątkowali go prawdopodobnie już w średniowieczu cystersi, którzy trudnili się gospodarką rybacką i zakładaniem stawów hodowlanych. Karp zatorski jest hodowany na terenie trzech sąsiadujących ze sobą gmin Zator, Przeciszów i Spytkowice. Od 2003 roku realizują program hodowli „Dolina Karpia”. Obszar ten obejmuje łącznie 134 kilometrów kwadratowych. Największa produkcja odbywa się na terenie Zatora – stąd nazwa ryby. Karp zatorski powstał ze skrzyżowania rodzimej linii karpia polskiego z liniami: węgierską, jugosłowiańską, gołyską i izraelską. Znaki szczególne wyróżniające karpia zatorskiego to dobre wygrzbiecenie, duża masa mięsna, delikatny smak i oliwkowy lub oliwkowo-niebieski kolor. Waga karpia wynosi od 1,1 kilograma do 1,8 kilograma. Zator słynie z lipcowego „Święta Karpia”, dużego wydarzenia artystyczno-kulinarnego na mapie Małopolski, które promuje gminę daleko poza jej granice. To idealna okazja aby degustować karpia zatorskiego na różne sposoby: wędzony, smażony, w galarecie, w warzywach i przede wszystkim karp po zatorsku.", "url": "https://visitmalopolska.pl/-/karp-zatorski", "category": "małopolskie", "sub_category": "Mięso świeże oraz produkty mięsne", "phrase": "Karp zatorski wędzony"}