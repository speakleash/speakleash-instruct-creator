{"meta_description": "Strona Urzędu Miasta w Zatorze - informacje na temat gminy, aktualności, prawo, turystyka, oświata, kultura.", "title": "Aktualności - Strona Urzędu Miasta w Zatorze", "content": "W ramach akcji promocyjnej #OdkrywamySkarbyDolinyKarpia zakończyliśmy cykl tematów dotyczących marki lokalnej Dolina Karpia. Przedświąteczna atmosfera sprzyja poznawaniu tradycji rybackich w Dolinie Karpia. Dzisiaj przedstawimy karpia zatorskiego oraz karpia osieckiego. Stawy karpiowe w Dolinie Karpia zbudowane w celu hodowli ryb są płytkie (około 1,5 m głębokości), ich dno jest wyrównane i lekko nachylone w kierunku mnicha spustowego, tak aby można z nich było grawitacyjnie spuścić wodę. Woda doprowadzana i odprowadzana jest ze stawów systemem rowów. Rozległe powierzchnie wodne, obfitość ryb oraz ponad 700-letnie istnienie sprawiają, że jest to jedna z najważniejszych w skali kraju ostoi ptaków i roślin. Kompleksy stawowe należą do najstarszych i jednych z największych w naszym kraju ośrodków hodowli karpia. Łączna powierzchnia stawów wynosi około 2000 hektarów. Do najciekawszych kompleksów należą: Przeręb, Spytkowice, Bugaj oraz Rudze. Na terenie Doliny Karpia hodowla ryb od wieków prowadzona jest w sposób tradycyjny, jedynie drewniane wozy i konie zostały zastąpione przez ciągniki. Karp zatorski to najbardziej charakterystyczny produkt utożsamiany z Doliną Karpia. Jego walory smakowe cenione były już przez królów polskich w średniowieczu, dlatego też karp z tutejszych stawów nazywany jest królewskim. Również współcześnie potrawy z karpia zatorskiego cieszą się uznaniem smakoszy, co potwierdzają nagrody zdobywane w licznych konkursach. W 2011 roku karp zatorski wędzony został wpisany przez Ministra Rolnictwa i Rozwoju Wsi na Listę Produktów Tradycyjnych, a karp zatorski został zarejestrowany w Unii Europejskiej jako Chroniona Nazwa Pochodzenia. Karp zatorski jest hybrydą powstałą w wyniku krzyżowania czystej linii karpia zatorskiego z czystymi liniami: węgierską, jugosłowiańską, gołyską i izraelską. Hodowany jest wyłącznie w ziemnych stawach karpiowych, zgodnie z zatorską metodą chowu opartą na dwuletnim systemie chowu. Cały cykl produkcyjny karpia zatorskiego odbywa się na obszarze gminy Zator, Przeciszów i Spytkowice. Na uwagę zasługuje również karp osiecki. Hodowla ryb stawowych w Osieku, podobnie jak w znacznej części księstwa oświęcimskiego, do którego ta miejscowość od początku należała, datuje się co najmniej od XIV wieku. Gospodarka rybacka uległa radykalnej poprawie po 1885 roku, kiedy to majątek osiecki wraz ze 140 ha stawów nabył od hrabiów Borkowskich ziemianin Oskar de Rudno Rudziński. Obdarzony niezwykłą energią i wytrwałością, korzystając z głębokiej wiedzy fachowej, doprowadził dobra osieckie do rozkwitu i wysokiego stopnia intensywności we wszystkich możliwych dziedzinach. Na specjalne podkreślenie zasługuje wkład Oskara Rudzińskiego w rozwój gospodarki stawowej i uzyskanie słynnego szczepu karpia osieckiego. W 2014 roku karp osiecki został wpisany na listę produktów tradycyjnych województwa małopolskiego. - Sprzedaż karpia zatorskiego oraz innych ryb prowadzona przez Rybacki Zakład Doświadczalny w Zatorze: od poniedziałku do piątku w godzinach 7.00-14.30 oraz w soboty w godzinach 7.00 – 13.00 w Gospodarstwie Rybackim Spytkowice (ul. Na Stawach 1), szczegóły oraz cennik na stronie: www.rzdzator.pl. - Sprzedaż karpia osieckiego oraz innych ryb prowadzona przez Ośrodek Hodowli Zarodowej w Osieku: od poniedziałku do piątku w godzinach od 8.00-14.00 w obiekcie Rybaczówka (Osiek, ul. Bielańska 1, 32-608 Osiek), szczegóły oraz cennik na stronie: www.ohzosiek.pl. Polecamy również restauracje wyróżnione znakiem marki lokalnej Dolina Karpia, które serwują potrawy z karpia oraz innych ryb słodkowodnych: - Restauracja Revel w Zatorze - Restauracja Tarniówka w Osieku - Restauracja Resto w Półwsi - Restauracja w Ośrodku Wypoczynkowym Karpik w Graboszycach - Restauracja Czeremcha w Radocza Park Hotel Active & Spa.", "url": "https://www.zator.pl/urzad/aktualnosci/OdkrywamySkarbyDolinyKarpia-gospodarka-rybacka/idn:6212.html", "category": "małopolskie", "sub_category": "Mięso świeże oraz produkty mięsne", "phrase": "Karp zatorski wędzony"}