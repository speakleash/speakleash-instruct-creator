{"meta_description": "", "title": "Karp zatorski czyli królewski. Dlaczego jest taki wyjątkowy?", "content": "Wysoka jakość karpia zatorskiego wiąże się nierozerwalnie ze środowiskiem naturalnym obszaru geograficznego gminy Zator, Przeciszów i Spytkowice. Swoją jakość zawdzięcza nie tylko właściwościom środowiska przyrodniczego, ale również miejscowej tradycji i technice chowu i hodowli. Tylko wspólne oddziaływanie wymienionych czynników pozwala uzyskać karpie odznaczające się specyficznymi cechami. Czynniki naturalne sprzyjają powstawaniu w stawach rybnych wystarczającej ilości pokarmu naturalnego o wysokiej jakości. Ponadto na terenie jego produkcji panują korzystne warunki glebowe i klimatyczne sprzyjające uprawie czterech podstawowych zbóż. W szczególności dzięki dużej produkcyjności stawów żywienie karpi oparte jest o pokarm naturalny, bez użycia sztucznych pasz i suplementów paszowych. Dzięki wysokiej produkcyjności stawów i wyeliminowaniu łatwo fermentującego sztucznego pokarmu węglowodanowego, zostało ograniczone występowanie patogenów o chorobotwórczym działaniu. Wpływa to na zdrowotność karpia zatorskiego oraz wyjątkowe właściwości organoleptyczne produktu. Karp zatorski swoją jakość i właściwości zawdzięcza nie tylko środowisku przyrodniczemu, z którym jest nierozerwalnie związany, ale także tradycji i technice hodowli na tym terenie. Stosowanie zatorskiej metody chowu, dostosowanej do warunków środowiskowych obszaru warunkuje uzyskanie produktu o określonych cechach. Skrócenie okresu chowu do dwóch lat, pozwala na wyprodukowanie karpia młodego, o wysokich walorach smakowych oraz mięsa o mniejszej zawartości tłuszczu, niż u starszych ryb handlowych, uzyskiwanych w powszechnie stosowanym dłuższym cyklu produkcyjnym. Młody wiek karpia decyduje o delikatnym smaku, który różni karpia zatorskiego od karpi wyprodukowanych na odmiennym obszarze geograficznym. Decyduje także o jakości mięsa, które jest wysoko cenione przez konsumentów.", "url": "https://zator24.pl/ciekawostki/karp-zatorski-czyli-krolewski-dlaczego-jest-taki-wyjatkowy", "category": "małopolskie", "sub_category": "Mięso świeże oraz produkty mięsne", "phrase": "Karp zatorski wędzony"}