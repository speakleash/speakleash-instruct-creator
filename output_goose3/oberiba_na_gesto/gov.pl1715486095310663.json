{"meta_description": "Produkt wpisany na listę produktów tradycyjnych w dniu 2010-12-01 w kategorii Gotowe dania i potrawy w woj. opolskim.", "title": "Oberiba na gęsto - - Portal Gov.pl", "content": "Pokrojona w kostkę, gęsta masa z dodatkiem koperku i marchwi. Przyjmuje kształt naczynia, w którym jest podawana. Na terenach śląska ludzie żyli bardzo skromnie i oszczędnie. Mieszkańcom musiało wystarczyć to co zebrali z pola i przydomowego ogródka. Każda gospodyni w ogrodzie uprawiała marchew, pietruszkę, seler, fasolę, groszek, dynię, cebulę, ogórki i kalarepę zwaną oberibą. Warzywa te stanowiły podstawę witaminowego zaopatrzenia śląskiego stołu. Oberiba na gęsto to potrawa, którą można przygotowywać już wczesną wiosną, gdyż kalarepa wyrasta najwcześniej ze wszystkich warzyw. Sposób przygotowania oberiby na gęsto jest bardzo prosty i przekazywany z pokolenia na pokolenie. Najpierw oberibę należy obrać z wierzchniej skórki i pokroić w kostkę. Następnie posiekać drobno cebulę i zeszklić na maśle. Dodać kalarepę, podlać kilkoma łyżkami wody i dusić pod przykryciem na wolnym ogniu aż zmięknie. Na koniec dodać posiekany koperek, lekko oprószyć mąką i zagotować. Tak przygotowana oberiba na gęsto podawana jest do tłuczonych ziemniaków i klopsików mielonych.", "url": "https://www.gov.pl/web/rolnictwo/oberiba-na-gesto", "category": "opolskie", "sub_category": "Gotowe dania i potrawy", "phrase": "Oberiba na gęsto"}