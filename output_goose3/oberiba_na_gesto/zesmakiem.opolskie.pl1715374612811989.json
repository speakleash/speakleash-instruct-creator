{"meta_description": "", "title": "Oberiba na gęsto", "content": "Na terenach śląska ludzie żyli bardzo skromnie i oszczędnie. Mieszkańcom musiało wystarczyć to co zebrali z pola i przydomowego ogródka. Każda gospodyni w ogrodzie uprawiała marchew, pietruszkę, seler, fasolę, groszek, dynię, cebulę, ogórki i kalarepę zwaną oberibą. Warzywa te stanowiły podstawę witaminowego zaopatrzenia śląskiego stołu. Oberiba na gęsto to potrawa, którą można przygotowywać już wczesną wiosną, gdyż kalarepa wyrasta najwcześniej ze wszystkich warzyw. Sposób przygotowania oberiby na gęsto jest bardzo prosty i przekazywany z pokolenia na pokolenie. Kalarepki obrać i pokroić w słupki a młode listki zostawić, które następnie drobno posiekać. Cebulę obrać i pokroić w drobną kostkę. Podsmażyć na maśle. Dodać kalarepkę i listki, podlać wodą (ok. pół szklanki) i gotować na małym ogniu ok. 15 minut. Mąkę rozprowadzić w niewielkiej ilości zimnej wody i dodać do gotującej się kalarepki. Mieszać, aby nie powstały grudki. Do potrawy dodać posiekany koperek. Doprawić do smaku cukrem, solą i pieprzem. Podawać z młodymi ziemniakami i kotletami mielonymi (lub innym mięsem). Wpis na LPT: 1 grudnia 2010 r. w kategorii Gotowe dania i potrawy.  Wnioskodawca: Stara Karczma, Sylwia Skoczylas, Chocianowice, gm. Lasowice Wielkie", "url": "https://zesmakiem.opolskie.pl/oberiba-na-gesto-2/", "category": "opolskie", "sub_category": "Gotowe dania i potrawy", "phrase": "Oberiba na gęsto"}