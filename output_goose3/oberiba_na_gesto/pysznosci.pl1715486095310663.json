{"meta_description": "Oberiba to nic innego jak kalarepa. Na Śląsku przyrządza się z niej zupę lub szykuje gęsty sos. Stanowią one klasyki wi…", "title": "Oberiba to klasyk śląskiej kuchni. Dziś mało kto pamięta o tej zupie", "content": "Oberiba to kalarepa, z której na Śląsku przyrządza się zupę lub gęsty sos - Pyszności; Fot. Katrin Gilger, CC BY-SA 2.0, via Wikimedia Commons Oberiba to klasyk śląskiej kuchni. Dziś mało kto pamięta o tej zupie Oberiba to klasyk śląskiej kuchni. Dziś mało kto pamięta o tej zupie Oberiba to nic innego jak kalarepa. Na Śląsku przyrządza się z niej zupę lub szykuje gęsty sos. Stanowią one klasyki wiosenno-letniego menu mieszkańców tamtejszych regionów. Przepis bazuje głównie na warzywach i świeżych ziołach. Chcąc nadać daniu odrobiny ciężkości, dodaje się do niego śmietanę bądź zasmażkę. Prosta, szybka, syta i smaczna - taka jest właśnie zupa z oberiby. Wielu osobom nazwa ta nie powie za wiele. Co więcej, nawet na Śląsku słowo \"oberiba\" zaczyna zanikać. Nie zapomina się tam jednak o zupie z oberiby - i słusznie. To doskonale wpisujące się w polską tradycję kulinarną danie jest urzekająco proste i niesamowicie smaczne, a jego podstawowym składnikiem jest kalarepa. Zupa ta syci i ma przyjemnie lekko ostry smak, a świeże zioła dodają całości świeżego aromatu. Zupa z oberiby to doskonały przykład ubogiej potrawy (jakich nie brak w praktycznie każdej kuchni narodowej), opartej na powszechnie dostępnych, podstawowych składnikach, do których swego czasu każdy miał dostęp lub nawet hodował je na własnej ziemi. Warto wiedzieć, że oberiba to po śląsku po prostu kalarepa. Słowo zostało zapożyczone z języka niemieckiego (Oberrübe), ale obecnie rzadko się go używa. Współcześnie na Śląsku na kalarepę mówi się częściej kohlrabi. Zupa z oberiby to tradycyjne danie szczególnie popularne na Górnym i Dolnym Śląsku, które przyrządza się od wczesnej wiosny do późnego lata. Składa się z jarzyn i często zabiela się ją śmietaną lub zagęszcza zasmażką. W rejonie Opolszczyzny szczególnie popularna jest oberiba na gęsto, która trafiła nawet na listę produktów tradycyjnych. Potrawę tę podaje się do tłuczonych ziemniaków i klopsików mielonych. Oberibę na gęsto przyrządza się już wczesną wiosną — kalarepa wyrasta najwcześniej ze wszystkich warzyw. Sposób przygotowania oberiby na gęsto jest bardzo prosty i przekazywany z pokolenia na pokolenie. Kalarepę należy obrać z wierzchniej skórki i pokroić w kostkę. Następnie posiekać drobno cebulę i zeszklić na maśle. Dodać kalarepę, podlać kilkoma łyżkami wody i dusić pod przykryciem na wolnym ogniu aż zmięknie. Na koniec dodać posiekany koperek, lekko oprószyć mąką i zagotować.", "url": "https://pysznosci.pl/oberiba-to-klasyk-slaskiej-kuchni-dzis-malo-kto-pamieta-o-tej-zupie,6919230829271169a", "category": "opolskie", "sub_category": "Gotowe dania i potrawy", "phrase": "Oberiba na gęsto"}