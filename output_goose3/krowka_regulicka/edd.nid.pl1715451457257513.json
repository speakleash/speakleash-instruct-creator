{"meta_description": "", "title": "Żywe dziedzictwo tradycji od pokoleń w Regulicach", "content": "Odwiedź niewielką miejscowość Regulice i poznaj elementy dziedzictwa łączące kilka pokoleń mieszkańców. Spróbuj swoich sił w tradycyjnym rzemiośle, podglądając pracę twórców ludowych i własnoręcznie przygotuj dla siebie pamiątkę. A na koniec zasmakuj się w lokalnych produktach kulinarnych.  W ramach wydarzenia zwiedzisz Ekomuzeum Garncarstwa wraz z Izbą Tradycji Regionalnych w Regulicach obrazujących dziedzictwo kulturowe oraz walory przyrodnicze i historyczne regionu. Zobaczysz w nim m.in. dawne maszyny i narzędzia – służące rzemieślnikom oraz używane do codziennych prac.  Ponadto weźmiesz udział w bezpłatnych warsztatach rzemiosła ludowego: garncarstwa, rzeźbiarstwa, hafciarstwa, bibułkarstwa i dziewiarstwa – poznasz historię, tradycje i tajniki tych dawnych rzemiosł. Dowiesz się jak dawniej przebiegała praca z naturalnymi materiałami i przejdź wszystkie etapy pracy „mistrzów”.  W ramach wydarzenia organizowanego w Ekomuzeum Garncarstwa im. Jana Głuszka w Regulicach spróbujesz tradycyjnych produktów regionalnych, m.in: Ziemniaki po cabańsku, Krówka regulicka oraz pieczywo z tradycyjnego pieca chlebowego przygotowane przez Koła Gospodyń Wiejskich z: Regulic i Nieporazu. Produkty lokalne poznasz wśród natury – przy XVI-wiecznym źródełku położonym 150 metrów od Ekomuzeum Garncarstwa, gdzie z triasowych skał wapiennych bije bardzo silne wywierzysko, zachwycające czystością i smakiem wody, z którego lokalne gospodynie pobierały wodę do pieczenia chleba i przygotowywania potraw! Dodajmy, że źródło końcem XIX w. miało zasilać cały ówczesny Kraków!  Ponadto w odległości 200 metrów od Ekomuzeum Garncarstwa zwiedzisz lokalną winnicę Czak, będącą drugą w Polsce zarejestrowaną winnicą we współczesnym winiarstwie, gdzie zdegustujesz produkowane przez nią wina i zobaczysz piękne krajobrazy.", "url": "https://edd.nid.pl/wydarzenia/zywe-dziedzictwo-tradycji-od-pokolen/", "category": "małopolskie", "sub_category": "Wyroby piekarnicze i cukiernicze", "phrase": "Krówka regulicka"}