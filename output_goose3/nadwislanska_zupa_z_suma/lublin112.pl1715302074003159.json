{"meta_description": "Najszybsze informacje z Lublina, regionu i kraju", "title": "Mięso żniwiarza, zupa z suma, gulasz barani i pierogi perkowickie – Kulinarne dziedzictwo zostało nagrodzone (zdjęcia)", "content": "Na Zamku w Janowcu rozstrzygnięta została wojewódzka edycja konkursu „Nasze Kulinarne Dziedzictwo – Smaki Regionów” na najlepszy regionalny i lokalny produkt żywnościowy oraz na najlepsze danie i potrawę regionalną i lokalną. Wzięło w nim udział blisko 50 restauratorów i kół gospodyń wiejskich z całego województwa. Całość zorganizował Urząd Marszałkowski Województwa Lubelskiego w Lublinie wspólnie z Polską Izbą Produktu Regionalnego i Lokalnego. W kategorii „Najlepsza potrawa regionalna” uczestnicy zaprezentowali zestawy składające się z przystawki lub zupy oraz obowiązkowo dania głównego. Pierwsze miejsce i nagrodę specjalną otrzymało Koło Gospodyń Wiejskich Swańki z Wyryk za żurek wielkanocny i szynkę Paschę pod kołderką z kapusty kiszonej. Jurorzy docenili również nadwiślańską zupę z suma oraz gulasz barani z Janowca z plackami słomianymi przyznając za te dania pierwszą nagrodę restauracji „Czarna Dama” w Janowcu. Druga nagroda przypadła Kole Aktywnych Kobiet w Łobaczewie Małym za zupę kluszczankę i sakiewki z ziołami, zaś trzecia Pracowni Kulinariów Regionalnych w Perkowicach za chłodnik na kwaśnym mleku i pierogi perkowickie. Wyróżniono również chłodnik szczawiowy i klekoty przygotowane przez restaurację „Maćkowa Chata” w Janowcu. Za najlepsze regionalne produkty żywnościowe uznano: mięso żniwiarza przygotowane przez Agnieszkę Pietrasiak, rybę marynowaną z Wieprza z Gospodarstwa Agroturystycznego „Gościniec nad Wieprzem”, ser dojrzewający krupski Jerzego Monia, miód nawłociowy ze spadzią z pasieki „Malinowa kraina”, ocet jabłkowy bełżecki z Fabryki Soków, grzyby po wiejsku przygotowane przez Koło Aktywnych Kobiet z Łobaczewa Małego, olej konopny tłoczony tradycyjnie z pracowni Zielony Olej z Masłomęcza, kołacz zaparzany z suszonymi owocami z Pracowni Kulinariów Regionalnych w Perkowicach, wino gronowe białe wytrawne Del Sol Mariusza Sienkiewicza i żur ziemiański z czosnkiem niedźwiedzim, jałowcem i krajanką chlebową z Lessowej Pięciolinii Turystycznej. Celem wydarzenia jest zachowanie narodowych specjałów, zanim odejdą w zapomnienie, wyparte przez „szybką” przemysłową żywność. Chodzi o lokalne i regionalne wyroby, osadzone głęboko w polskiej tradycji i od lat wytwarzane tymi samymi metodami i według tych samych receptur. Do tego dochodzi zachęcanie rolników i właścicieli lokalnych firm, obiektów agroturystycznych, turystycznych i gastronomicznych do czerpania z bogatej spuścizny kulinarnego dziedzictwa i wykorzystania jej w ofercie rynkowej, do sięgania do lokalnych zasobów surowców a także inspiracja producentów do wytwarzania certyfikowanej tradycyjnej żywności wysokiej jakości.", "url": "https://www.lublin112.pl/mieso-zniwiarza-zupa-z-suma-gulasz-barani-i-pierogi-perkowickie-kulinarne-dziedzictwo-zostalo-nagrodzone-zdjecia/", "category": "lubelskie", "sub_category": "Gotowe dania i potrawy", "phrase": "Nadwiślańska zupa z suma"}