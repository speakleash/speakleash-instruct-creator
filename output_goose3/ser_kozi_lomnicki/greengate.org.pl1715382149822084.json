{"meta_description": "", "title": "19) Bożena i Daniel Sokołowscy Gospodarstwo Ekologiczne „Kozia Łąka”", "content": "Gospodarstwo Ekologiczne “Kozia Łąka” położone jest w pobliżu Jeleniej Góry, wśród pól i lasów, z przepięknym widokiem na Karkonosze i Śnieżkę. Wszystkie produkty gospodarstwa wytwarzane są w 100% zgodnie z naturą: nie stosuje się tu żadnych nawozów sztucznych ani pestycydów. Jak mówią gospodarze ”hodujemy kozy (obecnie stado liczy ok 100 sztuk), a z ich mleka produkujemy wyjątkowe sery. To nasze hobby, pasja i… ciężka praca.” Do produkcji tutejszych serów używa się koziego mleka. Kozie mleko towarzyszy człowiekowi od tysięcy lat. Kozy były jednymi z pierwszych udomowionych zwierząt, łatwymi w hodowli oraz odpornymi na niesprzyjające warunki klimatyczne i niedostatek pożywienia. Ich mleko zawiera białka, które są łatwiej przyswajalne i cenniejsze niż te, zawarte w mleku krowim. Kozie mleko zawiera także dużo witamin (zwłaszcza D3, niacynę oraz biotynę) oraz minerały (magnez, wapń, żelazo, fosfor, potas). Co ciekawe, pod względem składu chemicznego jest ono zbliżone do mleka ludzkiego. Dzięki witaminie D3, poprawiającej przyswajanie przez organizm wapnia, u osób pijących kozie mleko można zaobserwować wzmocnienie kości i zębów. Tłuszcze zawarte w kozim mleku zawierają m.in. cenne kwasy Omega-6, a także znaczną zawartość kwasów tłuszczowych średnionasyconych, które nie odkładają się w postaci tkanki tłuszczowej. Jeszcze cenniejsze od samego mleka są wytwarzane z niego przetwory – w tym sery, a zwłaszcza sery dojrzewające, wyrabiane z mleka niepasteryzowanego. Właśnie użycie niepasteryzowanego mleka jest jedną z ważniejszych różnic pomiędzy serami wytwarzanymi w sposób tradycyjny, w małych gospodarstwach (takich jak Kozia Łąka) a wyrobami przemysłowymi, produkowanymi w dużych zakładach przetwórczych według standardowej technologii. Dzięki zastosowaniu surowego mleka, ser nie traci swoich naturalnych walorów smakowych, a serowar jest w stanie stworzyć niepowtarzalny i charakterystyczny tylko dla siebie produkt końcowy. W Koziej Łące wyrabia się wiele różnych rodzajów sera: Ser Łomnicki długodojrzewający z dodatkami, ser kozi w oleju z ziołami, a nawet bardzo, bardzo specjalną kozią chałwę. Jednak produktem zupełnie wyjątkowym jest kozi jogurt z pyłkiem pszczelim. Bioaktywny jogurt z pyłkiem wzmacnia i oczyszcza organizm, poprawia przemianę materii i odporność, działa antyalergicznie, jest naturalnym antybiotykiem, działa przeciwgrzybiczo, stymuluje witalność i libido, jest zdrowym i wskazanym “dopingiem” dla sportowców, zwiększa odporność, poprawia koncentrację, dodaje energii, dostarcza łatwo przyswajanego wapnia oraz białka. Ten niezwykły wyrób jest idealną kompozycją, nie sposób go pominąć zwiedzając Krainę Mlekiem i Miodem Płynącą! Gospodarstwo należy do Ogólnopolskiej Sieci Zagród Edukacyjnych oraz sieci Nasze Kulinarne Dziedzictwo. Informacji o ofercie edukacyjnej oraz pysznych produktach prosimy szukać na stronach internetowych Koziej Łąki.", "url": "http://greengate.org.pl/19bozena-i-daniel-sokolowscy-gospodarstwo-ekologiczne-kozia-laka/", "category": "dolnośląskie", "sub_category": "Sery i inne produkty mleczne", "phrase": "Ser kozi łomnicki"}