{"meta_description": "Co kryje się za prowokująco wulgarną nazwą, za którą co wrażliwsza część społeczeństwa mogłaby poczuć się obrażona? Nic innego, jak poczciwe placki drożdżowe polane konfiturą? Czy nie można zatem kulturalniej? Weganon wszystko wyjaśnia w swojej najnowszej książce \"Roślinna kuchnia regionalna\", a z nami podzielił się jednym z przepisów wzbudzającym największe emocje.", "title": "Kujawskie ruchańce z fjutem — bezwstydnie pyszny przepis z książki Weganona", "content": "Co kryje się za prowokująco wulgarną nazwą, za którą co wrażliwsza część społeczeństwa mogłaby poczuć się obrażona? Nic innego, jak poczciwe placki drożdżowe polane konfiturą? Czy nie można zatem kulturalniej? Weganon wszystko wyjaśnia w swojej najnowszej książce \"Roślinna kuchnia regionalna\", a z nami podzielił się jednym z przepisów wzbudzającym największe emocje. Paweł Ochman, bliżej znany poszukiwaczom bezmięsnych smaków jako Weganon, tym razem wybrał się w podróż po wszystkich smakowych regionach Polski, aby wyciągnąć z nich co najlepsze. Poza doskonałymi smakami, w których dla wielu z nas zaklęte jest wspomnienie dzieciństwa, kulinarny szlak Polski Weganona odkrywa dla nas także wiele radości ze słowotwórczej fantazji naszych rodaków. Czym są dziędziuchy na Lubelszczyźnie, hołubcie na Pomorzu Zachodnim, fujarki pastusze na Podkarpaciu czy bomby legnickie na Dolnym Śląsku, a czym ruchańce z fjutem? Zobaczcie, co o nich ma do powiedzenia Paweł Ochman. Tego przepisu nie mogło zabraknąć. Gdy pojawił się na blogu, wywołał niemałe poruszenie. Chodziło oczywiście o nazwę. Dodatkowo kontrowersje wzbudził syrop, którym polewałem racuchy, czyli kujawski fjut. Skąd nazwa ruchańce? Na Kujawach, Pomorzu, a także Warmii i Mazurach rośnięcie ciasta drożdżowego określano ruchaniem. W każdym z tych regionów smaży się pulchne racuchy. Czym wyróżniają się te z Kujaw? Ciasto nie jest kładzione na głęboki tłuszcz. Z gotowego ciasta odrywa się kawałki, wałkuje i wykrawa szklanką. Smaży na niewielkiej ilości tłuszczu. Są również mniej słodkie od innych racuchów, dzięki czemu są idealne do żuru czy innych zup, a także do wytrawnego twarożku. Najczęściej jednak są podawane z konfiturami, polane sokami czy syropem. Mają postać albo niewielkich placków, albo takich na całą patelnię i krojonych na mniejsze kawałki. Uwielbiam racuchy z jabłkami, ale kujawskie ruchańce przebijają je smakiem. Mleko lekko podgrzać. Wlać ½ szklanki do miski, dodać drożdże, 1 łyżkę cukru i 1 łyżkę mąki. Wymieszać, przykryć ściereczką i zaczyn odstawić na 15 minut w ciepłe miejsce. Margarynę rozpuścić w reszcie mleka. Dodać do zaczynu wraz z mąką. Wyrabiać ciasto około 10 minut. Powinno być miękkie, elastyczne i nie kleić się do dłoni. Przykryć ściereczką i odstawić na 1 godzinę w ciepłe miejsce. Ponownie chwilę wyrabiać ciasto, po czym rozwałkować na grubość około 1 cm. Wykrawać kółka szklanką i układać na blasze wyłożonej papierem do pieczenia. Przykryć ściereczką i odstawić na 20 minut w ciepłe miejsce. Na patelni rozgrzać 2–3 łyżki oleju i smażyć racuchy na rumiano z obu stron na średnim ogniu. Podawać posypane cukrem pudrem lub z dowolnymi konfiturami czy syropami. Paweł Ochman - weganin, autor bloga weganon.pl, naukowiec. Stworzył ponad 1000 oryginalnych przepisów, wydał książki \"Pyszności z roślin. Proste wypieki, desery, śniadania bez jajek i nabiału\" oraz najnowszej \"Roślinnej kuchni regionalnej\". Odkrywca regionalnej kuchni polskiej i potraw z dzikich roślin.", "url": "https://noizz.pl/jedzenie/kujawskie-ruchance-z-fjutem-przepis-na-racuchy/4xc06xb", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Ruchańce drożdżowe"}