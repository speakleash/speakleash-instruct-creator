{"meta_description": "Produkt wpisany na listę produktów tradycyjnych w dniu 2013-07-31 w kategorii Wyroby piekarnicze i cukiernicze w woj. kujawsko-pomorskim.", "title": "Ruchańce drożdżowe - - Portal Gov.pl", "content": "Okrągły czasami owalny, obustronnie wypukły. Na przekroju kształt zbliżony do mocno spłaszczonego okręgu. Ruchańce drożdżowe zwane plackami ruchanymi, racuchami lub racuszkami to okrągłe czasami owalne, wypukłe placki drożdżowe, przygotowywane z mąki, drożdży, mleka, niewielkiej ilości jaj i roztopionego, ciepłego masła. Przygotowywano je głównie podczas karnawału, ale także bez okazji na podwieczorek zazwyczaj dla dzieci. „Drożdże rozetrzeć z łyżką cukru, łyżką mąki i łyżkami mleka, pozostawić do wyrośnięcia. Do miski wsypać około 2 szklanek mąki pszennej, dodać jajka – wymieszać. Potem ciepłe mleko z masłem, cukrem i solą – składniki połączyć. W czasie wyrabiania podsypać mąką. Formować placuszki z urwanego kawałka ciasta, pozostawić do wyrośnięcia. Na patelni uszykować olej lub smalec i w małej ilości tłuszczu smażyć – wolno, żeby się przepiekły” (Wywiad etnograficzny z mieszkańcami Kościelnej Wsi). Dawniej przygotowywane były na wielkość patelni, obecnie robi się je dużo mniejsze i różnej wielkości. Jest to potrawa szybka w przygotowaniu i niewymagająca dużych nakładów pracy. Ruchańce można jeść same lub na słodko, z cukrem, powidłami, marmoladą. Dawniej podawano je z twarożkiem, a nawet z żurem. „Placki jedzono same jako deser posypane cukrem pudrem, ale kiedyś w domu teściowej jedzono krojone w paski jak chleb (pieczono placki takie duże jak patelnia) posmarowany masłem” (Wywiad etnograficzny z mieszkańcami Kościelnej Wsi). Do dziś cieszą się dużą popularnością na Kujawach, a gospodynie wielokrotnie prezentują je na konkursach kulinarnych i na różnego rodzaju jarmarkach, kiermaszach czy dożynkach.", "url": "https://www.gov.pl/web/rolnictwo/ruchance-drozdzowe", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Ruchańce drożdżowe"}