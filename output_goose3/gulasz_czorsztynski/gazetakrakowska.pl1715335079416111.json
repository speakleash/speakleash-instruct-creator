{"meta_description": "Czorsztyński gulasz z kopytkami.", "title": "Regionalne przysmaki: czorsztyński gulasz z kopytkami [PRZEPIS]", "content": "W Gorcach o rdzennej, tradycyjnej kuchni się nie zapomina. Dlatego Koło Gospodyń Wiejskich wraz ze stowarzyszeniem Lokalna Grupa Działania „Gorce-Pieniny” wydało książkę „Smaki gorczańsko-pienińskie”. Można tam znaleźć przepisy na smaczne regionalne dania, przyrządzone w oparciu o receptury gospodyń wiejskich. Zebrane potrawy, udostępnione przez mieszkańców gmin Krościenko nad Dunajcem, Czorsztyn oraz Ochotnica Dolna, pachną swojsko i rodzinnie, przypominając dawne czasy, kiedy cała rodzina zasiadała do stołu po ciężkim dniu pracy. Wykonanie Gulasz: Mięso dobrze opłukać pod bieżącą wodą, wyjąć wszelkie kości i ich pozostałości, obrać z powięzi i nadmiaru tłuszczu, pokroić w kostkę. Oprószyć solą i smażyć na mocno rozgrzanym tłuszczu. Obsmażone kawałki mięsa zalać wodą i dusić do miękkości. Kapustę białą pokroić w kostkę i ugotować. W osobnym naczyniu ugotować kapustę kiszoną. Cebulę pokroić w drobną kostkę i zrumienić na tłuszczu. Do mięsa dodać kapusty oraz cebulę. Na patelni roztopić masło, dodać mąkę i smażyć cały czas mieszając, aż mąka nabierze złotego koloru. Tak przygotowaną zasmażkę dodać do potrawy. Czosnek drobno pokroić i dodać do gulaszu razem z przyprawami. Kopytka: Ziemniaki obrać i ugotować w osolonej wodzie. Ugotowane ziemniaki lekko przestudzić i przepuścić przez praskę. Dodać do nich mąkę i jajka, wyrobić ciasto. Z ciasta formułować niewielkie wałeczki i pociąć na kopytka. Wrzucać partiami na wrzącą osoloną wodę i gdy wypłyną na wierzch, gotować przez ok. 2-3 minuty.", "url": "https://gazetakrakowska.pl/regionalne-przysmaki-czorsztynski-gulasz-z-kopytkami-przepis/ar/13176834", "category": "małopolskie", "sub_category": "Gotowe dania i potrawy", "phrase": "Gulasz czorsztyński"}