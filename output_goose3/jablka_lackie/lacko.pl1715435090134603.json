{"meta_description": "Informacje na temat produktu tradycyjnego Jabłka Łąckie", "title": "Jabłka Łąckie | Gmina Łącko", "content": "W dniu 10 października 2005 roku na Listę Produktów Tradycyjnych zostały wpisane w kategorii Orzechy, nasiona, zboża, warzywa i owoce (przetworzone i nie): \"Jabłka łąckie\" (woj.małopolskie). • Rodzaj produktu: Orzechy, nasiona, zboża, warzywa i owoce (przetworzone i nie) • Wygląd (zewnętrzny i na przekroju): Wygląd zewnętrzny jest uzależniony od cech danej odmiany. Dla jabłek łąckich charakterystyczny jest większy rumieniec, który pokrywa większą część owocu. Niektóre z odmian mają nalot woskowy. • Wielkość: Poprzeczna średnica owocu, mierzona w najszerszym miejscu, jest zależna od odmiany i w warunkach Łącka wynosi 4,5 - 9 cm • Barwa (zewnętrzna i na przekroju): Barwa zasadnicza charakterystyczna dla danej odmiany, a rumieniec wyraźnie mocniejszy od jabłek pochodzących z innego regionu. • Konsystencja, „wrażenie w dotyku”: Konsystencja miąższu jest zależna od odmiany. Może przybierać postać kruchą, średniozwięzłą lub ścisłą. Wszystkie odmiany są również o konsystencji drobnoziarnistej, gruboziarnistej. • Smak i zapach: Wyrazisty smak i specyficzny, głęboki zapach. Większość owoców uzyskiwanych w rejonie Łącka cechuje się wyjątkową soczystością i aromatem. Łąckie sadownictwo ma wieloletnią tradycję. Jak wynika z przekazów historycznych uprawa owoców znana była już w XII wieku. Suszone jabłka spławiano Dunajcem do Wisły i dalej do Gdańska, skąd były transportowane drogą wodną do innych krajów Europy. Sady łąckie są także wymieniane w dokumentach z XVI w. jako ogrody folwarczne i parafialne. W XVII i XVIII w. sady jabłoni i śliw na tych terenach były już bardzo duże. Protokoły z 1698 r. informują m.in., że część chałupników miała obowiązek zbierania owoców i dostarczania ich do dworu w ramach prac pańszczyźnianych.   Wyrazisty smak i zapach jabłka łąckie zawdzięczają mikroklimatowi Kotliny Łąckiej. Większość owoców uzyskiwanych w rejonie Łącka cechuje się wyjątkową soczystością i aromatem. Kształt owoców zależy od poszczególnej odmiany. Ich rumieniec jest wyraźnie mocniejszy od jabłek pochodzących z innego regionu. Dzięki specyficznemu mikroklimatowi oraz ukształtowaniu terenu rdzawienie owoców jest stosunkowo małe. Większość sadów znajduje się na stokach o nachyleniu około 15 stopni, co stwarza najkorzystniejsze rozłożenie rocznych temperatur.", "url": "https://www.lacko.pl/jablka-lackie.html", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Jabłka łąckie"}