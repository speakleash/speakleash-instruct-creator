{"meta_description": "Jabłko łąckie to kolejny produkt regionalny jaki promuje Poczta Polska na znaczku pocztowym. W ubiegłym roku jako pierwsza z serii Polskie produkty regionalne na znaczkach znalazła się truskawka kaszubska. Jabłka łąckie posiadają tzw. „górską zieloną nutkę”: są soczyste, chrupiące i wyraziste w smaku. Charakteryzuje je rumieniec,...", "title": "Jabłko łąckie na znaczku Poczty Polskiej | Gmina Łącko", "content": "Jabłko łąckie to kolejny produkt regionalny jaki promuje Poczta Polska na znaczku pocztowym. W ubiegłym roku jako pierwsza z serii Polskie produkty regionalne na znaczkach znalazła się truskawka kaszubska. Jabłka łąckie posiadają tzw. „górską zieloną nutkę”: są soczyste, chrupiące i wyraziste w smaku. Charakteryzuje je rumieniec, który jest wyraźnie mocniejszy od rumieńca jabłek pochodzących z innego regionu Polski. Ich smak doceniła Komisja Europejska, która jabłka łąckie wpisała na listę regionalnych specjalności o Chronionym Oznaczeniu Geograficznym, co zapewnia im ochronę i jest gwarantem autentyczności.  – Takie inicjatywy to dla Poczty Polskiej powód do dumy; mamy swoje tradycje i produkty, które zyskują renomę i uznanie na całym świecie, mamy się czym chwalić. Myślę, że każdy, komu bliskie są polskie produkty, uzna naszą emisję za bardzo ważną – mówi Agnieszka Kłoda-Dębska, zastępca dyrektora Biura Marketingu i Filatelistyki Poczty Polskiej. - Poza tym znaczki z rumianymi jabłkami są przepiękne – dodaje Agnieszka Kłoda-Dębska. Znaczek o wartości 5 zł wydrukowano techniką rotograwiurową na papierze fluorescencyjnym, w formacie 43 x 31,25 mm, w nakładzie 200 000 szt. Towarzyszyć mu będzie koperta FDC, tzw. koperta pierwszego dnia obiegu oraz datownik okolicznościowy. Autorką projektu znaczka jest Agnieszka Sancewicz. Znaczek trafił do obiegu 18 lipca. Poczta Polska serią znaczków Polskie produkty regionalne nawiązuje do działań informacyjnych o systemach jakości żywności, mających na celu zwiększenie poziomu rozpoznawalności rolnictwa ekologicznego. Znaczki, oprócz dostarczania odbiorcom wiedzy na temat produktów ekologicznych, promują polskie regiony poprzez tradycyjne dla nich produkty.", "url": "https://www.lacko.pl/index.php?returnHref=aHR0cHM6Ly93d3cubGFja28ucGwvamFibGtvLWxhY2tpZS1uYS16bmFjemt1LXBvY3p0eS5odG1s&route=application/special/change-font&fontSize=fontSizeMinus", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Jabłka łąckie"}