{"meta_description": "Gmina Łącko. Strona www Stowarzyszenia Łącka Droga Owocowa.", "title": "Łącko - Stowarzyszenie Łącka Droga Owocowa - Gmina Łącko", "content": "Idea Stowarzyszenia polega na promocji regionu o intensywnej produkcji owoców i ich przetworów (w tym napojów alkoholowych), aby zwiększyć bezpośrednią sprzedaż w gospodarstwach sadowniczych i w ten sposób podnieść dochód rolniczy, stabilizując dotychczasowe miejsca pracy. Łąckie sadownictwo ma wielowiekową tradycję. Jak wynika z przekazów historycznych uprawa owoców znana była już w XII wieku. Suszone jabłka spławiano Dunajcem do Wisły i dalej do Gdańska, skąd były transportowane drogą wodną do innych krajów Europy. Sady łąckie są także wymieniane w dokumentach z XVI wieku jako ogrody folwarczne i parafialne. W XVII i XVIII wieku sady jabłoni były już na tych terenach bardzo duże. Protokoły z 1698 roku informują między innymi, że część chałupników miała obowiązek zbierania owoców i dostarczania ich do w ramach prac pańszczyźnianych. Pierwszy sad założył Herzog – sekretarz dóbr kameralnych, który zamieszkał w Łącku w 1830. Łącko i okolica zawdzięcza swoje sady pracy i wysiłkom wielu ludzi. Wielkie zasługi dla tutejszego sadownictwa mieli również łąccy proboszczowie. O księdzu Macieju Szaflarskim krążyły opowieści, że nakazał by wszyscy narzeczeni przed ślubem posadzili w swych ogródkach przynajmniej 10 jabłonek. Inna miejscowa legenda głosi, że ksiądz Jana Piaskowy jako pokutę za grzechy zadawał swoim parafianom sadzenie drzewek owocowych.     Wyrazisty smak i zapach jabłka łąckie zawdzięczają mikroklimatowi Kotliny Łąckiej. Większość owoców uzyskiwanych w rejonie Łącka cechuje się wyjątkową soczystością i aromatem. Kształt owoców zależy od poszczególnej odmiany. Ich rumieniec jest wyraźnie mocniejszy od rumieńca jabłek pochodzących z innego regionu. Dzięki specyficznemu mikroklimatowi oraz ukształtowaniu terenu rdzawienie owoców jest stosunkowo małe. Większość sadów znajduje się na stokach o nachyleniu około 15 stopni, co stwarza najkorzystniejsze rozłożenie rocznych temperatur. Jabłka te posiadają tzw. „górską zieloną nutkę”, czyli są bardziej wyraziste w smaku.     Jabłka Łąckie zostały wpisane na Listę Produktów Tradycyjnych 18 października 2005 roku. Złożono również wniosek o wpisanie ich na Listę Produktów o Chronionym Oznaczeniu Geograficznym, który spotkał się z pozytywną rekcją polskich władz i decyzją z 2 lipca 2007 roku został przekazany do Brukseli, gdzie obecnie jest rozpatrywany przez Komisję Europejską.   rozporządzenie Komisji Europejskiej mówiące o tym, iż Jabłka Łąckie zyskały miano Chronionego Oznaczenia Geograficznego.", "url": "http://www.ldo.pl/content.php?page=jablko", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Jabłka łąckie"}