{"meta_description": "Produkt wpisany na listę produktów tradycyjnych w dniu 2014-05-15 w kategorii Napoje w woj. lubuskim.", "title": "Nalewka z owoców derenia - - Portal Gov.pl", "content": "Nalewki należą do tradycyjnych polskich trunków, którymi częstowano gości podczas świąt oraz spotkań i uroczystości rodzinnych. Są one bardzo specyficznym rodzajem napojem o długiej, sięgającej XVI wieku, tradycji. Tradycja wytwarzania nalewek na bazie owoców leśnych kultywowana jest również na Ziemi Lubuskiej. Należy podkreślić, że tereny województwa lubuskiego są w ponad 52% zalesione, bogate w owoce leśne i ogrodowe. Zastosowanie tych naturalnych i niczym nieskażonych owoców decyduje o specyfice tutejszych wyrobów, które wyróżniają się m.in. swoim niepowtarzalnym smakiem i zapachem. Dość szczególnym trunkiem wytwarzanym na Ziemi Lubuskiej jest nalewka z owoców derenia jadalnego. Obecnie jest dość rzadko spotykana, bo krzewy derenia jadalnego nie są zbyt często uprawiane, a same owoce krzewu są cierpkie i kwaśne przez co niespecjalnie nadają się do bezpośredniego spożycia. Ich walory smakowe ujawniają się dopiero w procesie maceracji i w połączeniu z alkoholem nadają niepowtarzalny smak robionym na ich bazie nalewkom. Do przygotowania nalewki z owoców derenia wykorzystuje się najczęściej dorodne owoce z nasadzeń ogrodowych. Najlepsze są te z drzew ok. 30-letnich, choć do nalewek nadają się tez już owoce z drzew młodszych nawet tych 8-9-letnich. Owoce zbierane są w okresie od końca sierpnia do początku września. Po przebraniu ich i wypłukaniu, należy wsypać je do butli lub słoja naprzemiennie z cukrem. Następnie naczynie należy szczelnie zamknąć i pozostawić w słonecznym miejscu na kwartał, potrząsając nim co kilka dnia. Po upływie tego czasu nalewkę należy zlać filtrując przez bibułkę filtracyjną i pozostawić w chłodnym miejscu. Pozostałe w naczyniu po zlaniu nalewki owoce należy ponownie zasypać cukrem, szczelnie zamknąć i pozostawić w ciepłym miejscu na około tydzień, potrząsając co kilka dni aż cukier się rozpuści. Powstały płyn należy również zlać przez bibułkę filtracyjną. Oba zlane nastawy z nalewek należy wymieszać i odstawić do sklarowania na około tydzień. Po upływie tego czasu nalewkę należy przefiltrować, rozlać do butelek i zakorkować. Gotową nalewkę należy przechowywać w chłodnym, ciemnym miejscu. Im nalewka jest dłużej przechowywana tym jest smaczniejsza.", "url": "https://www.gov.pl/web/rolnictwo/nalewka-z-owocow-derenia", "category": "lubuskie", "sub_category": "Napoje (alkoholowe i bezalkoholowe)", "phrase": "Nalewka z owoców derenia"}