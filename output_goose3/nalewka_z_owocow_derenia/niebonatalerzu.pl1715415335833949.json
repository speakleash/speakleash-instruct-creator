{"meta_description": "Najlepsza nalewka z derenia przygotowana domowym sposobem, przepis dziadka, klarowna, bardzo aromatyczna, smaczna , łatwy przepis.", "title": "Najlepsza nalewka z derenia. Dobry przepis na dereniówkę", "content": "Najlepsza nalewka z derenia, aromatyczna, niezbyt słodka, bardzo dobra dereniówka według przepisu Pana Stanisława, teścia mojej Marysi. Pan Stanisław na własnej działce hoduje derenie różnych rodzajów i ma na ich temat ogromną wiedzę. Owoce zbiera od połowy sierpnia do października, a te których nie zdąży przerobić zamraża, by potem wyciągnąć je w środku jesieni czy zimy i znów nastawić nalewkę. Zgodnie z zasadą nalewki zalewa się czystą wódką i dopiero pod koniec procesu, dla smaku i ogrzania jesiennych i zimowych wieczorów odrobinę podkręca spirytusem. Jeśli chodzi o ilość cukru – sprawa jest indywidualna. By było słodko, damsko, deserowo – można dać go trochę ponad szklankę na kilo owoców, powstanie słodki likier. Dla zwolenników wytrawnych smaków wystarczy oprószyć nieco owoce po zlaniu pierwszego płynu. W dalszej części wpisu podaję przepis na półwytrawną dereniówkę, niezbyt słodką ale i nie całkowicie pozbawioną słodyczy. Z grubsza, zasada jest taka – dowolnej wielkości słój wypełnia się owocami do 3/4 wysokości i zalewa czystą wódką do pełna. Odstawia na miesiąc, potem płyn trzeba zlać a w pozostawione owoce…siup trochę cukru i niech znów postoją. Potem łączy się płyny i najlepsza z dereniowych nalewek gotowa.  Na najlepszą nalewkę z derenia przeznaczamy najbardziej dojrzałe owoce, miękkie jak maliny, te które opadły już z krzewów. Kładzie się pod nimi specjalne płachty, by owoce łatwo było zbierać. Twardsze jagody (takie najczęściej są dostępne w sprzedaży) należy przed włożeniem do słoja nakłuwać wykałaczką. Kto nie ma własnych krzaków wybrzydzać nie ma co, derenia można kupić na targowiskach i ryneczkach.  Na jesienne i zimowe wieczory, na radosne biesiadowania – będzie jak znalazł. – 1 kg dojrzałych owoców derenia  – 0,75 l czystej wódki  – pół szklanki (110 g) cukru (tyle na wytrawną nalewkę a nawet 220g jeśli ma powstać słodki likier)  – 30 ml spirytusu Owoce umyć, osuszyć, jeśli nie są bardzo miękkie, każdy nakłuć wykałaczką.  Włożyć do dużego słoja i zalać wódką.  Słój zakręcić, odstawić na 3-4 tygodnie. Płyn powinien nabrać bordowego koloru.  Po tym czasie płyn z owoców zlać do innego, zakręcanego naczynia. Odstawić w ciemne miejsce.  Pozostałe w słoju owoce oprószyć cukrem. Pozostawić na kolejne 3- 4 tygodnie.  Powstanie sok- syrop, który trzeba teraz odlać i na chwilę odstawić.  Do owoców pozostałych w słoju wlać płyn pozostawiony wcześniej w zakręcanym naczyniu, przepłukać nim owoce poruszając słojem. Ciecz bez owoców zlać do naczynia, dodać odstawiony wcześniej syrop, wymieszać.  Nalewkę wlać do wysokiej butelki. Odstawić na kilkanaście dni do wyklarowania się mieszaniny. Na dnie wytrąci się osad.  Przy pomocy plastikowego wężyka, najlepiej do emaliowanego lub szklanego naczynia, ostrożnie zlać płyn z nad osadu, resztę można przefiltrować przez papierowy filtr do kawy.  Do klarownych płynów dodać spirytus, wymieszać, przelać do butelki.", "url": "https://niebonatalerzu.pl/2017/09/najlepsza-nalewka-z-derenia-dobry.html", "category": "lubuskie", "sub_category": "Napoje (alkoholowe i bezalkoholowe)", "phrase": "Nalewka z owoców derenia"}