{"meta_description": "", "title": "Jak zrobić dereniówkę? Najlepszy przepis na idealną nalewkę z derenia", "content": "Nalewka z derenia bardzo popularna w Polsce jako dereniówka, nie tylko jest smaczna, ale i zdrowa. Owoce derenia stanowią doskonałe źródło witaminy C. Dereniówka rozgrzewa organizm i polecana jest w celu zwiększenia odporności w okresie jesienno-zimowym. Do przygotowania nalewki z derenia przeznaczamy dojrzałe owoce. Powinny być uprzednio umyte i osuszone. Dobrze jest owoce zamrozić na kilka dni. Po kilku dniach owoce wyjmujemy z zamrażalnika i przygotowujemy nalewkę. Na 1 kilogram owoców derenia potrzeba 0,5 l spirytusu rektyfikowanego 95 %, oraz 0,5 l wódki 40 % oraz kilogram cukru i kilka łyżeczek soku z czarnych jagód. Rozmrożone owoce wsypujemy do słoika 5 l (może być innej pojemności), dodajemy spirytus i wódkę. Owoce muszą być przykryte alkoholem. Słoik następnie zamykamy i odstawiamy do ciemnego, chłodnego miejsca na 4 tygodnie. Po upływie tego czasu zlewamy alkohol do innego słoika i zamykamy. Pozostałe w słoiku owoce zasypujemy cukrem. Kilogram cukru na kilogram owoców. Zamykamy słoik i stawiamy go w chłodnym, ciemnym miejscu na około 2 tygodnie. W słoiku z owocami cukier rozpuszcza się, i ponownie wyciąga z owoców sok z alkoholem. Powstały sok zlewamy i łączymy z pierwszym zlewem. Dodajemy kilka łyżeczek soku z czarnych jagód (dla koloru). Delikatnie mieszamy i odstawiamy na miesiąc. Po tym czasie gotową nalewkę przelewamy do butelek. Owoce z nalewki można przeznaczyć do wykorzystania np. w cukiernictwie, lub jako dodatek do pieczonych mięs.", "url": "https://www.sadyogrody.pl/z_innej_skrzynki/141/jak_zrobic_dereniowke_najlepszy_przepis_na_idealna_nalewke_z_derenia,37463.html", "category": "lubuskie", "sub_category": "Napoje (alkoholowe i bezalkoholowe)", "phrase": "Nalewka z owoców derenia"}