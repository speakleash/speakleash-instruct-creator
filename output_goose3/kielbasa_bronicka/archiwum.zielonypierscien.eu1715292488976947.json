{"meta_description": "Zielony Pierścień", "title": "Podgląd newsa", "content": "Reportaż o turystyce i produktach lokalnych na obszarze LGD \"Zielony Pierścień\". W Radio Lublin - 5 marca, w najbliższą sobotę W Radio Lublin usłyszycie, a tutaj zobaczycie bohaterów reportażu, którzy promują nasz region produkując i sprzedając produkty lokalne i tradycyjne. Oczywiście to nie są wszyscy lokalni producenci. W tej audycji musieliśmy ograniczyć się tylko do kilku. Cały reportaż i dyskusję w studio z udziałem bohaterów reportażu i zaproszonych gości na temat turystyki i przedsiębiorczości zwiazanej z produktami lokalnymi usłyszycie w najbliższą sobotę, 5 marca w Radio Lublin, od godz. 11 do 12 w audycji Czesławy Borowik \"Kalejdoskop Regionalny\". Poniżej zdjęcia ilustrujące gdzie i jak \"od kuchni\" powstawał reportaż. Zaczęliśmy od masarni „Swojskie wędliny” w Bronicach koło Nałęczowa www.swojskiewedliny.com prowadzonej przez Marię Kruk i jej męża Zbigniewa. Właścicielka firmy to bardzo dzielna kobieta, udało jej się pokonać bardzo wiele przepisów, żeby legalnie produkować swojskie wędliny. Wcześniej w ramach swojego gospodarstwa rolnego zajmowała się produkcją żywca na sprzedaż. Ale kiedy taki biznes (z powodu niskich cen) przestał być opłacalny pomyślała o tym, żeby własny surowiec przetwarzać na gotowy wędliniarski produkt. Założyła firmę, zbudowała masarnię i produkuje wędliny naturalnymi i tradycyjnymi metodami. Takich firm z wędlinami w wersji „nie przemysłowej” jest w naszym województwie bardzo mało, może jeszcze dwie. Masarnia ma kilkanaście certyfikowanych produktów lokalnych i jeden tradycyjny. To wyroby wysokiej jakości. Kolejnym naszym punktem była kawiarnio-ciastkarnia „Serokomla” www.janowiec.serokomla.com.pl w Janowcu. Położona w samym centrum tej pięknej miejscowości, przy ryneczku i przy rowerowym Bursztynowym Szlaku Greenways, z widokiem na monumentalny zamek na wzgórzu, jest miejscem obowiązkowo odwiedzanym przez turystów. Mieści się tu nie tylko kawiarnia, ale też pensjonat z pokojami, restauracja i co najważniejsze duża witryna z produktami lokalnymi z Janowca i regionu. Firma promuje swoje wyroby, ale także i innych producentów lokalnych jak np. wina z pobliskiej winnicy „Rzeczyca”. Następnie odwiedziliśmy restaurację „Bajgiel” www.bajgiel-kazimierz.pl w Kazimierzu Dolnym prowadzoną przez małżeństwo Joannę i Andrzeja Kozłowskich. Nazwa pochodzi od pieczywa „bajgiel” (które jest certyfikowanym przez nas produktem lokalnym), który piekła i sprzedawała w Kazimierzu Dolnym w międzywojniu prababcia p. Joanny – p. Julianna Grasińska, która wtedy prowadziła znaną karczmę i pensjonat „Nadwiślanka” (rodzinny spichlerz przy ul. Tyszkiewicza w Kazimierzu Dolnym). Restauracja specjalizuje się w bajglu wszelkiej postaci oraz w kuchni regionalnej i żydowskiej. Tym chcą zachęcić do siebie turystów. Byliśmy także w winnicy „Rzeczyca” pod Kazimierzem Dolnym. to winnica prowadzona przez p. Rafała Adamczyka, który wraz z małżonką spod Warszawy przeniósł się do wsi Rzeczyca, żeby w bajecznie pięknym miejscu założyć winnicę i produkować wino. Robi to od wielu lat, aktywnie działa też w Stowarzyszeniu Winiarzy Małopolskiego Przełomu Wisły z siedzibą w Janowcu. Jako jeden z pierwszych winiarzy w naszym regionie zaczął produkować i sprzedawać lokalne wino. Ma 6 win certyfikowanych przez nas jako produkt lokalny. Jego winnica znajduje się na naszym rowerowym szlaku lokalnych winnic, który będziemy promować w tym roku po raz pierwszy. Naszym ostatnim przystankiem była knajpka „Ararat” w Nałęczowie prowadzona przez rodowitych Ormian, p. Artura Mejlumiana wraz z małżonką, którzy z Nałęczowem są związani już od ponad 20 lat. Od 2015 r. prowadzą w Nałęczowie ten lokal i ciągle mają kolejki turystów. Każdy chce spróbować jaka jest ta prawdziwa ormiańska kuchnia. Audycja jest współfinansowana przez Szwajcarię w ramach szwajcarskiego programu współpracy z nowymi krajami członkowskimi Unii Europejskiej z projektu \"EUROszansa dla Lubelszczyzny ...\" wdrażanego przez Lokalną Grupę Działania \"Zielony Pierścień\", Powiat Puławski, Lubelski Ośrodek Doradztwa Rolniczego w Końskowoli i Lubelski Ośrodek Samopomocy. W restauracji można nie tylko pysznie zjeść, ale i obejrzeć pamiątki rodzinne Mistrz kuchni wie wszystko o bajglu w każdej postaci A oto i sam bajgiel z sałatką Wycinek z lokalnej prasy z przed lat Dolma - gołąbki w liściach winogron, certyfikowany produkt lokalny do nabycia w knajpce \"Ararat\" Warzywa z buraczkami w occie po ormiańsku", "url": "http://archiwum.zielonypierscien.eu/podglad_newa_n_1849.html", "category": "lubelskie", "sub_category": "Mięso świeże oraz produkty mięsne", "phrase": "Kiełbasa bronicka"}