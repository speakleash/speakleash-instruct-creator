{"meta_description": "", "title": "Lubelskie na targach Natura Food w Łodzi – Urząd Marszałkowski Województwa Lubelskiego w Lublinie", "content": "Za nami XII edycja targów NATURA FOOD, na których nie mogło zabraknąć reprezentacji z województwa lubelskiego. Na zaproszenie Urzędu Marszałkowskiego do wspólnej promocji na regionalnym stoisku odpowiedziało sześciu producentów rolno-spożywczych, których smaczna oferta przyciągnęła tu w dniach 18-20 października tłumy odwiedzających. Było po prostu wybornie. Także z tego powodu, że jeden z naszych wystawców zdobył Złoty Medal Targów! Przypomnijmy, że Natura Food to międzynarodowe targi żywności ekologicznej i naturalnej, i taką właśnie ofertę tam zawieźliśmy. Razem z nami – urzędnikami – kulinarne dziedzictwo i współczesne trendy żywieniowe promowali: • Maria Siej z Baru Cukierniczego w Lubartowie – cukierni znanej z produkcji makowca lubartowskiego oraz pasztecików z grzybami na cieście francuskim, które zostały wpisane na ministerialną Listę Produktów Tradycyjnych. • Sławomir Chmiel z Ekologicznej Plantacji Zeń-Szenia w Kalinówce pod Świdnikiem – rodzinnego gospodarstwa o profilu zielarskim oferującego tzw. żywność funkcjonalną. • Grzegorz Maryniowski z firmy Biogrim w Wojciechowie – przedsiębiorstwa rodzinnego zajmującego się produkcją i dystrybucją soków naturalnych i przetworów owocowo-warzywnych, min. Szparagów z LPT. • Bogusław Domański z firmy Krautex w Kolonii Łopiennik Dolny – która jest producentem wysokiej jakości ziół o wysokiej biologicznej czystości dystrybuowanej pod marką „Ziółko”. • Tomasz Machoń z Cukierni Staropolskiej w Lublinie – oferującej tradycyjne smakołyki, w tym pralinę z Lublina i babkę drożdżową z jabłkami, które zostały wpisany na ministerialną LPT. • Barbara Rusiecka-Górniak z Czarnej Maliny w Drzewcach Kolonii – pierwszej i aktualnie jedynej certyfikowanej plantacji czarnej maliny Bistol w Polsce. To właśnie Czarna Malina została laureatem konkursu o Złoty Medal Targów Natura Food 2019 w kategorii „Produkt specjalnego przeznaczenia żywieniowego”. Tym tytułem został uhonorowany eliksir z czarnej maliny. Serdecznie gratulujemy! Wszyscy nasi partnerzy obecni na lubelskiej ekspozycji byli do dyspozycji gości odwiedzających targi. Można tu było dowiedzieć się „z pierwszej ręki” wszystkiego o oferowanych i sprzedawanych tu smakołykach. Ale to nie wszystko. Wiemy dobrze, jak najłatwiej trafić do serca… No wiadomo – przez żołądek. Tak więc postaraliśmy się w Łodzi o to, co przyciąga najwięcej publiki – o bezpłatne degustacje naszych smakołyków z LPT. W naszym menu były same frykasy, takie jak: pierogi lubelskie (gryczany i jaglany), kiełbasa bronicka, makowiec lubartowski, a na deser miód malinowy z Karczmisk serwowany na waflach tradycyjnych i sok jabłkowy nadwiślański. Naszym gościom się chyba spodobało. Pamiętajcie, że jesteśmy bardzo zainteresowani współpracą z Wami. Jeśli chcecie wypromować swój asortyment, a przy okazji pomóc nam w pokazaniu bogactwa rolno-spożywczego naszego regionu, to piszcie na drrow@lubelskie.pl albo dzwońcie na lubelski numer (81) 44 16 538. Czekamy na Wasze zgłoszenia!", "url": "https://www.lubelskie.pl/aktualnosci-rolnictwo-i-srodowisko/lubelskie-na-targach-natura-food-w-lodzi/", "category": "lubelskie", "sub_category": "Mięso świeże oraz produkty mięsne", "phrase": "Kiełbasa bronicka"}