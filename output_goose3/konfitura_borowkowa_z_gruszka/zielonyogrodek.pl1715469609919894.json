{"meta_description": "Owoce borówki regulują procesy trawienne i mają działanie przeciwbiegunkowe.", "title": "Konfitura z borówki brusznicy i gruszek chojuro", "content": "Konfitura z borówki brusznicy to doskonały dodatek do pieczonego indyka, kaczki czy gęsi. Kiedyś smażyło się je z gruszką bergamotką, jednak od dawna trudno ją dostać. Zamiast bergamotki można użyć gruszki Chojuro. Borówka brusznica (Vitis idaea) to niska krzewinka, którą spotkać można w suchych lasach sosnowych. Ma skórzaste, zimozielone listki. Kuliste czerwone owoce pojawiają się od lipca do września. Można ją uprawiać w ogrodzie, pod warunkiem zapewnienia roślinie kwaśnego, torfowego, umiarkowanie wilgotnego podłoża i słonecznego stanowiska. Owoce borówki regulują procesy trawienne i mają działanie przeciwbiegunkowe. Warto wiedzieć, że w lecznictwie (np. w postaci wyciągów) wykorzystuje się również liście borówki brusznicy. Gruszka japońska (Pyrus pyrifolia) 'Chojuro' to drzewo rodzące kuliste owoce przypominające kształtem jabłka. Skórka owoców ma zielonobrązową barwę i jest chropowata. Owoce tej odmiany dojrzewają we wrześniu. To odmiana dość odporna na mrozy, osiągająca ok. 3-5 metrów. Wymaga słonecznego stanowiska i umiarkowanie wilgotnego podłoża. • Przebrane borówki zalać wrzątkiem. Po 2-3 minutach odsączyć na sicie, wsypać do rondla i zasypać cukrem w proporcji 1/2 kg cukru na 1 kg brusznic. • Po dwóch godzinach zacząć smażyć owoce na bardzo małym ogniu. • Gdy brusznice puszczą sok, odstawić na bok do następnego dnia. • Obrać 1/2 kg gruszek ze skórki, usunąć gniazda nasienne, pokroić w ósemki i sparzyć wrzątkiem. • Dodać gruszki do brusznic i smażyć jeszcze około godziny na bardzo małym ogniu. • Następnego dnia znów smażyć około godziny na małym ogniu, próbując, czy przypadkiem nie trzeba dodać cukru. • Jeżeli mamy pod ręką dobre jabłka, w tym momencie dodać 1/2 kg do konfitury – po obraniu ze skórki, usunięciu gniazd nasiennych i pokrojeniu w ósemki. • Gdy jabłka się usmażą, odstawić rondel z ognia.", "url": "https://zielonyogrodek.pl/dom-i-balkon/kuchnia-z-ogrodka/11467-konfitura-z-borowki-brusznicy-i-gruszek-chojuro", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura borówkowa z gruszką"}