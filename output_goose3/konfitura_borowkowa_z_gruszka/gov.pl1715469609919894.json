{"meta_description": "Produkt wpisany na listę produktów tradycyjnych w dniu 2015-07-03 w kategorii Warzywa i owoce w woj. mazowieckim.", "title": "Konfitura borówkowa z gruszką - - Portal Gov.pl", "content": "Gmina Paprotnia położona jest we wschodniej części województwa mazowieckiego i jest gminą typowo rolniczą. Głównym zajęciem mieszkańców jest uprawa pszenicy, żyta, a także ziemniaków. Ponadto, gminę pokrywają duże połacie lasów, które dostarczają mieszkańcom wielu owoców leśnych, między innymi borówek. Gospodynie od pokoleń przygotowywały z nich przeróżne przetwory, ale najbardziej znaną na tych terenach jest konfitura borówkowa z gruszką. Do jej przygotowania należy zebrać z okolicznych lasów dojrzałe już owoce borówki, a następnie dokładnie je umyć i zalać wrzątkiem. Zalanie owoców borówki wrzątkiem powoduje ich zmiękczenie oraz pozbawienie charakterystycznej goryczki. Odsączone borówki zasypywane są cukrem w stosunku 1:1 i odstawiane na 12 godzin w ciemnym, chłodnym miejscu. Po tym czasie borówki gotowane są na małym ogniu przez około 20 minut i po tym czasie studzone. Ta czynność powtarzana jest czterokrotnie, aż borówki odpowiednio nasiąkną cukrem i zrobią się szkliste. Do ostatniego gotowania dodawane są obrane, pozbawione gniazd nasiennych i pokrojone na części gruszki aż do uzyskania ich miękkości. Tak przygotowana konfitura, jeszcze gorąca, przelewana jest do odpowiednich naczyń np. słoików, szczelnie zakręcana i odstawiana do dołu wieczkiem aż do wystudzenia. Konfitura borówkowa z gruszką przechowywana w chłodnym i ciemnym pomieszczeniu zachowuje wartości owoców oraz ich zapach i aromat. Konfitura borówkowa wykorzystywana jest jako deser, nadzienie do pączków, ciast, ale przede wszystkim jako dodatek do pieczonego drobiu i innych przekąsek.", "url": "https://www.gov.pl/web/rolnictwo/konfitura-borowkowa-z-gruszka", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura borówkowa z gruszką"}