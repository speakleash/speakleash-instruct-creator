{"meta_description": "Czerwona borówka albo inaczej borówka brusznica w smaku podobna jest do żurawiny, choć nie tak cierpka. Dojrzewa zwykle w sierpniu, nieco później niż jej kuzynka, borówka czarna. Ma wiele ciekawych zastosowań – zrobimy z niej dżem, kompot lub galaretkę. A jeżeli połączymy ją z gruszką, powstanie konfitura, która fantastycznie podkreśli smak mięsa.", "title": "Te czerwone borówki znajdziesz w lasach. Zrób z nich konfiturę i dodaj ją do mięsa, a nie przytyjesz", "content": "Spacerując o tej porze roku po lasach iglastych możemy natknąć się na zieloną krzewinkę obsypaną czerwonymi jagodami. To borówka brusznica, zwana też czerwoną borówką. Nie wszyscy wiedzą, że te owoce są jadalne. Ba! Uchodzą za bardzo zdrowe. Obfitują w witaminy i składniki mineralne, co sprawia, że świetnie wzmacniają odporność i sprawdzają się w leczeniu pierwszych oznak przeziębienia. Borówka brusznica dzięki właściwościom antyseptycznym i moczopędnym skutecznie zapobiega infekcjom dróg moczowych. Regularnie spożywana poprawia pracę mózgu, zmniejsza ryzyko wystąpienia choroby Alzheimera, a także chroni przed rozwojem komórek rakowych. Ale to nie wszystkie jej zalety. Naukowcy udowodnili, że wzbogacenie diety wysokotłuszczowej borówką brusznicą zapobiega znaczącemu przyrostowi masy ciała. A borówkę do takiej diety wprowadzić łatwo, ponieważ stanowi doskonały dodatek do mięs. Konfitura z brusznicy i gruszki z powodzeniem może zastąpić żurawinę. Bardzo łatwo ją przygotować. Co prawda, tradycyjnie smażyło się ją dość długo, aż powstawała powstanie jednolita masa, ale dziś gospodynie przyspieszają ten proces. W gotowym przetworze powinny być wyczuwalne owoce brusznicy i kawałki gruszki. Brusznicę przelać na sicie wrzącą wodą. Gruszki obrać, wypestkować i pokroić w grubą kostkę. Zasypać je połową cukru i przesmażyć na małym ogniu – ok 10 minut. Borówki wsypać do garnka, dodać 2 łyżki wody i pozostałą część cukru. Smażyć na niewielkim ogniu przez ok 1,5 godziny. Na koniec wmieszać gruszki i podsmażać jeszcze przez ok 10 min. Całość przełożyć do czystych słoików, zakręcić i postawić do góry dnem. Wystudzić.", "url": "https://kuchnia.fakt.pl/te-czerwone-borowki-znajdziesz-w-lasach-zrobisz-z-nich-pyszny-dodatek-do-mies/1y44vrh", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura borówkowa z gruszką"}