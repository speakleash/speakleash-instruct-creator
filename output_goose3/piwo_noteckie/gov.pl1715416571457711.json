{"meta_description": "Produkt wpisany na listę produktów tradycyjnych w dniu 2006-03-20 w kategorii Napoje w woj. wielkopolskim.", "title": "Piwo „Noteckie” - - Portal Gov.pl", "content": "Tradycja produkcji piwa w Czarnkowie sięga XVI wieku. W 1532 roku w okolicach zamku, gdzie obecnie znajduje się browar, znajdowały się dwa browary warzące piwo dla zamku i mieszczan. Przez stulecia wielokrotnie ulegały zmianie kształt i przeznaczenie Czarnkowskiego Zamku, aż w 1893 roku rodzina Koeppe na jego ruinach wybudowała nowy browar. Do 1945 roku był on jej własnością. Tuż po ukończeniu działań wojennych, jeszcze w 1945 roku browar wznowił produkcję, a po kilku latach rozpoczął warzenie piwa jasnego pełnego (o zawartości ekstraktu 12-12,5% wag.), która trwa do dzisiaj. Piwo to było sprzedawane pod nazwami: „Pełne”, „Specjalne”, „Poznańskie”. Czarnków jest miastem malowniczo położonym w zakolu Noteci. Niedaleko od brzegów tej rzeki znajduje się browar. W latach 70. ubiegłego wieku piwo po raz pierwszy przyjęło nazwę „Noteckie”. Dzięki doskonałej jakości i oryginalnemu smakowi „Noteckie” ma rzeszę wiernych smakoszy. Jako że w ciągu ostatnich kilkudziesięciu lat browar funkcjonował w różnego rodzaju strukturach administracyjnych, zaginęła większość dokumentów potwierdzających tradycję produkcji piwa. Istnieją jednak przekazy ustne (w browarze wciąż pracują osoby z ponad trzydziestoletnim stażem), umożliwiające kontynuację wytwarzania piwa według starych receptur przez następne pokolenia piwowarów. Piwo „Noteckie” to znakomity napój posiadający wyjątkowe walory odżywcze i zdrowotne. Dostarcza organizmowi łatwo przyswajalnych cukrów (glukozy, fruktozy, sacharozy) i białek, a także soli mineralnych – potasu, fosforu, magnezu, wapnia. Piwo „Noteckie” jest źródłem energii, a jako że nie jest poddane pasteryzacji zawiera też wiele witamin z grupy B (B1, B2, B6, B12) oraz witaminę PP, pochodzące z jęczmienia i drożdży, dzięki który nabiera działania leczniczego. Napój ten znakomicie orzeźwia i pobudza apetyt, a także ułatwia trawienie innych pokarmów. Substancje goryczkowe i zawarty w piwie dwutlenek węgla sprzyjają czynnościom żołądka. Olejki i żywice chmielowe posiadają właściwości antyseptyczne, uniemożliwiające rozwój wielu mikroorganizmów chorobotwórczych, np. bakterii wywołujących tyfus i gruźlicę. Piwo zawiera bardzo małe ilości sodu, dlatego może być stosowane w dietach bezsolnych. Złocisty napój działa terapeutycznie w schorzeniach żołądka, serca i nerek. Piwo „Noteckie”, pobudzając pracę nerek, zapobiega tworzeniu się kamieni nerkowych. Obniża także napięcie nerwowe oraz działa przeciwnowotworowo.", "url": "https://www.gov.pl/web/rolnictwo/piwo-noteckie", "category": "wielkopolskie", "sub_category": "Napoje (alkoholowe i bezalkoholowe)", "phrase": "Piwo noteckie"}