{"meta_description": "", "title": "Noteckie Ciemne - Ile ja tego piwa niegdyś pijałem... | Piwolucja", "content": "Na długo zanim zacząłem pisać bloga. Na jeszcze dłużej, zanim zacząłem się interesować się dobrym piwem. W pobliskim Realu pojawiły się piwa z Czarnkowa. Dopiero nieco później wszelkie „Odrzuty z Eksportu”. Na początku jednak, była magia. Magia piwa w bączkach, o których pisałem w początkach tego bloga. A teraz tego wpisu się wstydzę, jak chyba wszystkich z 2013 roku. No prawie. Noteckie miały tę magię, niespotykaną przy obcowaniu z ojrolagerami. Odróżniały się od nich smakiem, wyróżniały na półce, stały w kratach i w ogóle szał, łał i latające staniki. Jasne, ciemne i koźlak, który nic mi nie mówił, i próbowałem jego smak porównywać do grzybów. O dziwo – chyba było to zasługą mojego mózgu – wyczuwałem tam nuty grzybowe. Nie pytajcie mnie, jakim cudem mi to smakowało. Później na półki wkroczyły inne piwa z Czarnkowa. W międzyczasie otworzyli swoje stoisko w pobliskim Leclercu. Czar prysnął, kiedy okazało się, że trochę robią klientów w wała. Sprzedawanie tego samego piwa pod innymi markami, dodawanie aromatów do znanych wyrobów i sprzedaż jako wielka nowość… Już wtedy zacząłem poznawać craft, a Noteckie i kompania poszło w odstawkę. No dobra, gdzieś po drodze zahaczyłem o Noteckie Jasne. Kolegę po dwóch buteleczkach zebrało na wymioty. Bardziej dosadnej recenzji nie znajdziecie. „To już nie to samo! Kiedyś było lepsze!” – krzykną osoby, które bardzo sentymentalnie podchodzą do piw z Czarnkowa. A ja powiem Wam: „Gówno prawda, bzdura, bujda na resorach i 'zawinęło się w papierek i udaje, że cukierek’!„. Ciemne z Czarnkowa to tragedia, porównywalna z ekranizacjami kinowymi gier, autorstwa Uwe Bolla. Wali kwaśną kawą z cukrem. Nie wiem do czego porównać można ten aromat. Pierwsze skojarzenie to kawa, która stała na parapecie latem, przez dwa tygodnie i zapuściła pędy. Smak to tragedia porównywalna do stereotypowej Rosjanki na portalu randkowym. Albo Rosjanina z dywanem na ścianie. Masło, nuta zerdzewiałych gwoździ i wszechogarniająca, zalepiająca słodycz. Mówię Wam, da się wyczuć cukier. Jakby mi ktoś do Raciborskiego Ciemnego dosypał jeszcze łyżkę. Ohyda! Na Waszym miejscu trzymałbym się z dala.", "url": "https://piwolucja.pl/szybki-lyk/noteckie-ciemne-recenzja/", "category": "wielkopolskie", "sub_category": "Napoje (alkoholowe i bezalkoholowe)", "phrase": "Piwo noteckie"}