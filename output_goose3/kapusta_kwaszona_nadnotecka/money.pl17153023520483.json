{"meta_description": "Jabłka odmiany Landsberska oraz mieszanka rybna w zalewie\noctowej - to kolejne dwa lubuskie specjały wpisane na Listę Produktów Tradycyjnych. Obecnie jest na\nniej 26 produktów z tego województwa - poinformował Urząd Marszałkowski w Zielonej Górze.", "title": "Lubuskie: Kolejne specjały na Liście Produktów Tradycyjnych", "content": "Jabłka odmiany Landsberska oraz mieszanka rybna w zalewie octowej - to kolejne dwa lubuskie specjały wpisane na Listę Produktów Tradycyjnych. Obecnie jest na niej 26 produktów z tego województwa - poinformował Urząd Marszałkowski w Zielonej Górze. Owoce jabłoni odmiany Landsberska osiągają dojrzałość w ostatniej dekadzie września i w chłodni mogą poleżeć jedynie do połowy grudnia. Jabłka są dość duże z soczystym, wyraźnie winnym miąższem, bogate w sole mineralne i witaminy. Są to owoce deserowe, mające także zastosowanie w przetwórstwie. Jabłka te są dobre do jedzenia na surowo, doskonałe jako dodatek do mięs, zwłaszcza do drobiu, wyśmienite do racuchów, nadają się też na dżemy, moszcz i do jabłecznika. W Polsce jabłoń Landsberska uchodzi za zabytek przyrodniczy i nie jest powszechnie uprawiana. Pojedyncze jej drzewa najczęściej można spotkać w ogródkach przydomowych. Pierwszy założony po wojnie w Gorzowie sad renety landsberskiej powstał na terenie Zespołu Szkół Ogrodniczych w 2009 r. Dzięki tej inicjatywie postanowiono popularyzować odmianę jabłoni, wyhodowanej ponad 170 lat temu na tym terenie. Mieszanka rybna w zalewie octowej przygotowywana jest z rożnego rodzaju mięsa ryb słodkowodnych złowionych w lubuskich akwenach, w szczególności znajdujących się w gminie Bledzew i słynących z czystej wody, takich jak: jeziora Cisie i Chycińskie czy Zalew Bledzewski. Ryby po oczyszczeniu i umyciu są smażone - małe w całości, duże po podzieleniu na kawałki. Następnie wkładane do słoja i zalane wcześniej przygotowaną zalewą z octu, wody, cukru, soli, ziela angielskiego, liści laurowych i cebuli. Tak przygotowany słoik po wystudzeniu należy przenieść do chłodnego miejsca. Uzyskanie statusu Produktu Tradycyjnego nie jest łatwe i obwarowane wieloma warunkami. Sam wpis to tylko formalność, jednak zanim do niego dojdzie, trzeba zebrać odpowiednią dokumentację, że dana potrawa, napój lub inny produkt spożywczy powstaje z surowców pochodzących z regionu z wykorzystaniem tradycyjnych metod, używanych od co najmniej 25 lat. Ważny jest także element tożsamości społeczności lokalnej trudniącej się jego wyrobem. Wpis na listę daje konsumentom gwarancję, że produkt jest unikatowy, a jego jakość wysoka. Producentom stwarza możliwość promocji swoich wyrobów i zwiększa ich konkurencyjność na rynku. To także pierwszy krok do rejestracji nazwy produktu na poziomie Unii Europejskiej. Według danych resortu rolnictwa najwięcej produktów tradycyjnych mają obecnie trzy regiony: woj. podkarpackie (154) oraz śląskie i pomorskie (po 136). Region lubuski z 26 produktami wyprzedził woj. zachodniopomorskie i warmińsko-mazurskie, które mają na liście po 25 produktów.", "url": "https://www.money.pl/archiwum/wiadomosci_agencyjne/pap/artykul/lubuskie;kolejne;specjaly;na;liscie;produktow;tradycyjnych,24,0,1470232.html", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kwaszona nadnotecka"}