{"meta_description": "Kiełbasa wiejska i chleb ze starego pieca to kolejne przysmaki z Lubuskiego, które znalazły się na liście produktów regionalnych. Na liście znajduje się...", "title": "Chleb z pieca i kiełbasa wiejska", "content": "Kiełbasa wiejska i chleb ze starego pieca to kolejne przysmaki z Lubuskiego, które znalazły się na liście produktów regionalnych. Na liście znajduje się ponad 1300 produktów z całego kraju, wśród nich te z naszego regionu. Wniosek o wpisanie „kiełbasy wiejskiej” został złożony przez Zbigniewa Motykę z Wrzesin, a „Chleb ze starego pieca” przez Ryszarda Kapicę z Drzecina. Kresowi mieszkańcy Drzecina po przybyciu na Ziemie Zachodnie do wypieku chleba według starego przepisu wykorzystywali piece chlebowe znajdujące się w poniemieckich domach. „Mieszkańcy Drzecina kontynuując wyrób chleba w jego oryginalnym kształcie oraz wykorzystując sprzęty gospodarskie takie jak dzieża, łopata do chleba, koszyki ze słomy stworzyli podwaliny przekazywanej z pokolenia na pokolenie receptury wypieku. Pochodzenie mieszkańców miejscowości warunkowało różnorodne wykonanie zawierające w sobie odmienne dodatki w postaci gotowanych ziemniaków, dyni lub różnego rodzaju przypraw i otręb” – czytamy opisie. Natomiast mieszkańcy Wrzesin od lat robią kiełbasę wiejską charakteryzującą się wyjątkowym aromatycznym smakiem. „Podstawowe przyprawy jakie dodawano do kiełbasy wiejskiej to sól, pieprz, czosnek. Mięso na Kiełbasę wiejską było starannie klasyfikowane a następnie peklowane. Kiełbasę produkowano dopiero na drugi – trzeci dzień od zapeklowania surowca. Bardzo ważnym etapem produkcji Kiełbasy wiejskiej jest wędzenie, istotne tu jest jaki rodzaj drewna jest stosowany do wędzenia oraz w jakiej temperaturze proces ten przebiegał. Mieszanka drewna dębowego, olchy oraz owocowego nadawała kiełbasie niepowtarzalny smak, aromat i barwę. Kiełbasę wiejską można spożywać zarówno na zimno jak i na ciepło” – czytamy w opisie. Z wnioskiem o wpis na listę produktów tradycyjnych mogą wystąpić osoby fizyczne, osoby prawne oraz jednostki organizacyjne nie posiadające osobowości prawnej. Pomoc w napisaniu wniosków znajdziemy w Urzędzie Marszałkowskim w Zielonej Górze (Piotr Czura) oraz w Wydziale Zamiejscowym UMWL w Gorzowie Wlkp. Marzanna Balcerkiewicz-Kunik. – Lubuska Lista Produktów stale się powiększa. Znajduje się na niej już 26 produktów, mamy coraz więcej kolejnych wniosków. Dzięki działaniu marszałek Elżbiety Polak, możemy liczyć na wsparcie Polskiej Izby Produktu Regionalnego oraz Ministerstwa Rolnictwa – podkreślał na konferencji prasowej Piotr Czura z Departamentu Rolnictwa, Środowiska i Rozwoju Wsi. 24. Pierogi z kaszą gryczaną i twarogiem – Pani Grażyna Dereń 25. Pierogi z kapustą i grzybami leśnymi – Pani Grażyna Dereń", "url": "https://zgg.gosc.pl/doc/2386522.Chleb-z-pieca-i-kielbasa-wiejska", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kwaszona nadnotecka"}