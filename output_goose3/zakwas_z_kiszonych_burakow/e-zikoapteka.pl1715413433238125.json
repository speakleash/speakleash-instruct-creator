{"meta_description": "Jak zrobić zakwas buraczany i czy warto? Przeczytaj nasz artykuł!", "title": "Zakwas buraczany – na co pomaga? Poznaj jego zdrowotne właściwości! - Ziko Apteka", "content": "Coraz więcej mówi się o tym, jak wiele korzyści zdrowotnych niesie regularne spożywanie zakwasu z buraków. Co ciekawe, zdrowy zakwas buraczany można przygotować samodzielnie we własnej kuchni – potrzebujesz do tego zaledwie kilku składników. Sprawdź, jak zrobić zakwas buraczany i poznaj jego cenne właściwości! Zakwas buraczany – czym jest i na co pomaga? Zakwas buraczany to nic innego, jak produkt przygotowany z kiszonych buraków, po który większość osób sięga, gotując barszcz czerwony lub tradycyjny barszcz wigilijny. Gotowy zakwas można kupić w sklepach spożywczych i zielarskich lub przyrządzić samodzielnie. Już w starosłowiańskich zapiskach znajdują się wzmianki na temat tego odżywczego smakołyku, dlatego uważa się go za część polskiego dziedzictwa kulturowego. Potwierdza to decyzja o wpisaniu zakwasu buraczanego na Listę Produktów Tradycyjnych w 2022 r. Co ciekawe, jego spożywanie nie ogranicza się wyłącznie do zup – wiele osób pije domowy zakwas buraczany i podaje go również najmłodszym, żeby wzmocnić ich odporność. To nie przypadek, ani żadna magia – zakwas z buraków nie od dziś zaliczany jest do grupy superfoods, obejmującej naturalną, nieprzetworzoną żywność o wielu cennych właściwościach odżywczych. Pyszny zakwas buraczany powstaje w wyniku fermentacji mlekowej buraków. Nie ma tu obróbki termicznej, dlatego płyn zachowuje większość cennych wartości odżywczych. Dodatkowo sam proces kiszenia przyczynia się do ich wzmocnienia – zwiększa się ilość witamin, pojawiają się probiotyczne bakterie kwasu mlekowego, a zakwas zyskuje silniejsze właściwości antyoksydacyjne. Podobnie jak w przypadku kiszonej kapusty, czy ogórków kiszonych, gotowy zakwas z buraków ma charakterystyczny kwaskowaty aromat oraz smak. Możesz bez przeszkód spożywać go codziennie i podawać swoim bliskim, by zadbać o ich zdrowie i naturalną odporność. Burak jako warzywo jest naturalnym źródłem cukru, witamin z grupy B oraz witaminy C. Z wysoką zawartością tych substancji wiąże się też jego korzystne działanie na organizm ludzki. Spożywanie buraków poprawia krążenie krwi, reguluje rytm wypróżnień i usprawnia wydalanie toksyn. To jednak nie wszystko – witaminy znajdujące się w burakach są ważnym elementem procesów krwiotwórczych. Częstą przyczyną niedokrwistości jest niedobór witaminy B12, dlatego hematolodzy polecają swoim pacjentom jedzenie buraków i picie zakwasu buraczanego, przy jednoczesnym stosowaniu zaleconych leków i suplementów. Zawarta w burakach betaina działa antyoksydacyjnie – neutralizuje wolne rodniki, które przyspieszają procesy starzenia i przyczyniają się do nowotworzenia. Ponadto reguluje działanie kwasów tłuszczowych i wspiera spalanie tłuszczu, dlatego po buraki chętnie sięgają sportowcy oraz osoby aktywne fizycznie i odchudzające się. Naturalny zakwas z buraków dostarcza organizmowi solidną porcję kwasu mlekowego, którego pałeczki są cenione w medycynie, ze względu na działanie probiotyczne. Kwas mlekowy wspiera pracę jelit i dba o równowagę mikroflory jelitowej. To właśnie dzięki temu pomaga uporać się z zaparciami i problemami trawiennymi. Jednak najważniejszą zaletą zakwasu buraczanego jest jego nieoceniony wpływ na poprawę odporności. Dostarczając sobie niezbędnych probiotyków, witamin i innych składników odżywczych, wspierasz organizm, a układ immunologiczny jeszcze szybciej i skuteczniej wychwytuje różnego rodzaju patogeny, wywołujące infekcje. Warto wiedzieć, że kiszone buraki mają jeszcze więcej właściwości prozdrowotnych, niż świeże. W zakwasie znajdują się betalainy – grupa barwników, które nie tylko odpowiadają za charakterystyczny kolor tych warzyw. Mają one również działanie przeciwzapalne, czemu zawdzięcza się korzystny wpływ spożywania zakwasu na cały proces budowania odporności. Zakwas buraczany – kto może go pić, a kto powinien unikać? Zakwas z buraków jest bezpieczny – to nie suplement, ani lek, dlatego mogą go spożywać praktycznie wszyscy, włączając kobiety w ciąży, karmiące piersią, czy małe dzieci. Ostrożność powinny zachować jedynie osoby uczulone na jakikolwiek składnik zakwasu oraz pacjenci, u których zdiagnozowano choroby nerek. Jeśli zażywasz na stałe jakieś leki, skonsultuj się z lekarzem, zanim zaczniesz regularnie pić zakwas. Specjalista podpowie, czy nie wchodzi on w interakcje z przyjmowanymi preparatami. Warto zacząć od picia kieliszka zakwasu dziennie – już 50 ml dostarczy organizmowi wielu cennych składników. Kiedy przyzwyczaisz się do charakterystycznego, słodko-słono-kwaśnego smaku, możesz pić pół szklanki zakwasu dwa razy na dzień lub jedną szklankę naraz. Tak niewiele wystarczy, żeby czerpać korzyści zdrowotne z picia zakwasu buraczanego. Starszym dzieciom można podawać taką samą ilość zakwasu, jeśli lubią smak kiszonek. Maluchom, które nie przepadają za kiszonymi ogórkami, czy kapustą, warto spróbować podać zakwas w nieco rozcieńczonej formie. Stopniowo możesz zmniejszać ilość wody, być może z czasem Twoja pociecha przekona się do spożywania zakwasu w nierozcieńczonej postaci. Spróbuj zachęcić malucha do pomocy przy przygotowywaniu zakwasu, a jest szansa, że chętniej skosztuje efektu swojej własnej pracy.", "url": "https://www.e-zikoapteka.pl/artykuly/zakwas-buraczany-na-co-pomaga-poznaj-zdrowotne-wlasciwosci-zakwasu-z-burakow.html", "category": "lubelskie", "sub_category": "Napoje (alkoholowe i bezalkoholowe)", "phrase": "Zakwas z kiszonych buraków "}