{"meta_description": "Blog z roślinnymi przepisami – wolnymi od mięsa, nabiału i produktów pochodzenia zwierzęcego.", "title": "Zakwas z buraków", "content": "Głęboka burgundowa barwa, klarowny i przejrzysty kolor oraz wyjątkowy, wytrawny aromat. Smaku nie da się porównać do żadnego innego – delikatnie słodki, odrobinę winny, a na końcu języka pozostawiający słoną, cierpką nutę. Zakwas buraczany to prawdziwe arcydzieło. To właśnie zakwas z buraków stoi na straży smaku prawdziwego, wigilijnego barszczu. Można pójść na skróty i kupić gotowy lub ugotować barszcz zaprawiony octem, ale żadne z tych rozwiązań nie zastąpi prawdziwych, kiszonych buraków. Właśnie zakwas odpowiada za ciemny, bordowy odcień barszczu oraz przede wszystkim dodaje wigilijnej zupie głębokiego, cudownego aromatu ziół, buraków oraz kiszonego wywaru. A jeśli nie wierzycie mi, zaufajcie Lucynie Ćwierczakiewiczowej, która o zakwasie buraczanym pisała następująco: Dobroć barszczu polega głównie na świeżym kwasie burakowym.  Sposób pierwszy. Bierze się pewną ilość ćwikłowych buraków, płucze, obiera najstaranniej,większe przekrawa na połowę, kładzie w dzieżkę lub garnek gliniany duży i nalewa przegotowaną, ostudzoną, miękką wodą. Postawić to w ciepłym miejscu, na przykład w kuchni nad kominem, a za cztery dni najdalej barszcz będzie zdatny do użycia; wtedy należy go zaraz wynieść do piwnicy, żeby dalej nie fermentował i dłużej w zimnie zachował swoją świeżość. Doskonale jest zlać barszcz w butelki, gdy tylko co skwaśnieje, to jest szóstego dnia, zalać z wierzchu oliwą i trzymać w chłodzie, a będzie parę miesięcy jak świeży.", "url": "https://www.jadlonomia.com/przepisy/zakwas-buraczany/", "category": "lubelskie", "sub_category": "Napoje (alkoholowe i bezalkoholowe)", "phrase": "Zakwas z kiszonych buraków "}