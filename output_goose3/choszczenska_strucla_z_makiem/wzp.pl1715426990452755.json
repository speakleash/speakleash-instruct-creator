{"meta_description": "Choszczeńska strucla z makiem oraz Pasztet z gęsi to dwa nowo wpisane produkty z naszego regionu na Listę Produktów Tradycyjnych Ministerstwa Rolnictwa i Rozwoju Wsi. Tym samym Choszczeńska strucla z makiem oraz Pasztet z gęsi zostały 27 i 28 pozycją na liście Produktów Tradycyjnych z Pomorza Zachodniego. Wnioskodawcami nowo wpisanych produktów są pani Edyta Pajor (Pasztet z", "title": "Strucla i pasztet – nowe pyszności na liście ministerstwa", "content": "Choszczeńska strucla z makiem oraz Pasztet z gęsi to dwa nowo wpisane produkty z naszego regionu na Listę Produktów Tradycyjnych Ministerstwa Rolnictwa i Rozwoju Wsi. Tym samym Choszczeńska strucla z makiem oraz Pasztet z gęsi zostały 27 i 28 pozycją na liście Produktów Tradycyjnych z Pomorza Zachodniego. Wnioskodawcami nowo wpisanych produktów są pani Edyta Pajor (Pasztet z gęsi) oraz pańswo Bernarda i Andrzej Łukszo (Choszczeńska strucla z makiem). Podczas konferencji prasowej w Szczecinie w środę 16 lipca 2014 roku marszałek Olgierd Geblewicz oraz członek Zarządu Jarosław Rzepa spotkali się z wnioskodawcami umieszczenia ich na liście. Była to także okazja do spotkania z prasą… oraz degustacji pyszności. - Cieszę się, że lista produktów tradycyjnych z Pomorza Zachodniego powiększa się regularnie. To efekt naszych świadomych działań, zachęcamy producentów do zgłaszania się. To oczywiste, że chcemy być regionem kojarzonym nie tylko dzięki walorom turystycznym, ale także smakowym – mówił marszałek Olgierd Geblewicz. Członek Zarządu Województwa Zachodniopomorskiego Jarosław Rzepa podziękował wnioskodawcom, podkreślając także, że wkrótce produkty z naszego regionu zaprezentowane zostaną podczas wydarzenia Polagra Smaki Regionów. Pomorze Zachodnie po raz pierwszy będzie regionem partnerskim imprezy – Będziemy tam bardzo widoczni. Nasza wystawa będzie utrzymana w tonacji miodowej, zgodnie z tym, że to właśnie miody stanowią najliczniejszą grupę zachodniopomorskich produktów tradycyjnych – mówił Jarosław Rzepa. - Przepis na pasztet przywiozła moja babcia w 1947 roku, która przybywając tutaj przywiozła ze sobą także tradycje kulinarne. Wówczas było to danie świąteczne, przygotowywane dla rodziny, sąsiadów. Obecnie produkcja odbywa się w Nieborowie, pasztet składa się z naturalnych składników, tygodniowo wyrabiamy ok. 20 kg. Można go kupić w sklepach ze zdrową żywnością i na ryneczkach – opowiadała pani Edyta Pajor. Rodzinne przekazy to także źródło drugiego z produktów, Choszczeńskiej strucli z makiem – Z województwa lubelskiego przywiozła go moja babcia. Jest produkowana w Choszcznie od lat 70 do dziś – mówiła pani Bernarda Łukszo. Do zachodniopomorskiego przepis na struclę z makiem pod koniec lat 40-tych XX wieku, przywieźli ze sobą osiedleńcy z Polski wschodniej. Receptura i smak ciasta znane były najpierw mieszkańcom w okolicach Wrzosowa i Bań, by w latach 70-tych na stałe zagościć w Choszcznie i okolicy. W ciągu kilkudziesięciu lat przygotowywania strucli nie wprowadzano zmian w recepturze, a do wyrobu masy makowej zawsze stosuje się wyłącznie miód od zaprzyjaźnionych choszczeńskich pszczelarzy. Jedynym ulepszeniem podczas produkcji było zastosowanie elektrycznych mieszalników, a także zastępowanie określonej odmiany margaryny innym jej rodzajem, w zależności od dostępności na rynku. Te zmiany nie wpłynęły jednak na efekt końcowy produktu. Obecny przepis na Choszczeńską struclę z makiem przedstawia się jak niżej: Pierwszym etapem przygotowania ciasta jest połączenie drożdży z cukrem, jajami i mlekiem. Do masy dodawana jest mąka i margaryna. Wyrobione ciasto odstawia się do wyrośnięcia. Ciasto dzieli się na porcje i rozwałkowuje na prostokąty, na które wykłada się masę makową. Prostokąty z masą makową należy zrolować. Tak uformowaną w podłużny wałek struclę zawija się w papier i wkłada do pieca na około 45 minut. Ciasto wykańcza się dekorując lukrem i bakaliami. Samą recepturę pasztetu przywieźli ze sobą i przez wiele lat pielęgnowali dawni mieszkańcy Kaszub. Prawie 70 lat temu, w roku 1947 w Szczecinie, nad jedną z odnóg delty Odry-Cegielinką osiedliła się rodzina przybyła ze wsi Kobyle. Hodowla gęsi i nabyta w rodzinnym domu umiejętność przetwarzania na różne specjały mięsa gęsiego, pielęgnowana była przez tę rodzinę także w nowym miejscu zamieszkania. Starsi mieszkańcy województwa zachodniopomorskiego rzadziej wyrabiają już ten produkt. Recepturę przekazali młodszemu pokoleniu. Obecnie pasztet przygotowywany jest na terenie powiatu pyrzyckiego, a przepis na jego wyrób przedstawia się następująco: Po sprawieniu i oddzieleniu od korpusów szyj gotuje się gęsi w garnku, dodając do wody włoszczyznę. Osobno gotowana jest wątróbka. Na wysmarowanej tłuszczem blasze piecze się boczek wieprzowy. Cebulę się podsmaża. Całe mięso mieli się z cebulą i suszonymi grzybami. Dodaje się jajka, namoczoną bułkę pszenną i przyprawy. Masę dokładnie wyrabia. Masę przekłada się na blaszki, posypując majerankiem. Pasztet z gęsi zapieka w piekarniku elektrycznym z termoobiegiem w 150-170ºC przez około 40-50 minut. Smak Pasztetu z gęsi w roku 2009 doceniło także jury konkursu Nasze Kulinarne Dziedzictwo przyznając I miejsce w kategorii Produkty i przetwory pochodzenia zwierzęcego.", "url": "https://www.wzp.pl/biuro-prasowe/aktualnosci/strucla-i-pasztet-nowe-pysznosci-na-liscie-ministerstwa", "category": "zachodniopomorskie", "sub_category": "Wyroby piekarnicze i cukiernicze", "phrase": "Choszczeńska strucla z makiem"}