{"meta_description": "", "title": "Strucla i pasztet z zachodniopomorskiego produktami tradycyjnymi", "content": "Choszczeńska strucla z makiem i pasztet z gęsi, wytwarzane w województwie zachodniopomorskim, wpisano na Listę Produktów Tradycyjnych Ministerstwa Rolnictwa i Rozwoju Wsi. Na liście jest już 28 specjałów z tego regionu. Przepis na struclę z makiem po drugiej wojnie światowej przywieźli do Zachodniopomorskiego osadnicy z Polski wschodniej. Jak powiedziała PAP w czwartek Aneta Chmura, kontynuująca tę kulinarną tradycję, ciasto na struclę choszczeńską jest wypiekane zgodnie z przepisem jej dziadka. Smak strucli to zasługa produktów pochodzących w większości z okolic Choszczna, m.in. miejscowych miodów. Ręcznie mieli się mak i zawija ciasto. Strucli choszczeńskiej można spróbować oczywiście w Choszcznie, gdzie wypiekana jest co dwa lub trzy dni. Kolejnym zachodniopomorskim produktem tradycyjnym jest pasztet z gęsi wytwarzany w Nieborowie niedaleko Pyrzyc. Przepis na potrawę przywieźli na Pomorze Zachodnie po drugiej wojnie światowej osadnicy z Kaszub. Tradycję wypieku kontynuuje Edyta Pajor, której przekazali go dziadkowie. Jak powiedziała PAP, niepowtarzalny smak to zasługa dwukrotnego pieczenia, suszonych grzybów, świeżo mielonego pieprzu i zdrowego tłuszczu gęsiego. Aby produkt uzyskał status regionalny, musi spełniać wiele warunków, m.in. powstawać z wykorzystaniem tradycyjnych metod, które są stosowane od co najmniej 25 lat. Wnioski o wpisanie na listę produktów tradycyjnych kierowane są do marszałków województw, którzy wysyłają je do ministra rolnictwa. Resort decyduje o wpisaniu na listę. Wpis na listę daje konsumentom gwarancję, że produkt jest unikatowy, a jego jakość wysoka. Producentom stwarza możliwość promocji swoich wyrobów i zwiększa ich konkurencyjność. To także pierwszy krok do rejestracji nazwy produktu na poziomie Unii Europejskiej. Według danych resortu rolnictwa najwięcej produktów tradycyjnych ma woj. podkarpackie (162), pomorskie (149) i śląskie (137). Na liście produktów regionalnych z woj. zachodniopomorskiego są m.in.: chleb wiejski wojenny, paprykarz szczeciński, jeziorowy ogórek kiszony, kiszka szwedzka czy miody przelewickie.", "url": "https://www.portalspozywczy.pl/slodycze-przekaski/wiadomosci/strucla-i-pasztet-z-zachodniopomorskiego-produktami-tradycyjnymi,103184.html", "category": "zachodniopomorskie", "sub_category": "Wyroby piekarnicze i cukiernicze", "phrase": "Choszczeńska strucla z makiem"}