{"meta_description": "Choszczeńska strucla, czyli ciasto drożdżowe z makiem i pieczony pasztet z gęsi zostały wpisane na Listę Produktów Tradycyjnych Ministerstwa Rolnictwa i…", "title": "Kolejne regionalne przysmaki produktami tradycyjnymi", "content": "Choszczeńska strucla, czyli ciasto drożdżowe z makiem i pieczony pasztet z gęsi zostały wpisane na Listę Produktów Tradycyjnych Ministerstwa Rolnictwa i Rozwoju Wsi. Strucla z makiem to przepis z końcówki lat 40. dwudziestego wieku. - Receptura była przekazywana z pokolenia na pokolenie mówi Mariola Łukszo z choszczeńskiej piekarni. - Jest pieczona codziennie, a w większych ilościach pieczemy na Wielkanoc czy Boże Narodzenie.Przepis na pasztet z gęsi powstał 70 lat temu na Kaszubach, później przywędrował z pewną rodziną do Szczecina. - Sekretem jest dobrej jakości mięso - mówi Edyta Pajor, producentka. - Część mięsa jest gotowana, a część pieczona i to daje charakterystyczny zapach pieczystego mięsa.Na liście Ministerstwa Rolnictwa jest już około 30 produktów z naszego województwa. Są to m.in. ogórek kołobrzeski i miód drahimski. Na każdym widnieje specjalny znak. Dzięki niemu kupujący ma pewność, że jest on wytwarzany z naturalnych produktów.", "url": "https://radioszczecin.pl/1,113837,kolejne-regionalne-przysmaki-produktami-tradycyj", "category": "zachodniopomorskie", "sub_category": "Wyroby piekarnicze i cukiernicze", "phrase": "Choszczeńska strucla z makiem"}