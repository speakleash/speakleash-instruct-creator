{"meta_description": "Lista zachodniopomorskich smakowitości powiększyła się o dwie pozycje. Łącznie mamy na niej 28 potraw charakterystycznych tylko dla naszego regionu.", "title": "Strucla z makiem i pasztet z gęsi na liście zachodniopomorskich produktów regionalnych", "content": "Lista zachodniopomorskich smakowitości powiększyła się o dwie pozycje. Łącznie mamy na niej 28 potraw charakterystycznych tylko dla naszego regionu. - Coraz częściej wolimy zjeść mniej, ale lepiej i smaczniej - mówił podczas prezentacji nowych potraw marszałek województwa Olgierd Geblewicz. Dwie nowe potrawy, to \"Pasztet z gęsi\" Edyty Pajor oraz \"Strucla choszczeńska z makiem\" Barnardy i Andrzeja Łukszo. - Już na początku XIX wieku hodowla gęsi i ich przetwarzanie ogrywały dużą rolę w naszym regionie - opowiada Edyta Pajor. - A dlatego gęś, bo mamy tu dużo wody, jezior, stawów i rzek. Pozyskiwano z nich nie tylko doskonałe pierze, ale również z mięsa przygotowywano rozmaite, bardzo zdrowe przetwory. Pierwsza pasztet z gęsi robiła babcia pani Edyty, która przyjechała w okolice Pyrzyc w 1945 r. Dziś w Nieborowie pasztet według przepisów babci robiony nadal. Można go kupić w kilku miejscach w szczecinie,w tym w sklepach na rynkach Kilińskiego czy Pogodno. - Przetwarzanie na różne specjały mięsa gęsiego było pieczołowicie pielęgnowane przez naszą rodzinę i stad ten niepowtarzalny smak naszego pasztetu - opowiada pani Edyta. Przepis na pasztet z gęsi jest następujący: - Po sprawieniu i oddzieleniu od korpusów szyj gotuje się gęsi w garnku, dodając do wody włoszczyznę. Osobno gotowana jest wątróbka. Na wysmarowanej tłuszczem blasze piecze się boczek wieprzowy. Cebulę się podsmaża. Całe mięso mieli się z cebulą i suszonymi grzybami. Dodaje się jajka, namoczoną bułkę pszenną i przyprawy. Masę dokładnie wyrabia. Masę przekłada się na blaszki, posypując majerankiem. Pasztet z gęsi zapieka się przez około 40-50 minut. Strucla z makiem też ma wieloletnie tradycje, bo jest robiona według rodzinnego, ponad 80-letniego przepisu rodziny, która na Zachodnie Pomorze przyjechała z lubelskiego. - Wypiekała go już babcia od strony ojca w latach trzydziestych ubiegłego wieku opowiada pani Bernarda Łukszo. - Tradycję przejął ojciec. Zawsze była pieczona na święta i inne rodzinne uroczystości. Receptura i smak ciasta znany był najpierw mieszkańcom w okolicach Wrzosowa i Bań, by w latach 70-tych na stałe zagościć w Choszcznie, gdzie przeprowadził się jej ojciec. W ciągu kilkudziesięciu lat przygotowywania strucli nie wprowadzono żadnych zmian w recepturze.", "url": "https://szczecin.naszemiasto.pl/strucla-z-makiem-i-pasztet-z-gesi-na-liscie/ar/c8-2707480", "category": "zachodniopomorskie", "sub_category": "Wyroby piekarnicze i cukiernicze", "phrase": "Choszczeńska strucla z makiem"}