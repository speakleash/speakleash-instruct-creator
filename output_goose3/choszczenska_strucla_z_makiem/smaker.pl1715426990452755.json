{"meta_description": "Trudno wyobrazić sobie święta Bożego Narodzenia bez słodkości. Już na kilka dni przed wigilijną kolacją po domach roznosi się zapach pieczonych ciast,", "title": "Prosty i ekspresowy makowiec na święta. Przy nim się nie narobisz", "content": "Pieczenie ciast to obowiązkowy punkt w przedświątecznych przygotowaniach. Puszysty sernik czy nadziewany bakaliami keks to tylko kilka z wielu słodkości, jakie lądują na wigilijnym stole. Wśród nich nie może zabraknąć również makowca - świątecznego przysmaku, który uwielbiają zarówno dzieci, jak i dorośli. Co ciekawe, deser ten znajduje się na liście produktów tradycyjnych Ministerstwa Rolnictwa i Rozwoju Wsi, gdzie widnieje m.in. pod nazwą makowiec lubartowski, kołacz weselny śląski, makowiec sędziszowski, choszczeńska strucla z makiem, strucla makowa brzozowska czy makowiec z Ejszeryszek. Makowiec to ciasto, które przybiera różne formy. Najczęściej serwowany jest w formie strucli, strudla, placka lub tarty. Każda z nich przyrządzana jest w inny sposób i smakuje równie wyśmienicie. Jak zrobić najlepszy makowiec na święta Bożego Narodzenia? Poznaj najciekawsze rozwiązania i wyczaruj wyśmienity przysmak w zaciszu własnej kuchni! Sprawdź także: Domowa masa makowa z przepisu babci. Jak zagęścić masę makową? Makowiec świąteczny na kruchym spodzie, czyli klasyk w najlepszym wydaniu Nie dość, że jest łatwy w przygotowaniu, to jeszcze zachwyca swoim aromatem i przyjemną konsystencją. Spód w postaci kruchego ciasta nadaje mu chrupkości i jeszcze bardziej uwydatnia jego walory smakowe. Makowiec świąteczny w tym wydaniu można przyrządzić na wiele różnych sposobów. Już w przypadku samej masy, wybór dodatków jest duży. Poza makiem na twojej liście składników może znaleźć się suszona żurawina, dowolne orzechy, białka i żółtka jaj, jabłka, rodzynki, masło, kasza manna oraz kandyzowana skórka pomarańczy. Kruchy spód z kolei powstaje z takich produktów jak masło, mąka pszenna, jajka oraz cukier puder. Niektórzy dodają również cukier waniliowy, smalec oraz proszek do pieczenia. Jeśli nie wyobrażasz sobie makowca świątecznego bez lukru, przygotuj do niego prostą polewę. Potrzebujesz do tego jedynie cukru pudru oraz wody lub soku z pomarańczy. To idealna opcja dla osób, które wręcz przepadają za makową masą. Przepis na deser w tej wersji jest jeszcze łatwiejszy do zrealizowania i znacznie mniej pracochłonny, ponieważ nie wymaga przygotowania kruchego spodu. Makowca możesz wyczarować z takich składników jak zmielony mak, masło, mleko, orzechy (włoskie, laskowe lub migdały), jajka, proszek do pieczenia oraz cukier puder. Jeśli chodzi o polewę, świetnie sprawdzi się tutaj klasyczny lukier lub roztopiona czekolada. Odmianą makowca świątecznego bez ciasta jest makowiec japoński, który przyrządza się z dodatkiem tartych jabłek. Jako że nie zawiera mącznych produktów, polecany jest osobom stroniącym od glutenu i nieprzepadającym za kruchymi wypiekami. Klasyczne wypieki to dla ciebie nuda? Nic nie stoi na przeszkodzie, aby nieco zaszaleć w kuchni i dać się ponieść wyobraźni. Nie musisz stawiać na tradycyjne ciasto z piekarnika - wystarczy nieco odbiec od sztywnych ram i podać je w szklankach. Przysmak w takiej wersji ma same zalety - nie wymaga pieczenia, a do tego doskonale prezentuje się na świątecznym stole. Planujesz zaserwować swoim gościom niebanalny makowiec na święta Bożego Narodzenia? Zatem zaopatrz się w takie składniki jak mielony mak, pomarańcza, syrop klonowy, płatki migdałowe, olej, herbatniki, orzechy włoskie, aromat migdałowy oraz wiśnie lub inne kwaśne owoce. Realizację przepisu rozpocznij od wsypania maku do garnka wraz z pokrojoną skórką pomarańczy i płatkami migdałowymi. Zalej jego zawartość wodą i podgotuj - obróbkę termiczną zakończ w momencie, gdy mak wchłonie prawie cały płyn. Do wspomnianych produktów dodaj trochę aromatu migdałowego, soku z pomarańczy i syropu klonowego, a następnie dokładnie wymieszaj. Po osiągnięciu pożądanej konsystencji zdejmij garnek z kuchenki i odstaw na bok do ostygnięcia. Gdy będzie chłodniejszy, wyjmij z niego skórki cytrusa. Upraż orzechy włoskie na suchej patelni i wymieszaj je z pozostałą porcją syropu klonowego. Po zakończeniu tej czynności rozłóż je na papierze do pieczenia i zaczekaj, aż wystygną. W tym czasie wyjmij szklanki i umieść na ich dnach pokruszone herbatniki. W kolejnym kroku zacznij dokładać pozostałe warstwy deseru. Rozpocznij od masy makowej, a następnie nałóż na nią owoce oraz orzechy. Jeśli nie planujesz podawać swojego kulinarnego dzieła od razu, wstaw je do lodówki. Strucla makowa to przysmak, który cieszy się dużą popularnością przez cały rok. Bez problemu dostaniesz ją w małych i większych sklepach, a także w osiedlowych piekarniach. Równie dobrze możesz przyrządzić ją samodzielnie w domu. Strucla makowa to nic innego jak zawijane ciasto drożdżowe z nadzieniem z maku, skórki pomarańczowej, miodu i bakalii. Jej wierzch polany jest gęstym lukrem i posypany ziarnami maku lub kandyzowaną skórką cytrusa. Jakich składników potrzebujesz, aby upiec pyszny makowiec na święta Bożego Narodzenia? Przepis na struclę składa się z trzech elementów: ciasta drożdżowego, masy makowej oraz polewy. Pierwszy z nich powstaje z mąki pszennej, cukru, masła, mleka, jajek oraz świeżych lub suchych drożdży. Drugi natomiast wymaga użycia takich produktów jak miód, jajka, mak, skórka pomarańczowa, cukier, białka jaj oraz orzechy. Lukier przyrządzisz z cukru pudru i soku z pomarańczy. Przygotowanie strucli jest nieco bardziej skomplikowane niż upieczenie klasycznego makowca. Niektórzy mają trudności z zawinięciem ciasta z masą w rulon. Ważne, aby nie przyklejało się ono do blatu lub stolnicy i miało grubość nie większą nić jeden-półtora centymetra. Do piekarnika włóż je owinięte dwukrotnie w papier do pieczenia, aby się nie rozchodziło. Struclę najlepiej piec na środkowej półce w temperaturze 180-190 stopni. Po obróbce termicznej nie wyciągaj jej od razu z piekarnika, tylko uchyl drzwiczki na kilkanaście minut. Po tym czasie możesz wyjąć ciasto, usunąć z niego papier i ostudzić. Na koniec polej je lukrem lub posyp cukrem pudrem. Pyszny makowiec świąteczny gotowy! Śledzie po grecku zawsze robią furorę. Ewa Wachowicz zapewnia: wszystkim smakują » Tycie na twarzy i obrzęk wokół oczu to pierwsze objawy. Choruje ważny narząd »", "url": "https://smaker.pl/informacje-makowiec-na-4-sposoby-jak-upiec-ciasto-z-makiem-na-swieta,1903039,a,.html", "category": "zachodniopomorskie", "sub_category": "Wyroby piekarnicze i cukiernicze", "phrase": "Choszczeńska strucla z makiem"}