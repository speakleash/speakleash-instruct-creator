{"meta_description": "Produkt wpisany na listę produktów tradycyjnych w dniu 2014-04-29 w kategorii Wyroby piekarnicze i cukiernicze w woj. zachodniopomorskim.", "title": "Choszczeńska strucla z makiem - - Portal Gov.pl", "content": "Uzależniona od formy do pieczenia, najczęściej wałek o długości do 40 cm. Przepis na struclę z makiem do zachodniopomorskiego przywieźli ze sobą, pod koniec lat 40-tych XX wieku, osiedleńcy z Polski wschodniej: „(…) wypiekała ją jej babcia od strony ojca – (…) już w jego dzieciństwie, tj. w latach 30. XX w. (….) Struclę pieczono w rodzinnym domu ojca zawsze na święta i inne rodzinne uroczystości i wg jej słów była jego ulubionym ciastem” (Wywiad etnograficzny przeprowadzony z mieszkańcami Choszczna). Receptura i smak ciasta znany był najpierw mieszkańcom w okolicach Wrzosowa i Bań, by w latach 70-tych na stałe zagościć w Choszcznie i okolicy: „Jak ja pamiętam to około roku 1970 to zaczęli budować tę nową piekarnię i do 1973 roku zaczęło się pojawiać więcej ciast: już zawsze była strucla” (Wywiad etnograficzny przeprowadzony z mieszkańcami Choszczna). W ciągu kilkudziesięciu lat przygotowywania strucli nie wprowadzano zmian w recepturze, a co ciekawe, do wyrobu masy makowej zawsze stosuje się wyłącznie miód od choszczeńskich pszczelarzy. „Pierwszym etapem przygotowania ciasta jest połączenie w misce ciepłych drożdży z cukrem, jajami i mlekiem. Do tak przygotowanej masy dodawana jest mąka i rozgrzana margaryna. Wyrobione ciasto odstawia się do wyrośnięcia. Ciasto dzieli się na porcje i rozwałkowuje na prostokąty, na które wykłada się uprzednio przygotowaną masę makową. Następnie należy prostokąty z masą makową zrolować. Tak uformowaną w podłużny wałek struclę szczelnie zawija się w papier i wkłada do pieca o temperaturze 180 OC. Wypiek trwa ok. 45 minut. Po wyjęciu z pieca przestudzone ciasto odwija się z papieru i wykańcza dekorując lukrem i bakaliami” ( Wywiad etnograficzny przeprowadzony z mieszkańcami Choszczna). Na terenie Pomorza Zachodniego wyrób produktu ma miejsce od ponad 50 lat, w tym od 40 lat w samym Choszcznie. Tajniki wytwarzania tego pysznego ciasta drożdżowego poznaje i stosuje już kolejne - trzecie pokolenie zamieszkujące województwo zachodniopomorskie. Choszczeńska strucla z makiem znana jest nie tylko mieszkańcom gminy Choszczno, którzy mają okazję smakować ją szczególnie podczas Świąt Bożego Narodzenia i Wielkanocy, ale także turystom odwiedzającym lokalne i zagraniczne wystawy i festyny.", "url": "https://www.gov.pl/web/rolnictwo/choszczenska-strucla-z-makiem", "category": "zachodniopomorskie", "sub_category": "Wyroby piekarnicze i cukiernicze", "phrase": "Choszczeńska strucla z makiem"}