{"meta_description": "Skórka chrupiąca, lekko brązowa. W środku wilgotny i miękki. Zapach intensywny z wyczuwalną nutą charakterystycznego kwasu. Mowa o chlebie szczecińskim, który właśnie wpisano na listę produktów tradycyjnych.", "title": "Pachnący, z chrupiącą skórką. Chleb szczeciński doceniony - Szczecin", "content": "Chleb szczeciński to chleb pszenno-żytni. - Receptura jest bardzo prosta: 60 % mąki pszennej, 40% mąki żytniej i nie zakwas, który jest tylko jedną z faz produkcji kwasu, ale właśnie naturalny kwas. Ten kwas można porównać do silnika w samochodzie. To sekret jego smaku – tłumaczy Andrzej Wojciechowski z Piekarni-Cukierni „Wojciechowski”, jednej z najstarszych w Szczecinie, obchodzącej 12 września swoje 70-lecie. – Chleb musi być też wypiekany w specyficznych warunkach. Chodzi tutaj o odpowiednie bakterie, które pomagają przy procesach fermentacji. W tej piekarni jest taki specyficzny klimat – dodaje. Tradycja wypiekania chleba szczecińskiego, według obecnie stosowanej i znanej receptury, sięga co najmniej końca lat 60-tych XX wieku. Choć sam chleb szczeciński znany był już w latach 30-tych. - Tuż po wojnie też był produkowany. Tylko nie miał wtedy swojej nazwy, bo nie było wiadomo, jak się potoczą losy Szczecina – zaznacza Wojciechowski. Od końca lat 80-tych chleb szczeciński jest pieczony w wielu szczecińskich piekarniach. Mieszkańcy Szczecina cały czas go doceniają. - Mamy swoich stałych klientów, którzy przyjeżdżają do nas z odległych zakątków miasta. Co ciekawe, tak jak dawniej przyjeżdżają na rowerach. Tak jak widać to na tym starym zdjęciu – mówi Wojciechowski, wskazując czarno-białą fotografię, wiszącą na ścianie w piekarni. Ten popularny wypiek zdobył też uznanie Ministerstwa Rolnictwa i Rozwoju Wsi i wpisano go na listę produktów tradycyjnych. - Nawet z muzeum wyciągaliśmy stare dokumenty i faktury rzemieślników, by ten chleb miał uzasadnienie bycia chlebem szczecińskim. Teraz planujemy stworzyć specjalną kapitułę, która opracuje jedną wspólną recepturę, by chleb szczeciński był dokładnie taki sam jak kiedyś – mówi Płonka. W latach 90-tych ubiegłego wieku chleb szczeciński doceniono również w trakcie zmagań o puchar Europy w piekarnictwie, które odbyły się we Francji. W 2014 zajął też pierwsze miejsce w konkursie „Nasze Kulinarne Dziedzictwo – Smaki Regionów”. Na liście produktów tradycyjnych województwa zachodniopomorskiego znajduje się ponad 30 pozycji, m.in. pierniki szczecińskie, pasztecik szczeciński, paprykarz szczeciński, szynka świdwińska, konfitura szczecińska z zielonych pomidorów, miody drahimskie, choszczeńska strucla z makiem.", "url": "https://wszczecinie.pl/artykuly,pachnacy_z_chrupiaca_skorka_chleb_szczecinski_doceniony,id-25838.html", "category": "zachodniopomorskie", "sub_category": "Wyroby piekarnicze i cukiernicze", "phrase": "Choszczeńska strucla z makiem"}