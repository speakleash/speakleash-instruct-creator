{"meta_description": "Produkt wpisany na listę produktów tradycyjnych w dniu 2015-05-20\nW kategorii Produkty mięsne\nW województwie woj. lubelskim", "title": "Szynka wędzona z Wisznic - - Portal Gov.pl", "content": "Gotowy produkt waży od 0,6 kg do 1,8 kg o długości od 16 cm do 20 cm, średnica przekroju od 8 cm do 12 cm. Na zewnątrz złocista do jasnobrązowej, na przekroju różowa. Gmina Wisznice położona jest w pasie granicznym wschodniej Polski, na terenie Polesia Zachodniego, w bliskiej odległości od przejścia granicznego z Białorusią. Wisznice są gminą wiejską o charakterze w głównej mierze rolniczym, której obszar jej nieuprzemysłowiony. Na terenie Doliny Zielawy tj. rejonu Wisznic i ościennych gmin przygotowywana jest znana w okolicy szynka wędzona z Wisznic. „Jej cechą charakterystyczną jest fakt, iż jest wykonana z szynki świnki, którą uhodował gospodarz na wsi, która jest karmiona naturalnie zbiorem swoich zbóż” (Wywiad przeprowadzony z mieszkańcami Wisznic). Receptura oraz sposób przygotowywania nie zmieniły się przez lata, a popularność jej w ciągu ostatnich lat wzrosła. Pierwszym etapem wytwarzania szynki wędzonej z Wisznic jest przygotowanie odpowiednich kawałków szynki bez kości, następnie schłodzenie ich do temperatury 6˚C i natarcie solą aż powierzchnia szynki będzie wilgotna. Następnie szynki zostają ścisło ułożone w basenach. Po około 3 dniach przepeklowane szynki są wyjmowane i następnie moczone w zimnej wodzie. Po osuszeniu na szynki naciąga się siatkę przędzalniczą, sznuruje i zawiesza na kijach wędzarniczych, tak aby poszczególne kawałki nie stykały się ze sobą. Później szynka jest wędzona dymem ciepłym z drewna olchowego przez około 4 godziny. W czasie wędzenia wózki, na których wiszą szynki muszą być przekręcane, aby szynka równomiernie się uwędziła. Kolejnym etapem jest parzenie jej w kotle parzelnym przez około 180 minut, aż do osiągnięcia temperatury 72˚C w środku wyrobu. Ostatnim etapem przygotowania szynki wędzonej z Wisznic jest jej studzenie. „Od kiedy pamiętam na każdą niedzielę i święta starałam się, aby na moim stole królowała szynka wędzona” (Wywiad przeprowadzony z mieszkańcami Wisznic).", "url": "https://www.gov.pl/web/rolnictwo/szynka-wedzona-z-wisznic", "category": "lubelskie", "sub_category": "Mięso świeże oraz produkty mięsne", "phrase": "Polędwica wędzona z Wisznic"}