{"meta_description": "Olej świąteczny roztoczański z nagrodą główną, piwo Jagiełło Chmielaki najlepsze według Czytelników. Podczas wtorkowej Gali Finałowej w Dworku Jabłonna doceniliśmy to, co najlepsze. A nie ma nic lepszego od dobrej żywność pochodzącej od lokalnych, sprawdzonych producentów.", "title": "Lubelskie ze smakiem. Najlepsze produkty nagrodzone (zdjęcia)", "content": "W plebiscycie Dziennika Wschodniego wzięło udział 20 produktów spożywczych, które są kulinarną wizytówką regionu. Kapituła konkursu w składzie: Krzysztof Wiejak, redaktor naczelny Dziennika Wschodniego, Piotr Skwarek, szef kuchni restauracji Trzy Romanse w Hotelu Wieniawski i Waldemar Sulisz po wnikliwej ocenie przyznała główną nagrodę olejowi świątecznemu roztoczańskiemu, produkowanemu przez Olejarnię świąteczną w Ruszowie koło Zamościa. To wyborny olej tłoczony ze smakiem. Wystarczy umoczyć w nim chleb i skosztować, żeby odbyć sentymentalną podróż w dawne czasy. Dodatkowo kapituła przyznała trzy wyróżnienia, które otrzymały: Miody odmianowe lubelskie z Pasieki hodowlanej Z. i M. Janikowie, szynka wierzejska tradycyjna z Zakładu Mięsnego Wierzejki i makowiec lubartowski z Baru cukierniczego Marii Siej w Lubartowie. W głosowaniu czytelników, którzy na 20 produktów oddali 3133 głosów pierwsze miejsce zajęło Piwo Jagiełło Chmielak z Browaru Jagiełło, drugie – chleb żytni naturalny z piekarni Emark s.c. w Bychawie, a trzecie polędwica wędzona z Wisznic, firmowana przez GS Samopomoc Chłopska w Wisznicach. Zwycięzca plebiscytu i zdobywcy trzech pierwszych miejsc w głosowaniu czytelników zostały nagrodzone kampanią reklamową na łamach Dziennika Wschodniego oraz na www.dziennikwschodni.pl. – Wybieram nasze, lubelskie produkty. Kupując, dajemy pracę osobom z naszego województwa, podatki zostają w naszym regionie. A poza tym po prostu wiemy, co jemy – mówi Krzysztof Wiejak.", "url": "https://www.dziennikwschodni.pl/kuchnia/lubelskie-ze-smakiem-najlepsze-produkty-nagrodzone-zdjecia,n,1000172861.html", "category": "lubelskie", "sub_category": "Mięso świeże oraz produkty mięsne", "phrase": "Polędwica wędzona z Wisznic"}