{"meta_description": "", "title": "Smaki na Wyspie – Urząd Marszałkowski Województwa Lubelskiego w Lublinie", "content": "Regionalna, XVI edycja ogólnopolskiego konkursu „Nasze Kulinarne Dziedzictwo-Smaki Regionów” miała miejsce 17 lipca br. na „Wyspie Wisła” w Stężycy, dokąd przybyło ponad stu wystawców produktów regionalnych z całego województwa lubelskiego. Tłumy zwiedzających mogły popróbować pyszności, których próżno szukać na sklepowych półkach. Bogactwo pieczywa, wędlin, serów, przetworów, soków i nalewek mogło przyprawić o zawrót głowy. Za tajemniczo brzmiącymi nazwami niektórych produktów, jak skubaniec, łzy babci, zsiadlaki, smarowidło grochowe czy kotki turtane, kryły się niesamowite smaki i zapachy pochodzące ze wszystkich zakątków naszego regionu. Pomimo deszczowej pogody popularnością cieszyły się także lody o niespotykanych odmianach: marchwiowej, bazyliowej lub buraczanej. Swoimi smakołykami chwaliły się zarówno firmy od lat działające na regionalnym rynku, jak i koła gospodyń wiejskich oraz indywidulani wytwórcy-pasjonaci, dla których odkrywanie lub tworzenie nowych smaków jest fascynującym hobby. – Nasze „Smaki” organizujemy od szesnastu lat, a jednak co roku z zadowoleniem widzę kolejne, nowe produkty, co świadczy o bogactwie tradycji kulinarnych województwa lubelskiego – powiedział marszałek Sławomir Sosnowski, otwierając konkurs. – Rosnąca popularność tego wydarzenia powoduje pojawianie się coraz większej liczby chętnych oferujących prawdziwe skarby odtworzone na podstawie receptur naszych babć, dlatego mam wrażenie, że ten konkurs nigdy się nie skończy i bardzo się z tego cieszę. Obok kiermaszu największą atrakcją był pokaz gotowania forszmaku lubelskiego w wykonaniu marszałka, wspieranego przez specjalistów z restauracji „Koncertowa” z Lublina. Komisje konkursowe pracowały ponad siedem godzin. Jury „gastronomiczne”, oceniające dania obiadowe, obradowało w składzie: Zbigniew Chlaściak, wójt gminy Stężyca, Damian Owczarz, kucharz i znawca kuchni lubelskiej oraz Tomasz Makowski z Departamentu Rolnictwa i Środowiska UMWL pod kierunkiem Grażyny Kurpińskiej z Polskiej Izby Produktu Regionalnego i Lokalnego. Po degustacji siedemnastu zestawów składających się z zupy lub przystawki oraz dania głównego, jury wydało werdykt: pierwsze miejsce zajął hotel „Montis&Spa” z Poniatowej za zupę chmielową oraz żeberka wieprzowe na kaszy z dutkami, drugie – Koło Gospodyń Wiejskich z Janowic za barszcz biały z kapusty kiszonej oraz zawijoki janowickie, trzecie – Klub Aktywnych Kobiet ze Stężycy za zupę zarzucajkę oraz bęcwoły. Wyróżnienie otrzymało Stowarzyszenie Kobiet „Rogowianki” z Rogowa za borszcz na serwatce z kartoflami oraz piecune brzęcki. Nominację to tytułu „Perła 2016” wręczanego co roku podczas targów „Polagra” w Poznaniu otrzymały potrawy z hotelu „Montis&Spa”. W jury oceniającym produkty pracowali: Izabella Byszewska, prezes Polskiej Izby Produktu Regionalnego i Lokalnego, Jan Zwoliński, wiceprezes Izby, Elżbieta Wójcik, prezes lubelskiego oddziału Izby, Grażyna Kurek, dyrektor GOK w Stężycy, Małgorzata Gral z redakcji gazety „Twój Głos” i Bartosz Domański z Departamentu Rolnictwa i Środowiska UMWL. Zgodnie z regulaminem w kategorii produktowej wskazywane są tylko pierwsze miejsca w poszczególnych grupach produktów oraz wyróżnienia. Pierwsze miejsca przyznano następującym produktom: salceson czarny po bełżycku Danuty Kamińskiej z Bełżyc, polędwica wędzona z Wisznic – Gminnej Spółdzielni „Samopomoc Chłopska” w Wisznicach, twaróg tłusty klinek tradycyjny OSM w Bychawie, zsiadłe mleko OSM w Krasnymstawie, maślanka 1,5% OSM w Opolu Lubelskim, miód akacjowo-malinowy Ireneusza Kwaśniaka z Karczmisk, galaretka porzeczkowa Marii Figiel z Klementowic, oleje z Zabłocia Jolanty Pecio z Zabłocia, babka gryczana z Cafe Zamek z Lublina, tradycyjny sok jabłkowy z bzem czarnym Grzegorza Maryniowskiego z Wojciechowa, jabłecznik domowy cydr Małgorzaty Solis z Mikołajówki, kołacz z jagłami Bożeny Uziak z Perkowic. Wyróżnienia w tej kategorii otrzymały: boczek nadwieprzański Gminnej Spółdzielni „Samopomoc Chłopska” w Baranowie, golonka prasowana Mariusza Wieczorka z Chmielnika, ser w popiele Doroty Szewczak-Moń z Krupego, miód malinowy Stanisława Jakóbczyka z Kowali Drugiej, chleb swojski Alicji Olchowik z Łobaczewa Małego, sękacz Marty Przybysławskiej z Zaklinek Kolonii, skubaniec Beaty Niedźwiadek z Rogowa, ciasto dziad Doroty Gawryluk z Łobaczewa Małego, ptysie Tomasza Machonia z Lublina, nalewka z porzeczek i agrestu Marcina Koniarza z Opola Lubelskiego i śliwka do herbaty Tomasza Chlebka z Wandalina. Do tytułu „Perła 2016” jury „produktowe” nominowało: twaróg półtłusty pergamin OSM w Opolu Lubelskim, miód pszczeli lipowy Jolanty i Pawła Małafiejów z Milanowa, szparagi marynowane Ireny Maryniowskiej z Wojciechowa, makowiec lubartowski Marii Siej z Lubartowa, syrop malinowy z Mikołajówki Małgorzaty Solis z Mikołajówki, babkę „Worożkę” dołhobrodzką Marii Kujawy z Dołhobrodów oraz pralinę z Lublina Tomasza Machonia z Lublina. Nagrodą specjalną marszałka województwa lubelskiego uhonorowano polędwicę wędzoną z Wisznic – Gminnej Spółdzielni „Samopomoc Chłopska” w Wisznicach, a nagrodą dyrektora Departamentu Rolnictwa i Środowiska – lody tradycyjne gałkowane Henryka Szkuata z Opola Lubelskiego. Nagrody ufundowane przez marszałka województwa lubelskiego wręczyli laureatom: Anna Augustyniak, sekretarz województwa lubelskiego, Sławomir Struski, dyrektor Departamentu Rolnictwa i Środowiska oraz Katarzyna Kremeś, z-ca dyrektora Departamentu Rolnictwa i Środowiska.", "url": "https://www.lubelskie.pl/aktualnosci/smaki-na-wyspie/", "category": "lubelskie", "sub_category": "Mięso świeże oraz produkty mięsne", "phrase": "Polędwica wędzona z Wisznic"}