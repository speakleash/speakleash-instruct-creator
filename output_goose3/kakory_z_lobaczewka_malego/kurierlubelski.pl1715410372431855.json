{"meta_description": "Do producentów tradycyjnych smakołyków z województwa lubelskiego trafiło kolejnych 6 statuetek „Pereł” przyznawanych najlepszym produktom regionalnym.", "title": "Nagrody dla lubelskich produktów na targach w Poznaniu", "content": "W niedzielę podczas gali w Międzynarodowych Targach Poznańskich tytuł ten, nadawany przez Polską Izbę Produktu Regionalnego i Lokalnego, otrzymały: musztarda Danuty Pietrusik i Pauliny Pietrusik „Frykasy z Kodnia”, twaróg tłusty klinek tradycyjny Okręgowej Spółdzielni Mleczarskiej z Bychawy, twarożek babuni półtłusty z Michowa Spółdzielni Mleczarskiej „Michowianka” z Michowa, jabłecznik domowy „cydr” Małgorzaty Solis „Frux Solis” z Mikołajówki, filet z pstrąga w maku z pęczakiem, warzywami i szyjkami rakowymi Stowarzyszenia „Sokowirówka” z Poniatowej oraz kakory Koła Aktywnych Kobiet z Łobaczewa Małego. Łącznie Lubelskie może pochwalić się 52 „Perłami”. Biorąc pod uwagę, że na Liście Produktów Tradycyjnych mamy już zarejestrowanych 200 produktów, oznacza to, że praktycznie co czwarty produkt z listy dostał „Perłę” . Podczas targów „Smaki Regionów” w Poznaniu swoje stoisko, prowadzone przez Departament Rolnictwa i Środowiska Urzędu Marszałkowskiego w Lublinie miał również region lubelski. Tym razem mieszkańcy Poznania i Wielkopolski mieli okazję poznać nabiałowe wyroby spółdzielni mleczarskich z Bychawy i Piask oraz ziołowe mieszanki z firmy \"Ziółko\" z Łopiennika Górnego. Tradycyjnie już miała także miejsce degustacja cebularzy lubelskich. Po sąsiedzku ulokowała swoją ekspozycję spółdzielnia mleczarska z Michowa.", "url": "https://kurierlubelski.pl/nagrody-dla-lubelskich-produktow-na-targach-w-poznaniu/ar/13541753", "category": "lubelskie", "sub_category": "Gotowe dania i potrawy", "phrase": "Kakory z Łobaczewka Małego"}