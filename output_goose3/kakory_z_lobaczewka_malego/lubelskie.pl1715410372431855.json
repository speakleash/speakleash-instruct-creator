{"meta_description": "", "title": "Lubelskie smakołyki w Poznaniu – Urząd Marszałkowski Województwa Lubelskiego w Lublinie", "content": "Sukcesem zakończyła się prezentacja naszego regionu na targach „Smaki Regionów” w Poznaniu. Do producentów tradycyjnych specjałów z województwa lubelskiego trafiło kolejne 6 statuetek „Pereł” przyznawanych najlepszym produktom regionalnym. 30 września podczas gali w Międzynarodowych Targach Poznańskich tytuł ten, nadawany przez Polską Izbę Produktu Regionalnego i Lokalnego, otrzymały: musztarda Danuty Pietrusik i Pauliny Pietrusik „Frykasy z Kodnia”, twaróg tłusty klinek tradycyjny Okręgowej Spółdzielni Mleczarskiej z Bychawy, twarożek babuni półtłusty z Michowa Spółdzielni Mleczarskiej „Michowianka” z Michowa, jabłecznik domowy „cydr” Małgorzaty Solis „Frux Solis” z Mikołajówki, filet z pstrąga w maku z pęczakiem, warzywami i szyjkami rakowymi Stowarzyszenia „Sokowirówka” z Poniatowej oraz kakory Koła Aktywnych Kobiet z Łobaczewa Małego. Łącznie nasze województwo może pochwalić się już 52 „Perłami”. Biorą pod uwagę, że na Liście Produktów Tradycyjnych lubelscy producenci zarejestrowali 200 produktów, oznacza to, że praktycznie co 4 produkt z Listy dostał „Perłę”. Na lubelskim stoisku mieszkańcy Poznania i Wielkopolski mieli okazję poznać nabiałowe wyroby spółdzielni mleczarskich z Bychawy i Piask oraz ziołowe mieszanki z firmy „Ziółko” z Łopiennika Górnego. Zasłużoną popularnością cieszyły się cebularze.", "url": "https://www.lubelskie.pl/aktualnosci/lubelskie-smakolyki-w-poznaniu/", "category": "lubelskie", "sub_category": "Gotowe dania i potrawy", "phrase": "Kakory z Łobaczewka Małego"}