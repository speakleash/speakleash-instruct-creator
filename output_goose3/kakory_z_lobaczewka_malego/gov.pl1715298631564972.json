{"meta_description": "Produkt wpisany na listę produktów tradycyjnych w dniu 2019-05-31 w kategorii Gotowe dania i potrawy W województwie woj. lubelskim", "title": "Kakory z Łobaczewa Małego - - Portal Gov.pl", "content": "Łobaczew Mały o typowo rolniczym terenem, znajduje się na terytorium Gminy Terespol w województwie lubelskim. Od wieków mieszkańcy tego regionu  do przygotowywania pożywienia wykorzystywali surowce z własnych pól i ogrodów. Kakory były popularną postną potrawą w wielu domach. Kakory swój początek zawdzięczają kuchni kresowej, która przez wieloletnie migracje mieszkańców zagościła w województwie lubelskim. Nazwa kakory pochodzi od słów zapożyczonych i kojarzona jest z karotenem. Do przygotowania kakorów potrzebne są ziemniaki, mąka, marchew, cebula, pieprz, olej lniany, słonina i śmietana. Ugotowane ziemniaki po ostudzeniu przepuszcza się przez praskę, dodaje mąkę oraz sól i formuje wałek jak na kopytka. Ugotowaną marchew ściera się na tarce o grubych oczkach i smaży razem z pokrojoną w piórka cebulą. Odkrojone 8cm kawałki ciasta spłaszcza się i wypełnia farszem z marchwi. Doprawione solą i pieprzem, kotleciki pieką się około 30 minut. Niegdyś do wypieku używano duchówki lub pieca opalanego drewnem twardym (grusza, jabłoń, grabina, dębina). Kakory spożywano  ze śmietaną, okraszone podsmażonymi skwarkami z cebulą lub polane sosem owocowym. Kakory z Łobaczewa Małego przygotowywane były na różne uroczystości rodzinne oraz lokalne, odbywające się we wsi dożynki, odpusty i festyny. W 2017 roku produkt kakory zajął I miejsce w wojewódzkim etapie Konkursu „Nasze kulinarne Dziedzictwo – Smaki Regionów”. W 2018 roku produkt otrzymał nagrodę „Perła 2018”.", "url": "https://www.gov.pl/web/rolnictwo/kakory-z-lobaczewa-malego", "category": "lubelskie", "sub_category": "Gotowe dania i potrawy", "phrase": "Kakory z Łobaczewka Małego"}