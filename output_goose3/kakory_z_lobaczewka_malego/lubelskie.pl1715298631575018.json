{"meta_description": "", "title": "„Nasze Kulinarne Dziedzictwo” zagościło w Zamościu – Urząd Marszałkowski Województwa Lubelskiego w Lublinie", "content": "Za nami finał wojewódzkiego finału konkursu „Nasze Kulinarne Dziedzictwo – Smaki Regionów”, który Urząd Marszałkowski oraz Polska Izba Produktu Regionalnego i Lokalnego (PIPRiL) zorganizowali w renesansowym mieście, zwanym Padwą Północy. W sobotę 3 sierpnia w Zamościu odbyły się nie tylko konkursowe zmagania wystawców, ale także kiermasz najlepszej regionalnej żywności wytwarzanej tradycyjnymi metodami, pokazy gotowania połączone z bezpłatnymi degustacjami, konkursy dla dzieci oraz koncerty muzyki folkowej. Do Zamościa zjechało około pięćdziesięciu wystawców, którzy oferowali tu smakołyki spełniające wyśrubowane wymagania dotyczące jakości i pochodzenia. Były to wyłącznie specjały, które wywodzą się z kultywowanych w regionie zwyczajów i są wytwarzane tradycyjnymi metodami. Nie zabrakło tych już promujących nasz region na ogólnopolskiej Liście Produktów Tradycyjnych (LPT), ale też tych, które dopiero pretendują do tej roli. Specjały z LPT były szczególnie promowane na stoisku regionalnym przygotowanym przez Departament Rolnictwa i Rozwoju Obszarów Wiejskich UMWL. To właśnie tu przez cały dzień odbywały się pokazy gotowania i degustacje tradycyjnych przysmaków. Pod charakterystycznym czerwonym namiotem zaangażowani przez urząd wytwórcy serwowali m.in: gulasz z mięsa świń ras wpisanych na LPT przyrządzany z miodami tradycyjnymi, tradycyjne makarony z serem i szpinakiem oraz w zupie wiśniowej, wędzonki z Bronic w duecie z chlebem wiejskim z otrębami, pierogi gryczane i jaglane, kakory i golasy z kaszy gryczanej z serem – sławetne potrawy z Łobaczewa Małego, z kolei na deser można tu było dostać szarlotkę razową z Lublina, a do picia – oranżadę z Kąkolewnicy i syrop malinowy z Mikołajówki. Dzięki uprzejmości OSM Krasnystaw na „marszałkowskim” stoisku znalazła się też gama krasnostawskich nabiałów. W Zamościu był też akcent rybny. Gospodarstwo Rybackie „Bełżec” (Mistrz Krajowy AgroLigi 2018) oraz Towarzystwo Promocji Ryb „Pan Karp” zorganizowały tu degustację karpia z lubelskich stawów. Gwoździem programu była organizacja konkursów na najlepszy regionalny produkt i potrawę oraz wybór nominacji do ogólnopolskiej, prestiżowej nagrody „Perła”. Jurorzy, których pełny skład podajemy w załączniku, mieli do skosztowania aż 75 produktów i 10 zestawów dań obiadowych. W kategorii gastronomicznej zwyciężyły ex aequo (i nominacje do „Perły” otrzymały): chłodnik jabłkowy i roladka z polędwiczki wieprzowej Pawła Gałeckiego z Hotelu i Restauracji Piano, a także chłodnik z buraków czerwonych i kurczak ze młyna Koła Gospodyń Wiejskich w Szopinku. Specjalną nagrodę ufundował Przewodniczący Sejmiku. Trafiła ona do Koła Gospodyń Wiejskich w Sitańcu. Z kolei w kategorii produktowej przyznano aż jedenaście (!) pierwszych miejsc – w poszczególnych podkategoriach konkursu, osiem wyróżnień oraz dwie nagrody specjalne: Marszałka Województwa Lubelskiego – dla Pracowni Kulinariów Regionalnych w Perkowicach oraz Prezydenta Miasta Zamość – dla Koła Aktywnych Kobiet z Łobaczewa Małego. Dodatkowe nagrody wytwórcom zwycięskich produktów ufundował również Krajowy Ośrodek Wsparcia Rolnictwa. Na nominację do ogólnopolskiej nagrody „Perła” zasłużyło w tym roku aż osiem produktów. Laureatom, których pełny wykaz zamieszczamy poniżej, winszowali reprezentujący włodarza regionu: Sebastian Trojak – członek Zarządu Województwa Lubelskiego i Ewa Szałachwiej – dyrektor Departamentu Rolnictwa i Rozwoju Obszarów Wiejskich UMWL, a także przedstawiciel PIPRiL – Jan Zwoliński i KOWR – Agata Klocek. Był też czas na wręczenie pozakonkursowej nagrody specjalnej. Marszałek Województwa Lubelskiego ufundował ją dla Gospodarstwa Rybackiego „Bełżec” – Mistrzów Krajowych AgroLiga 2018, których ogólnopolski sukces stał się okazją do promocji rybnego potencjału naszego regionu. Nieodłącznym elementem marszałkowskich wydarzeń promocyjnych były konkursy plastyczne dla dzieci oraz występy małych i dużych artystów. Swoje koncerty w Zamościu dawały: Dziecięcy Zespół Ludowy „Mały Józefów” wraz z grupami śpiewaczymi „Boiszczanki” i „Jabłoń” z Józefowa, a także Kapela Ludowa z Gorzkowa i zespół „Folkrose”. W organizacji tegorocznego finału konkursu pomogli nam także: którym za to serdecznie dziękujemy.", "url": "https://www.lubelskie.pl/aktualnosci/nasze-kulinarne-dziedzictwo-zagoscilo-w-zamosciu/", "category": "lubelskie", "sub_category": "Gotowe dania i potrawy", "phrase": "Kakory z Łobaczewka Małego"}