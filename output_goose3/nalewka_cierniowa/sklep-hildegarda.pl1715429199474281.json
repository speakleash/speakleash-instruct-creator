{"meta_description": "Ekologiczna konfitura z owoców dzikiej róży 180g Dary Natury w kategorii Przetwory i dodatki / Spiżarnia domowa", "title": "Ekologiczna konfitura z owoców dzikiej róży 180g Dary Natury", "content": "Róża dzika występuje na skraju lasów, na zrębach, przy drogach, na miedzach, w zaroślach, na wszelkich nieużytkach, często sadzona jest w parkach i ogrodach jako krzew ozdobny i jako żywopłot. Róża jest jedną z najdawniej stosowanych w lecznictwie roślin. Znana była już lekarzom starożytnym. Rzymskie patrycjuszki pielęgnowały cerę maseczkami z płatków róży. Również w lecznictwie ludowym wielu krajów owoce i kwiaty róży miały szerokie zastosowanie. We Francji kwiat róży stosowano jako lek przeciwszkorbutowy, przeciw robakom, przy hemoroidach i jako środek ogólnie wzmacniający. W Bułgarii kwiat róży używany jest do dziś w schorzeniach przewodu pokarmowego, do płukań przy zapaleniu jamy ustnej i gardła oraz spojówek. Jako antyseptyk przy zapaleniu spojówek stosowana jest tu również woda różana przygotowywana przez rozpuszczenie olejku różanego w wodzie. W rosyjskim lecznictwie ludowym kwiat róży jest zalecany w chorobach płucnych, w zapaleniu górnych dróg oddechowych, w chorobach przeziębieniowych, a także w chorobach przewodu pokarmowego np. w chorobie wrzodowej żołądka i dwunastnicy, zapaleniu żołądka itp. Roztartym kwiatem posypywano trudno gojące się rany. We współczesnej medycynie owoc róży stosowany jest przy biegunce, nieżytach przewodu pokarmowego, chorobie wrzodowej żołądka i dwunastnicy, chorobach zakaźnych, chorobach przeziębieniowych, w okresie rekonwalescencji, zalecany jest również kobietom ciężarnym i karmiącym matkom. Ponadto przy bezsenności i w stanach pobudzenia nerwowego. Poza lecznictwem owoc róży ceniony jest w gospodarstwie domowym i przetwórstwie spożywczym do wytwarzania soków, koncentratów witaminowych, syropów, win, herbatek ziołowych itp.", "url": "https://sklep-hildegarda.pl/pl/p/Ekologiczna-konfitura-z-owocow-dzikiej-rozy-180g-Dary-Natury/1766", "category": "łódzkie", "sub_category": "Napoje (alkoholowe i bezalkoholowe)", "phrase": "Nalewka cierniowa"}