{"meta_description": "", "title": "Pańska skórka, trupi miodek, szczypka. Lokalne tradycje słodyczowe", "content": "Pańska skórka – co to jest? Przy cmentarzach stołecznej Warszawy i w innych miejscowościach Mazowsza w dniu Wszystkich Świętych sprzedawany jest lokalny przysmak o nazwie pańska skórka. Czym jest pańska skórka? Produkt ten został w 2008 roku wpisany na listę produktów tradycyjnych w województwie mazowieckim i corocznie cieszy się olbrzymia popularnością w trakcie listopadowych świąt. To tradycyjny cukierek domowej roboty, który jest zawinięty w papierek. Pańska skórka początkowo funkcjonowała pod inną nazwą – panieńska skórka, później szerzej przyjęła się wersja skrócona. Panieńska skórka musiała istnieć co najmniej od końca XIX wieku, bowiem została wymieniona w wydaniu „Słownika języka polskiego” z 1908 roku (pod. Red. Jana Karłowicza, Adama Kryńskiego i Władysława Niedźwieckiego). Sama nazwa jest porównaniem do skóry młodych dziewcząt. Do wytworzenia pańskiej skórki używa się cukru, wody, syropu/soku (np. z malin, z cytryny), białek ubitych ze szczyptą soli, żelatyny oraz ziemniaczanej mąki. Masę na pańską skórkę należy ugotować i wylać na blachę, a następnie z tak uformowanego dania wyciąć cukierki w kształcie kwadratów o ok. 3-cm bokach. Dawniej pańską skórkę przyrządzano nieco inaczej, a „Słownik języka polskiego” przytacza następujące składniki: guma arabska, białko jajeczne ubite na pianę, cukier miałki i olejek kwiatu pomarańczowego. Dziś natomiast odmian pańskiej skórki są dziesiątki, w internecie również można znaleźć nowe przepisy na te łakocie. Pańska skórka jest bardzo słodka, ma delikatny karmelowo - migdałowy smak, smak ten jednak zależy w dużej mierze od dodatków zastosowanych w przepisie (np. konkretnych syropów/soków). Przypomina nieco rachatłukum, czyli wyrób cukierniczy charakterystyczny dla wielu lokalnych kuchni, głównie z obszaru Półwyspu Bałkańskiego i Bliskiego Wschodu. Pańska skórka to przysmak mazowiecki, ale i inne regiony mają swoje odpowiedniki na Wszystkich Świętych. W Krakowie niezwykle popularny jest tzw. „trupi miodek”, czyli miodek turecki, który ma formę nieregularnych, twardych bryłek o miodowym smaku. Miodek może się łamać albo kruszyć, a jego głównym składnikiem jest skarmelizowany cukier uzupełniony o olejki aromatyczne i barwniki, w który wtopione są pokruszone orzechy. Na Lubelszczyźnie z kolei w tym okresie podobną rolę spełnia szczypka, czyli wyrób cukierniczy w postaci laseczki przypominającej szczapę (kawałek rozłupanego drewna przesyconego żywicą, służący do rozpalania ognia) drewna.", "url": "https://www.horecatrends.pl/trendy/119/panska_skorka_trupi_miodek_szczypka_lokalne_tradycje_slodyczowe,13014.html", "category": "mazowieckie", "sub_category": "Wyroby piekarnicze i cukiernicze", "phrase": "Pańska skórka"}