{"meta_description": "Choć nie do końca pasują do nastroju Wszystkich Świętych i Zaduszek, części osób kojarzą się z wizytami na cmentarzach nie mniej niż znicze i kwiaty. Mowa o regionalnych słodyczach sprzedawanych przy cmentarnych bramach. W którym mieście jedzą pańską skórkę, a gdzie króluje tzw. trupi miodek?", "title": "W Warszawie mają pańską skórkę, w Krakowie trupi miodek", "content": "Choć nie do końca pasują do nastroju Wszystkich Świętych i Zaduszek, części osób kojarzą się z wizytami na cmentarzach nie mniej niż znicze i kwiaty. Mowa o regionalnych słodyczach sprzedawanych przy cmentarnych bramach. W którym mieście jedzą pańską skórkę, a gdzie króluje tzw. trupi miodek? W okolicy dnia Wszystkich Świętych znajdziemy je przy bramach polskich cmentarzy, obok kwiatów i zniczy. Niektóre przysmaki, jak watę cukrową, kulki ryżowe czy obwarzanki, dostać można w całym kraju i nie tylko przy tej okazji. Ale są też takie, które spotkamy tylko w tych dniach, a do tego wyłącznie w konkretnych regionach kraju. Oto \"cmentarne\" słodycze z Mazowsza, Małopolski, Lubelszczyzny oraz Wielkopolski. Pańska skórka to zdecydowanie najpopularniejszy cmentarny przysmak w Warszawie i okolicach. W 2008 roku została nawet wpisana na listę mazowieckich tradycji. Najstarsze przepisy, w których opisano proces jej powstawania, pochodzą z początku XX wieku. Wtedy uchodziła za skuteczny lek na kaszel. - Początkowo nazywano ją nie pańską, a panieńską skórką. Wzięło się to stąd, że w dotyku przypominała delikatną kobiecą skórę. Brzmi to niezbyt poprawnie politycznie i być może dlatego z czasem pierwszy człon jej nazwy zmieniono na \"pańska\", co miało sugerować, że przysmak ten jest wyjątkowym delikatesem - tłumaczy Szymon Gatlik, przewodnik kulinarny i winiarski. Co kryje się za tą nazwą? Pańska skórka to cukierek na bazie skarmelizowanego cukru, z dodatkiem wody, barwnika, ubitych ze szczyptą soli białek, żelatyny i mąki ziemniaczanej. Ma formę niewielkiej kostki, zwykle w kolorze białym, różowym lub będącym mieszanką tych dwóch barw. To smakołyk z gatunku \"zaklejających usta\", lepiej nie próbować go gryźć, a jedynie delikatnie zanurzyć w nim zęby. Jak wyjaśnia Gatlik, spotykany niemal wyłącznie w Krakowie i okolicach tzw. trupi, czy turecki miodek to rodzaj cukierków wytwarzanych z mocno skarmelizowanego cukru i skruszonych orzechów włoskich, wzbogacanych barwnikami i olejkami zapachowymi - np. kawowymi czy waniliowymi. Taka mieszanka daje smak podobny do miodu. W okolicach krakowskich cmentarzy przysmak ten sprzedawany jest zazwyczaj w formie nieregularnych bryłek, zapakowanych w plastikową folię. Są dwie jego wersje - miękka, o konsystencji zbliżonej do krówki, oraz twarda, której przewodnik kulinarny nie poleca gryźć. Dlaczego \"trupi\" - nie trzeba chyba nawet wyjaśniać. A skąd nazwa sugerująca związki z Turcją? - W XVII wieku słodkie przysmaki bardzo często trafiały do Polski właśnie z Turcji. Polska armia toczyła wówczas z Turkami liczne bitwy, a tamtejsze słodycze, np. mazurek, trafiały w ręce rycerzy. Dlatego wszystkie słodkie, miodowe smakołyki budziły skojarzenia z tym krajem - tłumaczy ekspert. Lubelskie szczypki są przysmakiem tradycyjnie odpustowym, ale przy bramach miejscowych cmentarzy sprzedaje się je przez cały rok. Podobnie jak cmentarne słodycze z innych regionów Polski, szczypki wytwarzane są na bazie cukru. Do ich przyrządzenia niezbędne są również białka jajek, żelatyna i mąka ziemniaczana. - Mają formę podłużnych, kilkunastocentymetrowych laseczek. Występują w wielu wersjach kolorystycznych i smakowych, nie tylko tych podstawowych, jak czekolada czy wanilia, ale również np. owocowych - podkreśla Gatlik. W Poznaniu i okolicach w listopadzie zajadają się przede wszystkim rogalami świętomarcińskimi, jednak uliczni sprzedawcy mają w swojej ofercie również rury. To przysmak wypiekany z ciasta piernikowego na miodzie. Ma kształt kwadratu, jego krawędzie często są ząbkowane lub zdobione w inny sposób. Swoją nazwę zawdzięcza lekkiemu zrolowaniu, przez które przypomina połowę rury. - Ze względu na wygląd rury nazywane bywają również dachówkami. Nie są przysmakiem kojarzącym się wyłącznie z uroczystością Wszystkich Świętych. Wypieka się je też choćby w Boże Ciało. Z tym świętem wiąże się legenda dotycząca ich powstania. Pewnego razu, wiele wieków temu, wraz z tradycyjną procesją ulicami Poznania wędrowała orkiestra. Muzycy mieli grać tak głośno, że z jednej z kamienic pospadały dachówki. Podobno właśnie na pamiątkę tego wydarzenia poznaniacy zaczęli wypiekać zaokrąglone ciastka - mówi przewodnik.", "url": "https://tvn24.pl/ciekawostki/wszystkich-swietych-panska-skorka-trupi-miodek-regionalne-przysmaki-i-slodycze-st6184453", "category": "mazowieckie", "sub_category": "Wyroby piekarnicze i cukiernicze", "phrase": "Pańska skórka"}