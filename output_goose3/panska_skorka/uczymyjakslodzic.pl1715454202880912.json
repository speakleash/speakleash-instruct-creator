{"meta_description": "Skąd się wzięła pańska skórka? Jaka jest jej historia? Jak smakuje ten warszawski smakołyk? Jak przyrządzić pańską skórkę w domu? Czytaj o tym w naszym artykule.", "title": "Pańska skórka - jak ją zrobić w domu krok po kroku? [Przepis]", "content": "Pańska skórka, nazywana również panieńską skórką, to słodki, warszawski przysmak. Tradycyjnie ma ona kolor biało – różowy. Zapewne wielu z nas kojarzy ją ze Świętem Zmarłych i straganami pod cmentarzem. Do dzisiaj jest ona sprzedawana właśnie w tych okolicznościach. Skąd jednak pochodzi ten przysmak i jak przygotować pańską skórkę samodzielnie w domu? Pańska skórka, podobnie jak i pyszna babka wielkanocna czy dobry piernik świąteczny, to przysmaki sezonowe, kojarzone z konkretną porą roku. Tytułową pańską skórkę spotykamy najczęściej w okolicy Święta Zmarłych, kiedy to możemy zakupić ją na straganach, przy cmentarzach. Jednakże historia pańskiej skórki nie zaczęła się od 1. listopada. W przeszłości była ona stosowana jako lekarstwo na ból gardła (sic)! Pierwsze wzmianki o tym produkcie pochodzą ze słownika języka polskiego, gdzie panieńska skórka była opisywana jako: “słodkie ciastko ślazowe, sprzedawane w tabliczkach po aptekach, jako środek od kaszlu lub jako przysmak”. W literaturze często spotykamy dwa określenia: “pańską skórkę” i “panieńską skórkę”. Jednakże nadal do dzisiaj nie do końca znamy pochodzenie nazwy tego słodkiego przysmaku. Jak wskazują antropolodzy, nazewnictwo najprawdopodobniej pochodzi od skojarzenia tego wyrobu ze skórą młodych dziewcząt – miękką i delikatną. Oryginalna pańska skórka jest po prostu bardzo słodka, mleczna i ma klejącą konsystencję. Tradycyjnie cechuje się ona także delikatnym aromatem malinowym. Obecnie na rynku mamy dostępne coraz więcej rodzajów tego przysmaku. I tak możemy spotkać pańską skórkę o smaku czekoladowym, kawowym czy jagodowym. Pańska skórka to nie tylko przysmak spod cmentarza! Ten słodki przysmak w 2008 roku został wpisany na Listę produktów tradycyjnych w województwie mazowieckim. Prawdziwa pańska bądź panieńska skórka, aby mogła być nazwana tym określeniem, musi spełniać szereg specjalnych wymagań, które zostały wymienione w kryteriach Ministerstwa Rolnictwa i Rozwoju Wsi. Tradycyjna pańska skórka to prawdziwy rarytas. Przepis na ten przysmak jest ściśle chroniony i do tej pory właściwie nie wiadomo, jak przyrządzali ją dawni cukiernicy. Nasza sprawdzona receptura znajduje się poniżej. • Do rondelka wsyp cukier i zalej go wodą. Całość podgrzewaj na średnim ogniu, cały czas mieszając. • W międzyczasie wbij białka do miski i ubij je na sztywną pianę. Aby ułatwić tworzenie piany, możesz dodać szczyptę soli. • Gdy masa powstała z cukru i wody zacznie gęstnieć, zdejmij ją z ognia, dodaj białka, syrop malinowy i sok z cytryny. Całość dokładnie wymieszaj. Możesz ją także zmiksować w mikserze. • Tak powstałą masę przelej na folię lub papier do pieczenia. Całość odstaw w chłodne miejsce na noc lub na co najmniej kilka godzin. • Gdy masa stwardnieje, może być pokrojona. Tradycyjnie powinny być to kawałki o wymiarach 4 – 5 cm x 3 cm i szerokości 2 cm. Tak przygotowana pańska skórka jest gotowa do spożycia. Jeśli chcesz przygotować pańską skórkę w innym smaku, możesz, zamiast syropu malinowego, użyć zaparzonej kawy, kakao czy syropu jagodowego. Jeśli chcesz przygotować pańską skórkę w dwóch kolorach – taką jak spotykamy podczas Święta Zmarłych – przed dodaniem soku malinowego, masę podziel na dwie części. Następnie tylko do jednej z nich dodaj sok.", "url": "https://uczymyjakslodzic.pl/panska-skorka-skad-sie-wziela-i-jak-ja-przygotowac-w-domu/", "category": "mazowieckie", "sub_category": "Wyroby piekarnicze i cukiernicze", "phrase": "Pańska skórka"}