{"meta_description": "blog tortownia.pl - dzielimy siĂŞ praktycznÂą wiedzÂą cukierniczÂą i dekoratorskÂą, testujemy produkty do sklepu tortownia.pl, podpowiadamy jak dobrze i legalnie prowadziĂŚ pracowniĂŞ cukierniczÂą w Polsce...", "title": "blog : Pańska skórka.", "content": "Skąd się wzięła Pańska skórka? Czy znają ją w innych krajach? Poza Warszawą? Czy da się ją zrobić w domu? Z czego się składa? I na koniec najważniejsze: Jak odkleić pańską skórkę od papierka?  Odpowiedzi na te pytania (no może poza pierwszym ;)) nie chcę poznać, więc nie będę dziś dociekać. Z resztą na najważniejsze pewnie po prostu nie ma odpowiedzi, bo teraz pakują skórki w śliski pergamin, cwaniaczki! Dlaczego nie dociekam? Nie chcę, żeby - jak to mówi tatuś na powrót przemieniony z królika w \"Kingsajzie\" - czar prysł. Bo pańska skórka wyzwala w moim umyśle cykl migawek: obrazów i wspomnień. Choć piekielnie słodka, nie za ładna, obkleja zęby i zawsze zjadana z tym wkurzającym papierem, kojarzy mi się bardzo dobrze. Z dzieciństwem, rodziną, wspólnotą, kultem przodków, historią... ogromnym ciepłem płynącym ze środka, z serca, przez pokolenia, kiedy na zewnątrz plucha. Mam przed oczami obraz moich dziecięcych stóp odzianych w niewygodne, acz ciepłe relaksy i brnących wśród wielu innych stóp w rozmoczonym śniego-błocie. Zmierzająca na cmentarz, niekończąca się rzeka ludzi, której brzegi wyznaczają stragany z obwarzankami i pańską skórką właśnie. Długa nudna droga, w której trudno się zatrzymać. Ale zawsze uwieńczona spotkaniem czekającego już przy grobie kochanego Dziadka z kieszeniami pełnymi... oczywiście pańskiej skórki. Wspaniałym spotkaniem trzech lub czterech pokoleń rzadko widujących się na co dzień krewnych i snuciem rodzinnych wspomnień. Dziadek opowiada o swoich braciach, którzy młodo zginęli od zdradzieckich kul, tata uzupełnia o fakty z drzewa genealogicznego i wspomnienie prababci, która gotowała makaron dla powstańców warszawskich, a ja do tej historii przekazywanej swoim dzieciom dołączam listopadowe pierwsze śniegi, futro wyjmowane tego dnia po raz pierwszy w roku przez prababcię mamy, moje relaksy i pańską skórkę.  W dniu Wszystkich Świętych wspólnie ciepło wspominamy tych, których w kolejnym roku zabrakło, jednocześnie celebrując towarzystwo obecnych.", "url": "https://www.tortownia.pl/blog52,Panska_skorka-.html", "category": "mazowieckie", "sub_category": "Wyroby piekarnicze i cukiernicze", "phrase": "Pańska skórka"}