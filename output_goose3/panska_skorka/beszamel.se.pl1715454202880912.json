{"meta_description": "Pańska skórka nieodłącznie kojarzy się z Warszawą i jesienną wyprawą na cmentarze. Okres Wszystkich Świętych ma wtedy smak obwarzanków i pańskiej skórki, a sekr...", "title": "Co to jest pańska skórka?", "content": "Co to jest pańska skórka? Pańska skórka nieodłącznie kojarzy się z Warszawą i jesienną wyprawą na cmentarze. Okres Wszystkich Świętych ma wtedy smak obwarzanków i pańskiej skórki, a sekretna receptura przysmaku sprawia, że pańska skórka jest wyjątkową częścią warszawskiej tradycji. Okres Wszystkich Świętych dla wielu warszawiaków ma smak pańskiej skórki. Tradycyjny cukierek sprzedawany jest pod warszawskimi cmentarzami, a także na niektórych bazarach i targowiskach. Pańska skórka to obok obwarzanków najbardziej znany przysmak dzieciństwa kojarzący się nieodłącznie z Warszawą. Pańska skórka ma niepozorny wygląd, a dla wielu osób wręcz odrzucający. Białe i różowe kosteczki pańskiej skórki zawinięte są w kawałki pergaminu. Dopiero po spróbowaniu słodyczy jesteśmy w stanie docenić jej niepowtarzalny smak. ''Skórka'' to nie zwykła ''mordoklejka'', cukierek musi być na tyle miękki, aby dało się zanurzyć w nim zęby, ale tak twardy, by nie dał się przegryźć. Urokiem pańskiej skórki jest również fakt, że im zimniejsza pogoda podczas odwiedzin na cmentarzu, tym cukierek twardszy i smaczniejszy! Pańska skórka znana jest już z czasów przedwojennych, kiedy to mówiło się na cukierek ''panieńska skórka'' i był on sprzedawany w aptekach jako lekarstwo na kaszel. Nieznana jest dokładna receptura pańskiej skórki, jedynie kilka rodzin w Warszawie zajmuje się produkcją tego przysmaku, a przepis przekazywany jest w ścisłym sekrecie z pokolenia na pokolenie. Zajrzyj do naszej galerii przepisów na smakołyki ze straganów", "url": "https://beszamel.se.pl/porady/ciekawostki-kulinarne/co-to-jest-panska-skorka-aa-d1ay-auSD-2rdr.html", "category": "mazowieckie", "sub_category": "Wyroby piekarnicze i cukiernicze", "phrase": "Pańska skórka"}