{"meta_description": "Archiwum Rolniczego Magazynu Elektronicznego", "title": "Ogólnopolskie Spotkanie Ludzi Rolnictwa i Agrobiznesu SMACZNA POLSKA 2016", "content": "14 października 2016 r. w gmachu Centralnej Biblioteki Rolniczej im. Michała Oczapowskiego w Warszawie odbyło się Ogólnopolskie Spotkanie Ludzi Rolnictwa i Agrobiznesu SMACZNA POLSKA 2016, zorganizowane przez Stowarzyszenie AgroBiznesKlub. Uroczystość objął honorowym patronatem Minister Rolnictwa i Rozwoju Wsi. Współorganizatorami wydarzenia była redakcja Magazynu Ludzi Przedsiębiorczych AGRO i DFG Studio. Partnerem strategicznym był Bank Pekao SA, zaś partnerami instytucjonalnymi Krajowy Związek Spółdzielni Mleczarskich, Polski Związek Producentów Roślin Zbożowych oraz Polski Związek Hodowców i Producentów Bydła Mięsnego. W części oficjalnej uroczystości m.in. Jacek Bogucki – sekretarz stanu w Ministerstwie Rolnictwa i Rozwoju Wsi - wręczył sześciu osobom Honorowe Odznaki „Zasłużony dla Rolnictwa”, zaś laureatom konkursu redakcji AGRO „Ludzie Agrosukcesu” okazałe puchary. Blisko 20 wystawców wydarzenia SMACZNA POLSKA zostało także uhonorowanych pucharami Ministra Rolnictwa i Rozwoju Wsi. W ich gronie znalazły się spółdzielnie zrzeszone w KZSM Zw. Rew. – OSM Hajnówka, OSM Krasnystaw i ŚSM „Jasna” Środa Wielkopolska. Na tak ważnym spotkaniu, gdzie podejmowano najistotniejsze problemy rolnictwa i przetwórstwa rolno-spożywczego, nie mogło zabraknąć przedstawicieli Agencji Restrukturyzacji i Modernizacji Rolnictwa oraz Agencji Rynku Rolnego, którzy udzielali porad dotyczących różnych form wsparcia przedsiębiorczości na obszarach wiejskich. Część oficjalną zakończył brawurowy występ Zespołu Pieśni i Tańca Wolanianki, a następnie przyszedł czas na degustację smacznych wyrobów rodem z polskich przetwórni spożywczych Podczas degustacji mieliśmy okazję porozmawiać z kilkoma wystawcami produktów żywnościowych, szczególnie o powstaniu ich firm, tradycjach rodzinnych związanych z przetwórstwem żywności, kierunkach rozwoju, oraz o pasji do tego, co robią. PASIEKA MURAWSCY w Woli Wacławowskiej to gospodarstwo z tradycjami, jej obecny właściciel - Pan Łukasz Murawski już jako dziecko pracował w pasiece stryja, który odziedziczył ją po swoim ojcu. Z kolei jego żona Agnieszka pomagała w pasiece swojego taty, który prowadził ją na wzór swojego ojca. Teraz oboje pracują nad rozwojem swojej pasieki. • To pasja do pszczół i pracy z nimi pielęgnowana od kilku pokoleń skłoniła mnie do zajęcia się prowadzeniem pasieki zawodowo. Oficjalnie istniejemy od 2011 r., wcześniej przez wiele lat prowadzona była dla własnych potrzeb – mówi Pan Łukasz. Gospodarstwo pasieczne Państwa Murawskich jest pasieką wędrowną, co oznacza, że pszczoły są przewożone na pożytki w celu uzyskania miodów gatunkowych i produktów pszczelich. Obecnie, pasieka posiada 72 rodziny produkcyjne i rodziny przeznaczone do wychowu matek pszczelich. Hoduje matki pszczele rasy Buckfast i ukraińskiej, różnych linii. Pasieka jest pod stałym nadzorem Powiatowego Inspektora Weterynarii. Posiada weterynaryjny numer sprzedaży bezpośredniej, który jest pozwoleniem na pozyskiwanie i sprzedaż nieprzetworzonych produktów pszczelich. W 2014 roku została wyróżniona Laurem Lokalnej Grupy Działania „Razem dla Radomki”, przyznawanej najlepszym producentom tradycyjnym. • Oferta naszej pasieki jest bardzo bogata, do tego wciąż poszerzamy swój asortyment. Nasze produkty można kupić w okolicznych sklepach ze zdrową żywnością oraz bezpośrednio u producenta – podkreśla Pan Łukasz. • Pierzgę - naturalnie przetworzony przez pszczoły pyłek kwiatowy wzbogacony wydzielinami z ich organizmów, np. mleczkiem. Ma jednak od pyłku znacznie większą wartość odżywczą, cechuje się lepszą przyswajalnością i posiada bogatszy skład chemiczny. • Propolis - jest balsamiczno-żywiczną substancją, której pszczoły używają do uszczelniania gniazda, a w mieszaninie z woskiem do polerowania komórek plastra przed zaczerwieniem. Dziś propolis określa się „naturalnym antybiotykiem XXI wieku”. BROWAR JABŁONOWO – MANUFAKTURA PIWNA w Wólce Kossowskiej to kolejna firma z tradycjami. Powstał w 1992 roku staraniem Leona i Huberta Buksowiczów oraz ich wieloletniego przyjaciela Włodzimierza Parola. Dzięki uporowi, stałemu pogłębianiu wiedzy piwowarskiej, a także życzliwości spotkanych na swej drodze ludzi, firma przetrwała najtrudniejszy okres pierwszych dwóch lat istnienia. Niebanalnym czynnikiem stale motywującym założycieli Browaru była rodzinna tradycja piwowarska – przodkowie właścicieli, Roch i Jakub Zawadzcy w XIX wieku posiadali znane browary na Warszawskim Powiślu. Początkowym założeniem było stworzenie małej, lokalnej firmy skoncentrowanej wyłącznie na najbliższym rynku. Szybko jednak okazało się, iż dla uzyskania wysokiej jakości produktów niezbędne są inwestycje w wydajne i nowoczesne urządzenia produkcyjne. A te wymagają środków, które można uzyskać zwiększając produkcję. Zweryfikowano pierwotne założenia i konsekwentnie, rok po roku, zwiększano produkcję jednocześnie unowocześniając i rozbudowując park maszynowy. W ciągu dziesięciu lat produkcja wzrosła ponad dwudziestokrotnie i nadal z roku na rok się powiększa. • Browar Jabłonowo to jeden z niewielu polskich, niezależnych, a na dodatek rodzinnych browarów. Swój sukces zawdzięcza błyskawicznemu dostosowywaniu się do aktualnych potrzeb rynku. Od początku lat dziewięćdziesiątych firma stale poszerza asortyment. Ku zadowoleniu konsumentów wprowadza nowatorskie rozwiązania techniczne, technologiczne i marketingowe – mówi jeden z pracowników firmy, Przemysław Kamiński. Browar Jabłonowo, jako jeden z pierwszych, rozszerzył ofertę o piwa mocne, co zmusiło inne browary do naśladownictwa. W połowie lat dziewięćdziesiątych zainstalowano nowoczesną linię do rozlewu piwa do puszek. W Jabłonowie rozlewano do puszek piwo dla takich browarów jak Kujawiak Browary Bydgoskie, Perła Lubelska czy Browary Warszawskie Królewskie, które w tym czasie nie posiadały własnych linii do rozlewu. W 1997 roku Browar Jabłonowo opracował unikalną recepturę piwa ciemnego, wzorowanego na piwach irlandzkich. Piwo Belfast osiągnęło duży sukces rynkowy i ugruntowując swoją pozycję wyznaczyło nowe kanony, a nawet modę na picie piw innych niż wszystkie. W 2002 roku, jako pierwsi w Polsce, uruchomili linię do nalewu piwa do plastikowych, jednorazowych butelek, co wywołało prawdziwy szok na rynku. Pomysł ten spotkał się z entuzjazmem klientów. Obecnie, browar Jabłonowo jest liderem w produkcji piwa w plastikowych butelkach, mając w ofercie 4 podstawowe gatunki, w dwóch pojemnościach butelek. • Byliśmy jednymi z pionierów we wprowadzaniu mocnych piw na polski rynek, w wykorzystywaniu linii puszkujących oraz linii rozlewu do butelek PET. Nie baliśmy się wyzwań. Swoje pomysły realizowaliśmy najpierw w małej skali, żeby zobaczyć, jak zareaguje rynek – mówi Hubert Buksowicz, prezes Browaru Jabłonowo. W roku 2004 wychodząc naprzeciw tendencji do skracania łańcucha sprzedaży, firma uruchomiła własną, patronacką firmę dystrybucyjną. Dzięki pracy kilkunastu marchandiserów oraz kilkudziesięciu sprzedawców docierają do większości sklepów w Makroregionie Warszawskim. Dziś, Browar Jabłonowo dysponuje nowoczesną warzelnią składającą się z 5 kotłów, w których 24 godziny na dobę powstaje tak zwana brzeczka piwna poddawana następnie fermentacji w jednym z 13 ogromnych tankofermentorów. W fazie końcowej gotowe piwo leżakuje nabierając smaku i aromatu w jednym z 24 tanków leżakowych. Gotowe, odleżakowane piwo poddawane jest filtracji i trafia bezpośrednio do rozlewu – do butelek, beczek, puszek bądź butelek PET, w dwóch wielkościach. Obecnie, Browar Jabłonowo poprzez powiązaną hurtownię patronacką oraz sieć hurtowników, dociera bezpośrednio do większości sklepów w Województwie Mazowieckim, a dzięki współpracy z sieciami sklepów oraz super- i hipermarketami produkty Browaru są dostępne praktycznie w całej Polsce. Browar Jabłonowo, dzięki innowacyjności wyznacza nowe trendy. - Stworzyliśmy specjalną markę Manufaktura Piwna, którą stale poszerzamy o nowe, intrygujące produkty. Piwa te przeznaczone są dla ludzi szukających czegoś nowego, niepowtarzalnego i wyjątkowego – dla ludzi, którzy chcą zdobywać nowe doświadczenia i nie boją się wyzwań. Odtwarzamy tradycyjne receptury charakterystyczne dla wielkich historycznych krain piwnych, a także próbujemy zupełnie nowych, autorskich przepisów - dodaje Hubert Buksowicz, prezes Browaru Jabłonowo. ZAKŁAD PRZETWÓRSTWA MIĘSNEGO „PŁATEK” W NOWEJ WSI SZLACHECKIEJ (MAŁOPOLSKA) to również rodzinna firma z tradycją, która na rynku nieprzerwanie działa od 1992 r. • Historia naszej firmy sięga II wojny światowej, kiedy mój prapradziadek, mając swoje gospodarstwo hodowlane, wyrabiał własne przetwory mięsne. Po wojnie produkcja wędlin i wędzonek trwa nieprzerwanie. Ich wyrobem zajmowali się wtedy: mój ojciec i dziadek, Władysław Płatek – mówi Tadeusz Płatek, właściciel firmy. Władysław Płatek uczył się u mistrza wędliniarstwa, Władysława Przebindy. Nazwisko to jest znane obok innych wytwórców kiełbasy lisieckiej, która była i jest wytwarzana z najlepszych gatunków mięsa i odpowiednio rozdrabniana. Obecni właściciele bazują nadal na doświadczeniu swych przodków. W zmodernizowanym Zakładzie zachowali jednocześnie znakomitą jakość jak i tradycję. • Nasze wędliny to wyroby najwyższej jakości o niepowtarzalnym smaku, jak również wyglądzie. Są one odpowiedzią na potrzeby wymagających klientów. Dzięki zastosowaniu specjalnie wyselekcjonowanych mięs i starannie dobieranych przypraw, zyskały miano wyrobów luksusowych. Ich charakterystyczną cechą jest proces wytwarzania. Wędliny te są peklowane w tradycyjny sposób, według pilnie strzeżonej receptury. Wędzone aromatycznym dymem pochodzącym z drewna drzew: owocowych, buka i olchy. Wszystko to nadaje tym wędlinom wyjątkowo intensywny aromat i niepowtarzalny smak - powiedział Tadeusz Płatek. Kiełbasa lisiecka jest specjalnością Zakładu. Została zarejestrowana przez Komisję Europejską jako chronione oznaczenie geograficzne, co oznacza, że nazwa ta może być wykorzystywana wyłącznie do znakowania kiełbasy spełniającej wymagania specyfikacji oraz produkowanej na obszarze gmin: Czernichów i Liszki, powiat krakowski, województwo małopolskie, Polska. Produkty, których nazwy zostały wpisane do rejestru nazw chronionych i chronionych oznaczeń geograficznych podlegają systematycznej kontroli IHARS, która gwarantuje, że produkt ten jest najwyższej jakości i posiada certyfikat, który jest gwarantem oryginalności kiełbasy lisieckiej. Wśród wielu specjałów firmy wymienić trzeba takie jak: „Kiełbasa Wiejska z Galaretką z Nowej Wsi Szlacheckiej” została wpisana na Listę Produktów Tradycyjnych, prowadzoną przez Ministra Rolnictwa i Rozwoju Wsi i oznaczona znakiem: Produkt Tradycyjny z Małopolski; kiełbasa wiejska, kiełbasa schabowa tradycyjna, szynkowa płatka, kiełbasa małopolska, kiełbasa złocista z Liszek, kabanos z Liszek, duży wybór szynek, polędwic i pasztetów. Większość to wyroby bezglutenowe, o zawartości mięsa ok. 90%, produkowane bez żadnych dodatków chemicznych i wędzone w wędzarniach naturalnych, opalanych drzewem odpowiedniego gatunku i jakości. • Wysoką jakość mięs zarówno wieprzowych, wołowych jak i cielęcych gwarantuje jakość surowca. Żywiec pozyskiwany jest od lokalnych rolników, z hodowli na terenie Małopolski oraz własnego chowu trzody chlewnej. Zwierzęta te są tuczone metodami tradycyjnymi, co pozwala na uzyskanie wysokich walorów smakowych, tak mięs jak również produkowanych z nich wędlin. Tę wysoką jakość gwarantuje również własna linia uboju trzody chlewnej oraz stały nadzór weterynaryjny nad Zakładem – mówi Tadeusz Płatek. W ciągu tych kilkunastu lat działalności Zakład Przetwórstwa Mięsnego „PŁATEK” poszerzył asortyment, a produkcja firmy dynamicznie wzrasta. Wyroby Zakładu zyskały miano luksusowych, gwarantujących jedyny w swoim rodzaju smak i zapach. WARSZAWSKI ROLNO - SPOŻYWCZY RYNEK HURTOWY BRONISZE wprawdzie nie jest firmą rodzinną, ale to spółka z tradycjami. Została powołana w lipcu 1995 r. jako spółka akcyjna z większościowym udziałem Skarbu Państwa i ze znacznym (prawie 23%) udziałem polskich producentów i dystrybutorów. Bronisze są największym w Europie Środkowo - Wschodniej hurtowym rynkiem rolnym. Rynek Hurtowy Bronisze jest nie tylko podstawowym miejscem zaopatrzenia sklepów województwa mazowieckiego i ościennych województw w owoce, warzywa i kwiaty oraz artykuły spożywcze, ale pełni również funkcję redystrybucyjną na lokalne i zagraniczne rynki hurtowe. Oferta spółki skierowana jest do dystrybutorów (sprzedawców) i kupców. Bronisze oferują użytkownikom możliwość sprzedaży owoców, warzyw i kwiatów w halach i na wolnym powietrzu, w alejach produktowych. Drugą grupą klientów spółki są kupujący: restauratorzy, właściciele sklepów, floryści, projektanci oraz sprzedawcy na targowiskach. Spółka odnotowuje bardzo dobre wyniki finansowe i cieszy się zaufaniem klientów. Na Rynku Hurtowym Bronisze stałą działalność handlową w halach prowadzi ponad 350 przedsiębiorców, w sektorach spożywczych i kwiatów oraz 70 najemców Warszawskich Targów Antyków. Szacunkowa sprzedaż owoców i warzyw wynosi w ciągu roku około 1,2 mln ton. Spółka, mając świadomość siły oddziaływania, angażuje się w działania filantropijne, wspiera wiele akcji charytatywnych, wspomagając dzieci z ubogich rodzin środowiska wiejskiego. Dodatkowo, w ramach Społecznej Odpowiedzialności Biznesu (CSR), prowadzony jest wolontariat pracowniczy. • Jakość świadczonych przez nas usług jest systematycznie doskonalona. Poza tym, wprowadzono do sprzedaży 5 produktów Firmy Green Factory najwyższej jakości, bezpiecznych i smacznych, bez konserwantów pod marką handlową Z BRONISZ. SA to: mieszanka sałatkowa z roszponką, mieszanka sałatkowa z rukolą, oraz produkty mono: roszponka, rukola i szpinak. To produkty wpisujące się w aktualne trendy żywieniowe, wyselekcjonowane, umyte i przygotowane do spożycia. Są dostępne w ofercie handlowej Firmy Green Factory oraz innych dystrybutorów Rynku Hurtowego Bronisze – mówi Małgorzata Skoczewska rzecznik prasowy BRONISZ. Spółka Rynek Hurtowy Bronisz, w porozumieniu z producentami, będzie wprowadzać na polski rynek produkty o najwyższej jakości, gwarantujące konsumentowi łatwość przygotowania potraw, a także bezpieczną i zdrową żywność. Spółka czeka na kolejnych producentów, którzy zagwarantują najwyższą jakość potwierdzoną certyfikatami, wtedy zostanie im udostępniony znak Z BRONISZ. OKRĘGOWA SPÓŁDZIELNIA MLECZARSKA W HAJNÓWCE to ponad 50 lat historii. Usytuowana jest na obrzeżu Puszczy Białowieskiej, zajmując 1/3 powierzchni powiatu hajnowskiego. Brak szkodliwego dla środowiska przemysłu oraz swoisty mikroklimat powodują, iż wyroby spółdzielni są wyjątkowo dobre. Surowiec skupowany od rolników - producentów mleka - pochodzi od krów karmionych tradycyjnie, dzięki czemu posiada naturalny smak i zapach. Początki działalności przemysłu mleczarskiego na ziemi hajnowskiej sięgają lat 1954-1959, kiedy to utworzono niewielką filię Spółdzielni Mleczarskiej z Bielska Podlaskiego. Jej zadaniem był skup mleka od okolicznych dostawców oraz pozyskiwanie śmietany, którą transportowano do dalszego przerobu, a mleko odtłuszczone zwracano rolnikom. W roku 1959 rozpoczęto budowę nowego zakładu mleczarskiego z przewidywaną zdolnością przerobową 30 tysięcy litrów mleka dziennie. W 1962 roku zakład rozpoczął swą działalność pod nazwą Okręgowej Spółdzielni Mleczarskiej w Hajnówce. Szybko okazało się, że zdolności przerobowe zakładu nie są wystarczające dla stale wzrastającej bazy surowcowej i to stało się motorem dalszego rozwoju Spółdzielni. Stopniową modernizację i rozbudowę rozpoczęto w 1973 roku. Wtedy to wybudowano proszkownię mleka o dobowym przerobie 40 tysięcy litrów. W następnych latach zmodernizowano serownię, kazeiniarnię, maszynownię chłodniczą, a także rozbudowano, istniejącą już, proszkownię mleka. W latach 1988-1990 wybudowano nowy dział galanterii miejskiej z chłodnią na 100 ton masła, dział twarożkarni, a w 1996 roku oddano do użytku nowoczesną, zautomatyzowaną linię serów dojrzewających. Największy dzienny skup mleka odnotowano w latach 80-tych, kiedy to osiągnął on poziom około 200 tysięcy litrów. W 2000 r., uchwałą Rady Nadzorczej, powołano Panią Wierę Pawluczuk na Prezesa Zarządu Okręgowej Spółdzielni Mleczarskiej w Hajnówce. W ciągu ostatnich lat (2000-2009) OSM Hajnówka, przeszła gruntowną modernizację, która objęła praktycznie każdy dział w firmie i zaowocowała przystosowaniem do najwyższych standardów, a jednocześnie zwiększeniem mocy przerobowej zakładu. W 2009 roku oddano do użytkowania nową, w pełni zautomatyzowaną, solownię serów dojrzewających. W dziale proszkowni - sekcja nanofiltracji - zainstalowano urządzenie do odzysku wody z przerobu serwatki wraz z instalacją technologiczną dystrybucji wody odzyskanej do wybranych obiektów w zakładzie mleczarskim. W 2011 roku przeprowadzono modernizację kotłowni węglowej na gazową - bardziej ekologiczną i ekonomiczną. W 2012 roku oddano do użytku nową linię do produkcji serów dojrzewających. Dzięki tej inwestycji zwiększono wydajność oraz obniżono koszty produkcji serów podpuszczkowych. W lutym 2009 roku Spółdzielnia otrzymała certyfikat standardu BRC (British Retail Consortium), uznawany przez sieci handlowe (corocznie weryfikowany). Certyfikat dotyczy: Produkcji i sprzedaży serów podpuszczkowych dojrzewających i serów twarogowych. Standard BRC łączy w sobie zasady GMP, GHP oraz wymagania HACCP z elementami systemu zarządzania. Jest to zbiór wymagań w zakresie jakości i bezpieczeństwa żywności dla produktów spożywczych sprzedawanych do sieci handlowych pod własną marką. • Nasza Spółdzielnia prowadzi działalność w zakresie skupu mleka, jego przetwórstwa i sprzedaży artykułów nabiałowych. Główne kierunki przerobu surowca to: sery podpuszczkowe dojrzewające, twarogi produkowane metodą tradycyjną tzw. klinki, twarogi tłuste, półtłuste, chude; twarogi produkowane metodą automatyczną - klinki, masło, mleko w proszku, serwatka zagęszczona i śmietana przerzutowa – mówi Halina Kulik, pracownik OSM Hajnówka. • Drugie miejsce na II Międzynarodowym Turnieju Smaków na Zamku w Liwie za Ser Carski z Hajnówki • Srebrny medal w kategorii Ser na deskę serów dla OSM w Hajnówce za Ser Carski z Hajnówki • Oznaka Honorowa za zasługi poniesione na rzecz Rozwoju Gospodarki Rzeczpospolitej Polskiej dla Pani Prezes OSM w Hajnówce • Uzyskanie Medalu za zajęcie I-go miejsca w I Krajowej Ocenie Wybranych Grup Przetworów Mlecznych za produkt Masło Extra, zawartość tłuszczu 82% Podczas Ogólnopolskiego Spotkania Ludzi Rolnictwa i Agrobiznesu SMACZNA POLSKA 2016 - OSM Hajnówka wzbogaciła się o kolejne wyróżnienie PAMIĄTKOWY PUCHAR dla wystawcy SMACZNA POLSKA 2016.", "url": "https://rme.cbr.net.pl/index.php/archiwum-rme/664-styczen-luty-nr-77/rolnictwo-w-unii-europejskiej/969-ogolnopolskie-spotkanie-ludzi-rolnictwa-i-agrobiznesu-smaczna-polska-2016", "category": "małopolskie", "sub_category": "Mięso świeże oraz produkty mięsne", "phrase": "Kiełbasa wiejska z galaretką z Nowej Wsi Szlacheckiej"}