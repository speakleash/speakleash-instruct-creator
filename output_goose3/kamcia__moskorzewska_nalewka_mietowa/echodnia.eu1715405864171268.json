{"meta_description": "Produkty przygotowane przez gospodynie z Moskorzewa i Kluczewska zostały nagrodzone w konkursie wojewódzkim w Tokarni.", "title": "Nalewki z Moskorzewa najlepsze", "content": "Dwie nasze nalewki - miętowa \"kamcia\" przygotowana przez debiutujące Stowarzyszenie Wielu Pokoleń Jesteśmy Solą Tej Ziemi z Moskorzewa oraz myśliwska \"jałowcówka\" Agnieszki Szymczyk z Kluczewska zajęły odpowiednio drugie i trzecie miejsce w kategorii napoje podczas tegorocznej edycji konkursu \"Nasze Kulinarne Dziedzictwo - Smaki Regionów\". W minioną niedzielę w parku etnograficznym w Tokarni odbył się finał wojewódzki VIII edycji konkursu \"Nasze Kulinarne Dziedzictwo - Smaki Regionów\", którego organizatorem byli Urząd Marszałkowski w Kielcach i Świętokrzyski Ośrodek Doradztwa Rolniczego w Modliszewicach przy współpracy Muzeum Wsi Kieleckiej. Wśród produktów zgłoszonych przez mieszkańców powiatu włoszczowskiego w tegorocznej edycji konkursu znalazły się: \"jałowcówka\" - nalewka myśliwska Agnieszki Szymczyk z Kluczewska, \"świąteczny pasztet z ziołami\" Agnieszki Małek z Czarncy, \"kamcia\" - nalewka miętowa oraz \"nadzienie moskorzewskie hrabiny Potockiej\" autorstwa Stowarzyszenia Wielu Pokoleń Jesteśmy Solą Tej Ziemi z Moskorzewa. Po degustacji jury pod przewodnictwem Izabeli Byszewskiej i Hanny Szymanderskiej ogłosiło wyniki. W czołówce znalazły się dwa produkty z naszego powiatu: drugie miejsce w kategorii napoje zdobyła nalewka \"kamcia\" z Moskorzewa, natomiast trzecie miejsce w tej samej kategorii przyznano \"jałowcówce\" z Kluczewska. Warto dodać, że w części gastronomicznej konkursu \"Nasze Kulinarne Dziedzictwo - Smaki Regionów\" uczestniczyło również Gospodarstwo Agroturystyczne Country Road 786 Leszka Raka z Czarncy, które serwowało pyszne potrawy - \"żurek po czarnecku\" i \"gołąbki z kaszą jaglaną\".", "url": "https://echodnia.eu/swietokrzyskie/nalewki-z-moskorzewa-najlepsze/ar/8411832", "category": "świętokrzyskie", "sub_category": "Napoje (alkoholowe i bezalkoholowe)", "phrase": "Kamcia - moskorzewska nalewka miętowa"}