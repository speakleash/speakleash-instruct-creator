{"meta_description": "Przepis na domową nalewkę miętową -  Nalewka miętowa to naturalny i bardzo przydatny preparat ziołowy, kt&oacute;ry można z powodzeniem wykonać w domu. Mięta to dobrze znana roślina przyprawowa i lecznicza Olejek miętowy...", "title": "Przepis na domową nalewkę miętową - Strefa wiedzy - Internetowy sklep zielarski", "content": "Nalewka miętowa to naturalny i bardzo przydatny preparat ziołowy, który można z powodzeniem wykonać w domu. Mięta to dobrze znana roślina przyprawowa i lecznicza Olejek miętowy obecny w zielu mięty jest ceniony w fototerapii, aromaterapii oraz przemyśle spożywczym i farmaceutycznym. Napary i wyciągi miętowe polecane są na dolegliwości trawienne, przy wzdęciach, niestrawności czy niedokwaśności żołądka. Mięta działa żółciopędnie i rozkurczowo, dlatego jest częstym składnikiem herbat ziołowych polecanych po posiłku. Mięta radzi sobie doskonale w naszym klimacie. W stanie dzikim występuje kilka gatunków rodzimych oraz te, które do nas przywędrowały z innych regionów świata, a także ich liczne mieszańce. Rodzime gatunki mięty w Polsce to: mięta długolistna (Mentha longifolia L.), mięta nadwodna (Mentha aquatica L.), mięta polej (Mentha pulegium L.) i mięta polna (Mentha arvensis L.). W kulinariach ceniona jest mięta zielona (Mentha spicata L.), która pochodzi z południowej Europy, ale z powodzeniem zadomowią się w klimacie umiarkowanym. Dzięki łagodnemu smakowi sprawdza się jako przyprawa do sałatek, dań mięsnych, deserów i drinków. Natomiast w ziołolecznictwie najbardziej ceniona jest mięta pieprzowa (Mentha piperita L.), inaczej nazywana mięta lekarską. Rośnie dziko na terenie Polski i jest mieszańcem dwóch gatunków - mięty nadwodnej i mięty zielonej (M. aquatica x M. spicata). Miętę można zbierać ze stanu dzikiego lub uprawiać w ogrodzie, gdzie tworzy szybko rozrastające się skupiska. Nalewka miętowa ze względu na właściwości jest podstawą domowej apteczki. Często zaopatrujemy się w produkty wspomagające procesy trawienne. Mogą to być herbaty ziołowe, tabletki na niestrawność lub zapomniane nieco dzisiaj kropelki i nalewki. Natomiast w dawnych apteczkach nalewka miętowa była jednym z podstawowych leków na problemy żołądkowe i wzdęcia. Nalewki miętowe można kupić w sklepie zielarskim lub przygotować samodzielnie. Przygotowanie nalewki miętowej nie jest skomplikowane i z pewnością warto zapoznać się z recepturą! Receptur na nalewki miętowe istnieje wiele, ale dwie najważniejsze to przepis na nalewkę leczniczą i na nalewkę smakową. Nalewka z mięty traktowana jako lek powstaje z połączenia surowca - czyli ziela mięty, alkoholu i wody. W takiej nalewce istotne jest, aby użyć ziela mięty o dużej zawartości olejku eterycznego, np miętę pieprzową. W drugim przypadku nalewka może łączyć właściwości lecznicze z walorem smakowym. Wtedy oprócz ziela mięty, można dodać inne składniki, np. imbir, cytrynę czy trawę cytrynową. Receptura na nalewkę miętową opcjonalnie zawiera cukier, który łagodzi ostry, lekko piekący smak i nadaje jej charakter likieru miętowego. Nalewki miętowe można sporządzić z jednego rodzaju tej rośliny, bądź wymieszać kilka gatunków. Ważne jest, aby znać pochodzenie surowca i wybierać rośliny rosnące w nieskażonym terenie. Nalewka miętowa może wydawać się skomplikowana do przygotowania w domu, jednak nic bardziej mylnego! Przepis na nalewkę miętową to kilka prostych kroków postępowania.. Maceracja trwa krótko i już po kilku dniach otrzymujemy gotowy wyciąg alkoholowy z ziela mięty. Krok 1. Surowiec zielarski - świeże ziele mięty, należy zbierać w słoneczny i ciepły dzień. Następnie dokładnie wypłukać gałązki i pociąć je na mniejsze kawałki. Krok 2. Przygotować szklany słój o pojemności ok 2 litrów, który posłuży nam jako naczynie do macerowania. Krok 3. Do czystego słoja należy włożyć pocięte ziele mięty, a następnie zalać 1 litrem spirytusu i 600ml wody. Słój po zamknięciu powinien pozostać w ciemnym miejscu i temperaturze pokojowej. Macerującą się nalewkę najlepiej jest mieszać kilka razy w ciągu dnia. Przepis na nalewkę z mięty można wzbogacić dodając nieduży pokrojony korzeń imbiru lub kilka niewielką ilość trawy cytrynowej. Jeśli nalewka ma posiadać lekko cytrynowy aromat, można również dorzucić skórkę z dokładnie wymytej i sparzonej wcześniej cytryny. Nastaw należy wymieszać. Krok 4. Po upływie 1-2 dni od nastawu można dodać cukier. Ponownie zamknąć słój i mieszać kilka razy dziennie. Ten etap można pominąć, jeśli nie chcemy słodkiej nalewki. Krok 5. Po upływie 3-4 dni nalewka miętowa jest gotowa do przecedzenia. Na początek można ją odsączyć przez sitko. Otrzymany macerat, aby był klarowny, musimy jeszcze przefiltrować przez gęstą bawełnianą ściereczkę. Następnie przelewamy nalewkę do szklanych butelek z ciemnego szkła. Nalewka z mięty ma piękny zielony kolor, intensywny smak i właściwości prozdrowotne. Wspomaga procesy trawienne, zmniejsza napięcie w brzuchu i łagodzi wzdęcia. Posiada również działanie antybakteryjne.", "url": "https://zielarnia24.pl/przepis-na-domowa-nalewke-mietowa,439.html", "category": "świętokrzyskie", "sub_category": "Napoje (alkoholowe i bezalkoholowe)", "phrase": "Kamcia - moskorzewska nalewka miętowa"}