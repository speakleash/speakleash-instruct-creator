{"meta_description": "Miętówka będzie doskonale komponować się np. z deserami i sprawdzi się jako prosty medykament", "title": "Nalewka miętowa", "content": "Mówiąc o nalewce, mamy na myśli przeważnie napój alkoholowy domowej roboty, wytworzony na bazie słodkich owoców. Nalewka miętowa może być tutaj oryginalnym wyjątkiem, ponieważ jej charakterystyczny smak bardziej niż ze słodyczą kojarzy się z orzeźwieniem. Jeżeli jednak lubimy różnorodność w barku, to miętówka będzie doskonale komponować się np. z deserami i sprawdzi się jako prosty medykament. Mięta jest rośliną występującą niemal na wszystkich kontynentach, za wyjątkiem Ameryki Południowej i Antarktydy rzecz jasna. Najbardziej rozpowszechniona jest w Europie, gdzie wyróżnia się jej aż 10 gatunków. Mięta bywa uprawiana również w przydomowych ogródkach, gdzie potrafi się łatwo rozprzestrzenić poza rejon zaplanowanej uprawy, co świadczy o tym, że nie posiada zbyt wygórowanych wymagań - z powodzeniem rozwija się zarówno w warunkach dużej wilgotności, jak i na suchych stepach. Mięta stosowana jest jako roślina lecznicza, ozdobna oraz z przeznaczeniem spożywczym. Różne części rośliny używane są w zielarstwie, kuchni, a także w produkcji napojów alkoholowych. Szczególnie wartościowe są liście mięty - ich smak i zapach sprawia, że znajdują szerokie zastosowanie. Przykładowo, z liści mięty pieprzowej pozyskuje się olejek miętowy, będący cennym źródłem mentolu. Ten ostatni alkohol wykorzystywany jest m.in. w przemyśle spożywczym, farmaceutycznym, tytoniowym i perfumeryjnym. Z kolei liście mięty zielonej zyskały popularność jako przyprawa oraz dodatek do gumy balonowej. Spożywanie miętówki niesie ze sobą wszystkie dobrodziejstwa mięty. Doskonale działa na układ trawienny, odznacza się właściwościami bakteriobójczymi, działa uspokajająco i jest polecana dla osób borykających się z problemami z nadciśnieniem. Niektórzy twierdzą, że nalewka z mięty nadaje się bardziej na lekarstwo niż na imprezę, niemniej jednak wszystko zależy od indywidualnych upodobań. Zawsze można regulować smak i aromat za pomocą ilości dodanego cukru oraz proporcji użytego alkoholu. Miętówka będzie zatem ozdobą stołu, gdzie wyróżni się z zestawu najbardziej popularnych nalewek, takich jak wiśniówka, smorodinówka czy nalewka kokosowa. Ze względu na intensywny smak i właściwości lecznicze, nalewce miętowej zdecydowanie bliżej będzie chociażby do orzechówki. W każdym razie, nalewka z mięty doskonale sprawdzi się w duecie z ciastami i deserami, a także jako trunek po posiłku - jej właściwości usprawnią proces trawienia nawet najbardziej obfitego obiadu bądź kolacji. Przepis na nalewkę z mięty należy zacząć od doboru liści - możemy zdecydować się na liście suszone lub świeże. Te ostatnie polecane są dla osób, które wolą zdecydowanie bardziej aromatyczny wariant miętówki. Możemy stosować przelicznik, według którego 10 gałązkom świeżej mięty odpowiada około 70 gramów suszonych liści. Do przygotowania miętówki potrzebujemy składniki, takie jak 25 gałązek mięty, 1 litr wody, 1 kg cukru i 1 litr spirytusu. Jeżeli decydujemy się na wersję miętówki na wódce, to ilość alkoholu 40% należy zwiększyć z 1 litra do około 1,5 litra. Taka różnica jest spowodowana specyfiką mięty, dla której wódka jest po prostu zbyt słaba, by wydobyć pełen smak i aromat. Samo przygotowanie miętówki nie powinno nikomu nastręczać większych problemów. Zaczynamy od umycia i pokrojenia lub rozdrobnienia liści mięty. Następnie zalewamy je spirytusem albo wódką i odstawiamy w ciemne i chłodne miejsce. Po upływie od tygodnia do 10 dni, roztwór trzeba starannie przefiltrować. Do tego celu sprawdzi się gęste metalowe lub plastikowe sitko, ale równie dobrze można wykorzystać np. gazę lub filtry do kawy. Kolejny krok to syrop cukrowy - powstały poprzez rozpuszczenie cukru w gorącej wodzie. Cukru będzie stosunkowo dużo, dlatego podczas podgrzewania należy cały czas mieszać powstały płyn. Kiedy syrop będzie już gotowy, należy pozwolić mu się schłodzić do temperatury pokojowej. Ostatnim etapem jest połączenie ze sobą przefiltrowanego maceratu z syropem. Oba płyny wlewamy do dużego słoja i mieszamy ze sobą. Niewątpliwym atutem miętówki jest fakt, że nie musi ona leżakować dniami, tygodniami i miesiącami - jest gotowa do spożycia tuż po przyrządzeniu, a zatem nalewka miętowa to doskonały trunek dla osób spragnionych, a niecierpliwych. Nalewkę najlepiej przelać do butelek bądź eleganckich karafek. Polecam skorzystać z pojemników ze szkła bezbarwnego, które wydobędzie z miętówki jakże oryginalny, piękny zielony kolor - to gwarancja wyróżnienia się na każdym stole lub w barku. Podczas dłuższego przechowywania miętówka może nieco zmętnieć, ale wystarczy energicznie potrząsnąć pojemnikiem, by zyskała początkową klarowność. Podobnie jak w przypadku większości domowych nalewek, istnieje wiele wersji standardowego przepisu. Jako dodatki często pojawiają się owoce cytrusowe, a także miód, niemniej jednak wzbogacenie smaku, okupione będzie nieubłaganą zmianą koloru miętówki - zwłaszcza cytryna pozbawi ją oryginalnej głębokiej zieleni. Nalewka miętowa z cytryną będzie miała jeszcze bardziej orzeźwiające właściwości. Do przygotowania 1 litra nalewki, potrzebujemy 1 gałązkę mięty, 1 skórkę z cytryny, 0,5 l spirytusu i 0,5 l wody, a także 1 łyżkę cukru. Cytrynę należy sparzyć gorącą wodą i dokładnie wyszorować, tak aby z jej powierzchni pozbyć się wszystkich niechcianych zanieczyszczeń. Skórkę zetrzyj, a syrop cukrowy zrób poprzez połączenie wody i cukru - podgrzej, a po wymieszaniu pozostaw do ostudzenia. Miętę i cytrynę należy umieścić na dnie dużego słoja lub innego szklanego pojemnika, do którego następnie wlewamy ostudzony syrop oraz alkohol. Całość odstaw na niespełna tydzień w chłodne i ciemne miejsce, np. do piwnicy. Po tym czasie, przefiltruj płyn i rozlej nalewkę do butelek. Miętówka z dodatkiem cytryny również nie musi leżakować - jest gotowa do podania. Leżakowania wymaga natomiast miętówka z dodatkiem pomarańczy. Tutaj etap po połączeniu soku, wody i spirytusu powinien trwać około 4 tygodni, natomiast po przefiltrowaniu, najlepiej będzie, jeżeli nalewkę odstawimy na co najmniej kolejne dwa miesiące. Miętówka z pomarańczami świetnie komponuje się z miodem i rodzynkami, dryfując bardziej w stronę słodkiego likieru o nieco mniej klarownej konsystencji. Miętówka zalicza się do nalewek, które są łatwe w przygotowaniu i nie wymagają specjalnych umiejętności kulinarnych. To również trunek zdatny do spożycia zaraz po przyrządzeniu - nie wymaga długiego leżakowania, co jest szczególnie istotne dla wszystkich niecierpliwych smakoszy domowych napitków. Można zatem powiedzieć, że nalewka z mięty jest jak roślina służąca do jej bazy - nie posiada specjalnych wymagań, a odwdzięczą się szerokim wachlarzem zbawiennych dla zdrowia i relaksu właściwości.", "url": "https://malinowynos.pl/nalewka-mietowa", "category": "świętokrzyskie", "sub_category": "Napoje (alkoholowe i bezalkoholowe)", "phrase": "Kamcia - moskorzewska nalewka miętowa"}