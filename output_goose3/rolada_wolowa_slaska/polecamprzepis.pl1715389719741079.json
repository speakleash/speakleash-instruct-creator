{"meta_description": "Na Śląsku nie może się bez nich obyć żadne wesele, przyjęcie, a nawet świąteczny czy niedzielny obiad . Tu wszyscy je uwielbiają. Co jak co, ale na Śląsku prawie zawsze możesz mieć pewność, że rolada będzie dobra. Dla każdego kucharza, amatora czy zawodowca, to w końcu punkt honoru. Prawdziwą śląską roladę robi się z wołowiny", "title": "Jak zrobić prawdziwe śląskie rolady? Tych reguł trzeba przestrzegać. Sprawdzony przepis - Polecam Przepis", "content": "Na Śląsku nie może się bez nich obyć żadne wesele, przyjęcie, a nawet świąteczny czy niedzielny obiad . Tu wszyscy je uwielbiają. Co jak co, ale na Śląsku prawie zawsze możesz mieć pewność, że rolada będzie dobra. Dla każdego kucharza, amatora czy zawodowca, to w końcu punkt honoru. Prawdziwą śląską roladę robi się z wołowiny – najczęściej z udźca. W niektórych knajpach mogą próbować wam wciskać wieprzową. Będzie to jakiś zraz, ale na pewno nie śląska rolada. Do wołowiny dochodzi kilka podstawowych składników: boczek, kiełbasa, trochę poszatkowanej cebuli, musztarda, sól i pieprz. Gdy się połączą, powstaje jedyny w swoim rodzaju smak, który na Śląsku od dziecka zna niemal każdy. Właśnie taka rolada jest wpisana na listę produktów tradycyjnych. Rolada to najważniejszy element śląskiego obiady – podaje się ją wtedy na drugie danie (wcześniej obowiązkowo rosół) z kluskami śląskimi i modrą kapustą Niebo w gębie. U nas też niezgorsza kompozycja – z kaszą gryczaną i ogórkiem kiszonym. Tym chyba nie można się przejeść! Mamy przepis na roladę od rodowitej Ślązaczki: weź plastry wołowiny z udźca, rozbiją ją cienko, posyp solą i pieprzem, posmaruj zwykłą musztardą. Na skraju rozłóż pokrojone w słupki ogórki kiszone i boczek oraz pokrojoną kostkę kiełbasę. Posyp odrobiną cebuli. Dodatków musi być tyle, aby mięso dało się szczelnie zwinąć. Gdy już to zrobisz, obwiąż rolady sznurkiem, aby nie rozwinęły się podczas gotowania. Obsmaż je na gorącym tłuszczu, dodaj poszatkowaną w kostkę cebulę, smaż jeszcze chwilę, posyp słodką papryką w proszku, podlej wodą i duś, aż mięso będzie miękkie. Może to zająć nawet dwie godziny. Rolady wyjmij, usuń nitkę, a sos zagęść mąką rozrobioną z ciepłą wodą. Możesz go wcześniej zblendować. Więcej o roladzie śląskiej jako produkcie tradycyjnym na stronie Ministerstwa Rolnictwa i Rozwoju Wsi: Rolada wołowa śląska", "url": "https://polecamprzepis.pl/jak-zrobic-prawdziwe-slaskie-rolady-sprawdzony-przepis/", "category": "śląskie", "sub_category": "Gotowe dania i potrawy", "phrase": "Rolada wołowa śląska"}