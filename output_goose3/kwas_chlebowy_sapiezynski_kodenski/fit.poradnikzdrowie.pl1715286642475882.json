{"meta_description": "Kwas chlebowy to sfermentowany napój z chleba, który ma liczne właściwości zdrowotne. Kwas chlebowy wzmacnia odporność, reguluje trawienie, a nawet sprzyja odch...", "title": "Kwas chlebowy – właściwości zdrowotne. PRZEPIS na kwas chlebowy", "content": "Kwas chlebowy to sfermentowany napój z chleba, który ma liczne właściwości zdrowotne. Kwas chlebowy wzmacnia odporność, reguluje trawienie, a nawet sprzyja odchudzaniu. Jednak najbardziej słynie z tego, że szybko gasi pragnienie i orzeźwia, dlatego sprawdza się w czasie upałów. Sprawdź, jakie jeszcze właściwości ma kwas chlebowy. • Kwas chlebowy - przeciwwskazania. Czy w ciąży można pić kwas chlebowy? Kwas chlebowy to napój, który otrzymuje się w wyniku fermentacji chleba. Właściwości zdrowotne kwasu chlebowego są najbardziej doceniane w Rosji i na Ukrainie, gdzie od XVI wieku jest on napojem narodowym. W Polsce stał się powszechnie znany za czasów Władysława Jagiełły. Wówczas kwas chlebowy wyrabiany w wiejskich chatach po raz pierwszy trafił na szlacheckie dwory. Kiedy były żniwa, wyrabiano kwas słabszy - taki, który tylko gasił pragnienie. Natomiast na jarmarki i odpusty nieco mocniejszy, aby rozweselił bawiących się ludzi. Aby zaspokoić pragnienie wszystkich chętnych, kwas transportowano w dużych beczkach - tzw. kwasowicach. Warto wiedzieć, że \"Kwas chlebowy sapieżyński kodeński” znajduje się na Liście Produktów Tradycyjnych MRiRW. Współcześnie kwas chlebowy w Polsce ma miano „wiejskiej” oranżady. Wedle ludowego przekazu kwas chlebowy był najlepszym napojem dla spragnionych żniwiarzy, gdyż szybko gasił pragnienie i orzeźwiał w czasie upałów, o czym mówi ludowa przyśpiewka: „Od dawien dawna słynie napój zdrowy: kwas chlebowy, pajda chleba za pazuchę, bukłak kwasu i chłop gotów w pole. W gorącą posuchę”. W związku z tym dzisiaj może on być traktowany jako zdrowa alternatywa dla słodzonych, zawierające sztuczne dodatki napoje. Dawniej kwas chlebowy był także napojem leczniczym, gdyż łagodził dręczące szlachtę po sutych ucztach dolegliwości. Także obecnie kwas chlebowy można stosować, by zlikwidować nadkwasotę, wzdęcia i inne zaburzenia trawienia - zwłaszcza po zjedzeniu tłustych i ciężkostrawnych potraw. Właściwości zdrowotne kwasu chlebowego wynikają głównie z tego, że jest on probiotykiem, tzn. zawiera bakterie kwasu mlekowego, dzięki czemu wspomaga i reguluje mikroflorę jelitową, wspomaga trawienie oraz przemianę materii. W związku z tym, że dobrze działa na przemianę materii, można go włączyć do diety odchudzającej, tym bardziej, że ma także właściwości oczyszczające organizm. Dzięki temu, że kwas chlebowy jest probiotykiem, wzmacnia także odporność, chroniąc przed chorobami. W medycynie ludowej istnieje przekonanie, że osoby pijące regularnie kwas chlebowy 3 razy rzadziej zapadają na grypę. Dodatkowo probiotyk w postaci kwasu chlebowego obniża poziom \"złego\" cholesterolu LDL i może być stosowany w profilaktyce miażdżycy. Kwas chlebowy to także skarbnica witamin z grupy B, które korzystnie wpływają na układ nerwowy. Ponadto fermentowany napój z chleba zawiera witaminę C i wiele składników mineralnych – zwłaszcza selen i cynk. Kwas chlebowy - przeciwwskazania. Czy w ciąży można pić kwas chlebowy? Kobiety w ciąży nie powinny pić kwasu chlebowego, zarówno tego kupionego w sklepie, jak i wytwarzanego wg tradycyjnej receptury. Prawdziwy kwas chlebowy zawiera alkohol (choć w nieznacznych ilościach - średnio 0,7-2,2% objętości alkoholu). Z kolei ten dostępny w sprzedaży jest bezalkoholowy, jednak istnieje ryzyko, że może zawierać utrwalacze i konserwanty. W związku z tym z pewnością nie jest on korzystny dla zdrowia przyszłej mamy. Podstawą udanego kwasu chlebowego jest dobry chleb – najlepiej, aby był to domowy wypiek. Niemałe znaczenie mają także woda (tradycyjnie do wyrobu kwasu chlebowego używa się tej źródlanej) oraz dodatki w postaci rodzynek. Wówczas powstaje prawdziwy kwas chlebowy, który ma kolor od złotego do ciemnobrązowego, odznacza się słodko-kwaśnym smakiem i przyjemnym zapachem słodu z delikatną esencją goryczy. Niektórzy opisują, że pachnie ziarnem zboża i rodzynkami. Warto wiedzieć, że na bazie kwasu chlebowego powstaje rosyjski chłodnik zwana okroszką (z dodatkiem ogórków, jaj, buraczków, ale przede wszystkim gotowanej wołowiny), a także mołdawska zupa zwana czorba.", "url": "https://fit.poradnikzdrowie.pl/diety-i-zywienie/co-jesz/kwas-chlebowy-wlasciwosci-zdrowotne-przepis-na-kwas-chlebowy-aa-2uMT-ovLL-ew1C.html", "category": "lubelskie", "sub_category": "Napoje (alkoholowe i bezalkoholowe)", "phrase": "Kwas chlebowy sapieżyński kodeński"}