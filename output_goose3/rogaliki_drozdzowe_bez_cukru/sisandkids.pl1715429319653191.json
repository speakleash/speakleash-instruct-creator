{"meta_description": "Te rogaliki to u nas hit. Są pyszne, proste w przygotowaniu i w mojej wersji słodzone tylko miodem. Jeśli jesteście fanami jabłek i cynamonu, musicie...", "title": "Rogaliki drożdżowe z jabłkami i miodem", "content": "Te rogaliki to u nas hit. Są pyszne, proste w przygotowaniu i w mojej wersji słodzone tylko miodem. Jeśli jesteście fanami jabłek i cynamonu, musicie, po prostu musicie ich spróbować. Przyznam, że do tego przepisu podeszłam z rezerwą. Dostałam go od wspaniałej gaździny Moniki, która przekonywała mnie, że to banalna sprawa. To, co mnie przerażało to drożdże (zawsze mi się wydawało, że ciasta drożdżowe wymagają wielkiego doświadzenia) i kształt rogali (nigdy wcześniej czegoś takiego nie robiłam). Szybko okazało się, że przygotowanie tych rogalików to faktycznie nic trudnego. Przepis, który zaraz Wam podam przerobiłam po swojemu. Przede wszystkich chciałam wyeliminować czysty cukier. Próbowałam słodzić rogale erytrolem, erytrolem i miodem i samym miodem i w tej ostatniej wersji smakują mi najbardziej (choć każda z nich była udana). To co, gotowi? Drożdże rozkruszyć i wrzucić do miski. Dodać do nich łyżkę miodu i poczekać, aż zaczną się rozpuszczać, a następnie dosypać 2 łyżki mąki. W garnku rozpuścić masło. Gdy lekko ostygnie dodać do niego mleko. Do dużej miski wsypać 3 szklanki mąki, 3 łyżki miodu (może być więcej, jeśli lubicie bardzo słodkie), całe jajko i 3 żółtka. Wymieszać i dodać do tego rozpuszczone masło z mlekiem oraz rozpuszczone drożdże. Ciasto wyrobić i zostawić pod przykryciem do wyrośnięcia na ok 30 min. W tym czasie obrać i pokroić jabłka na plastry. Posypać je dość obficie cynamonem. Na stół/blat wysypać trochę mąki, żeby ciasto zbytnio nam się nie przyklejało. Z wyrośniętego ciasta oderwać kawałek i uformować kulę. Rozwałkować ją tak, by powstało koło (mniej więcej – nie musi być idealnie) i podzielić je nożem na trójkąty (jeśli ciasto będzie zbyt klejące, dodać do niego trochę mąki). Na szeroką część trójkątów położyć plaster lub dwa jabłka i zwijać do środka, do najwęższej części – by powstał kształt rogala. Zabezpieczyć boki i odkładać rogale na blachę wyłożoną papierem do pieczenia. Zrobić dokładnie to samo z pozostałą częścią ciasta. Tak przygotowane rogale posmarować białkiem, a następnie wstawić do piekarnika nagrzanego do temp. 180 stopni. Piec 15-20 min, kontrolując stopień zrumienienia. P.S. Jeśli nie chcecie słodzić rogali miodem, możecie użyć do tego erytrolu (ok. 4 łyżek). Jeśli będą dla Was za mało słodkie, możecie posypać je cukrem pudrem. Możecie też zastąpić jabłka gruszkami, albo zrobić wersję pół na pół. Próbowałam i polecam. Rogale z gruszką są minimalnie słodsze, ale ja i tak wolę te z jabłkami;)", "url": "https://sisandkids.pl/rogaliki-drozdzowe-z-jablkami-i-miodem/", "category": "łódzkie", "sub_category": "Wyroby piekarnicze i cukiernicze", "phrase": "Rogaliki drożdżowe bez cukru"}