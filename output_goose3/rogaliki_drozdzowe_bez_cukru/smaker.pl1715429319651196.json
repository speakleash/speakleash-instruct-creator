{"meta_description": "To jest przepis na wyjątkowe rogaliki drożdżowe, które nie wymagają zaczynu ani okresu wyrastania. Drożdże się ściera na tarce albo przeciera przez", "title": "Rogaliki drożdżowe babci Jasi", "content": "Mąkę sypiemy na blat, dodajemy cukier, cukier waniliowy i sól, układamy kawałki miękkiej margaryny, gdzieś w środek wbijamy jedno całe jajko i żółtko, dodajemy 3 łyżki śmietany i na to wszystko drożdże przecieramy przez sito lub na tarce o drobnych oczkach. A następnie wszystko siekamy nożem do połączenia składników i zagniatamy ciasto, podsypując mąką, gdyby za bardzo się kleiło. Wyrobione ciasto wkładamy do woreczka i chowamy do lodówki na 2 godziny. Po dwóch godzinach wyjmujemy ciasto z lodówki i na dobrze omączonym blacie rozwałkowujemy ciasto na spory prostokąt, w miarę cienko. Następnie dzielimy je wzdłuż na cztery pasy, które potem dzielimy na małe trójkąty. Na szerszej części nakładamy łyżeczką marmoladę. Zawijamy rogalik zaczynając od szerszej części, a boki zawijamy do środka. Staramy się by rogaliki były małe. W piecu urosną dwa razy. Nagrzewamy piekarnik do temperatury 180 stopni. Rogaliki wkładamy do nagrzanego piekarnika na środkowy poziom i pieczemy 15 minut z termoobiegiem. Rogalików nie trzeba pozostawiać do wyrastania ani niczym ich smarować przed pieczeniem. Po upieczeniu, jeszcze gorące sypiemy cukrem pudrem. Są przepyszne. Ogromnie polecam. Smacznego :-) P.S. Podane proporcje wystarczają na dwie blachy.", "url": "https://smaker.pl/przepisy-ciasta/przepis-rogaliki-drozdzowe-babci-jasi,155914,kawa-z-mlekiem.html", "category": "łódzkie", "sub_category": "Wyroby piekarnicze i cukiernicze", "phrase": "Rogaliki drożdżowe bez cukru"}