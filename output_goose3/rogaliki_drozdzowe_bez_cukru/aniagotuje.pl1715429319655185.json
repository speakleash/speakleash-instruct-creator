{"meta_description": "To najlepszy przepis na idealne rogaliki drożdżowe! Takie pyszne rogaliki z marmoladą można piec przez cały rok. Rogaliki drozdzowe z marmoladą najlepiej smakują nam od jesieni do wiosny. Są bardzo proste!", "title": "Rogaliki drożdżowe", "content": "Szklanka ma u mnie pojemność 250 ml.  Jajka, mleko oraz masło wyjmij wcześniej z lodówki.   Z podanej ilości składników wychodzi około 32 rogaliki długości mniej więcej 10-12 cm (mierzone po upieczeniu). Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. W kaloriach uwzględniłam też cukier puder, którym oprószyłam rogaliki. Przed szykowaniem rogalików drożdżowych polecam przeczytać najpierw cały przepis, by móc odpowiednio przygotować wszystkie składniki. W treści przepisu podaję czasem zamienniki oraz porady dotyczące składników oraz ich ilości, czy też kolejności wykonywania poszczególnych czynności z przepisu. Zapraszam! Zacznij od szykowania rozczynu do rogalików z marmoladą. Składniki na rozczyn to: 100 ml mleka - 2/5 szklanki (mleko może być lekko ciepłe, ale nie może być gorące), dwie łyżki mąki pszennej, 25 gramów świeżych drożdży (1/4 kostki o wadze 100 gramów lub jedna saszetka drożdży suszonych o wadze 7 gramów) oraz łyżka cukru. Ciepłe mleko, drożdże świeże lub suszone oraz cukier i mąkę umieść w misce. Drożdże rozetrzyj z resztą składników. Całość dobrze wymieszaj, przykryj ściereczką lub folią i odstaw w ciepłe miejsce na 20 minut. Po tym czasie rozczyn powinien urosnąć i bardzo się spienić. Powstanie Ci wysoka pianka.A teraz składniki na ciasto. Do większego naczynia przesiej 720 gramów mąki pszennej tortowej lub poznańskiej. Jest to troszkę ponad 4 szklanki mąki (szklanka ma pojemność 250 ml. U mnie szklanka mąki ma zazwyczaj 160 gramów. Tym razem jest to \"pełniejsza\" szklanka, bo ma 180 gramów, więc potrzebujesz łącznie 720 gramów mąki). Dodaj szczyptę soli oraz cztery żółtka jajek. Z białek polecam zrobić np. tort Pavlova Do miski wsyp jeszcze cztery łyżki cukru. Wlej 100 gramów roztopionego i przestudzonego masła (pół kostki o wadze 200 gramów) oraz niecałą szklankę lekko ciepłego mleka - 200 ml (4/5 pojemności szklanki).Na koniec wlej buzujący rozczyn.Całość wymieszaj łyżką drewnianą lub sylikonową szpatułką. Miskę z ciastem przenieś pod mikser z hakami do ciasta drożdżowego. Ciasto wyrabiaj tak minimum 5 minut. Ciasto po wyrabianiu powinno być jednolite. Możesz też wyrobić ciasto ręcznie, tak jak ja to lubię robić.Wyrobione ciasto zostaw w tej samej misce lub przenieś do większej, by miało miejsce wyrosnąć. Przykryj je ściereczką bawełnianą lub folią. Odstaw w ciepłe miejsce do wyrastania na około 30 minut. Po tym czasem raz jeszcze szybko zagnieć ciasto i odstaw do drugiego wyrastania na kolejne 30 minut.Wyrośnięte ciasto podziel na cztery równe kawałki. Z każdego kawałka uformuj kształtną kulkę. Jeden kawałek ciasta wyłóż na oprószony mąką blat.Ciasto rozwałkuj do średnicy minimum 32 cm.Rozwałkowany placek ciasta podziel na na osiem trójkątów (na pół, potem każdy kawałek jeszcze na pół i raz jeszcze na pół). Każdy trójkąt rozwałkuj osobno raz jeszcze, by go spłaszczyć i wydłużyć (Możesz też od razu rozwałkować ciasto na bardzo cienki placek. Ja jednak wolę najpierw utworzyć grubsze trójkąty, by potem dwoma ruchami wałka rozciągnąć trójkąt pod rogalika).W szerszym miejscu rozwałkowanego trójkąta z ciasta umieść łyżeczkę wybranego nadzienia. Rogaliki zwijaj od szerszego miejsca ku cienkiej końcówce. Po zwinięciu oba końce rogalika zbliż do siebie a cienką końcówkę podwiń pod spód rogalika. Nie zostawiaj cienkiej końcówki ciasta na szczycie rogalika, ponieważ podczas pieczenia podwinie się ona do góry i będzie odstawać.W ten sposób przygotuj sobie wszystkie rogaliki również z pozostałych kul ciasta.Zwinięte rogaliki układaj na blaszce wyłożonej papierem do pieczenia. Zachowaj odstępy, ponieważ rogaliki rosną jeszcze w trakcie pieczenia. Każdego rogalika możesz od razu posmarować też roztrzepanym jakiem. Takie rogaliki będą po upieczeniu ładnie błyszczały. Nie jest to jednak konieczne.Gotową blaszkę z rogalikami umieść na środkowej półce w piekarniku nagrzanym do 180 stopni (opcja pieczenia góra/dół). Rogaliki piecz około 20 minut. Upieczone rogaliki są wyrośnięte i rumiane. Po upieczeniu możesz od razu wyjąć je z piekarnika i umieścić w piecu drugą turę rogalików.Swoje rogaliki piekłam w trzech turach. Jedna tura się piekła a ja w tym czasie zwijałam rogaliki pod drugą turę. Korzystałam z dwóch szuflad z wyposażenia piekarnika. Obie wyłożyłam papierem do pieczenia. Po wyjęciu z pieca pierwszej tury, miałam już gotową do pieczenia drugą szufladę z rogalikami. Zaś po zdjęciu pierwszych upieczonych rogalików, na tę samą blaszkę z papierem umieściłam trzecią turę rogalików. Trzecią turę upiekłam od razu po drugiej :)Po lekkim przestudzeniuoprószyłam tylko lekko cukrem pudrem. Oprócz cukru pudru polecam też lukrowanie rogalików. Do tego przepisu idealnie sprawdzi się lukier cytrynowy . Polecam też przed pieczeniem rogalików posmarować je roztrzepanym jajkiem i posypać domową kruszonką. Takie rogaliki drożdżowe z kruszonką pieczesz identycznie przez około 20 minut. A tutaj moja idealna i uniwersalna kruszonka Moje domowe rogaliki drożdżowe upiekłam z gęstymi powidłami śliwkowymi z cynamonem. Możesz zatem nadziać je twardą marmoladą owocową lub różaną albo konfiturą z płatków róży, czy też ulubionym gęstym dżemem.Rogaliki drożdżowe można nadziewać też czekoladą (mała kostka czekolady gorzkiej lub mlecznej na jeden rogalik) lub nutellą.Jeśli zaś lubisz serowe nadzienia, to podaję też szybki przepis na twarogowe nadzienie, by zrobić pyszne- 300 g twarogu tłustego lub półtłustego- 2 łyżki cukru waniliowego- 1 żółtko jajkaTwaróg zmiel w maszynce lub użyj dobrej jakości twarogu z kubełka. Do sera dodaj żółtko jajka oraz cukier waniliowy. Całość utrzyj dokładnie łyżką. Słodki twarożek jest gotowy do nakładania na trójkąty pod rogaliki. Podana ilość nadzienia idealnie pasuje do tego przepisu na rogaliki drożdżowe.Jakie nadzienie wybraliście do swoich rogalików?Smacznego :)", "url": "https://aniagotuje.pl/przepis/rogaliki-drozdzowe", "category": "łódzkie", "sub_category": "Wyroby piekarnicze i cukiernicze", "phrase": "Rogaliki drożdżowe bez cukru"}