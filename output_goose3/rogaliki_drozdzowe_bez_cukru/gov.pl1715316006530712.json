{"meta_description": "Produkt wpisany na listę produktów tradycyjnych w dniu 2016-10-14 w kategorii Wyroby piekarnicze i cukiernicze w woj. łódzkim.", "title": "Rogaliki drożdżowe bez cukru - - Portal Gov.pl", "content": "Długość jednego rogalika około 5 cm, wysokość około 2 cm, szerokość do 2 cm. Zewnętrzna brązowo-złocista oraz biała od posypki z cukru pudru. W przekroju barwa ciasta jasnożółta. Gmina Dmosin położona jest w centralnej części Polski w województwie łódzkim. Na początku XIX wieku Dmosin był niewielką wsią, której mieszkańcy zajmowali się uprawą roli oraz hodowlą zwierząt. Mieszkańcy ze swoich upraw przygotowywali przeróżne potrawy i wypieki. Na powiększenie asortymentu produktów żywnościowych na wsi w drugiej połowie XX wieku, miały wpływ organizowane dla gospodyń wiejskich kursy i szkolenia poszerzające ich kulinarną wiedzę. Jednym z wypieków przygotowywanym według niezmiennej receptury i z lokalnych surowców są rogaliki drożdżowe bez cukru. Mąka pszenna pozyskiwana jest z młynów usytuowanych na rzece Mrodze, masło śmietankowe oraz jaja używane do wyrobu ciasta oraz smarowania gotowych rogalików przed pieczeniem pochodzą od zwierząt hodowanych w małych gospodarstwach na terenie gminy Dmosin. Pierwszym etapem przygotowania rogalików jest wyrobienie rozczynu z drożdży, cukru, wody oraz mąki i dokładne wymieszanie. Następnie rozczyn odstawiany jest w ciepłe miejsce aż do wyrośnięcia. Po wyrośnięciu dodawane są jaja, masło, mąka i wygniatane jest ciasto. Bardzo ważnym etapem wyrobu rogalików jest odpowiednie zagniecenie ciasta, aby zachowało odpowiednią gęstość. Ciasto jest dzielone na mniejsze części i rozwałkowywane na cienkie okrągłe placki, z których następnie przygotowywany jest kształt trójkątów. Wycięte z ciasta trójkąty zawijane są w rulon tworząc rogalik. Tak przygotowane rogaliki drożdżowe pieczone są przez około 20 minut do uzyskania złocistego koloru. Rogaliki drożdżowe bez cukru przygotowywane są na „wszystkie okazje i święta rodzinne, a także wydarzenia oraz obrzędy” (Wywiad przeprowadzony z mieszkańcami gminy Dmosin).", "url": "https://www.gov.pl/web/rolnictwo/rogaliki-drozdzowe-bez-cukru", "category": "łódzkie", "sub_category": "Wyroby piekarnicze i cukiernicze", "phrase": "Rogaliki drożdżowe bez cukru"}