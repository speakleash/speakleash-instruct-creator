{"meta_description": "", "title": "Rogaliki drożdżowe z jabłkami (bez cukru)", "content": "Dzisiaj mam dla Was mój rodzinny przepis na rogaliki, którymi zajadałam się jako dziecko :-). Nie robiłam ich już całe wieki i muszę przyznać, że smakują identycznie jak te, które przygotowywałam kiedyś wraz z mamą. Jedyną różnicą jest fakt, że tym razem przygotowałam rogaliki bez cukru – zastąpiłam go ksylitolem ;-). Jako nadzienie użyłam samodzielnie przygotowanego dżemu jabłkowego bez dodatku cukru, ale oczywiście sprawdzi się tu każdy inny – śliwkowy, truskawkowy, zwykła marmolada czy jeszcze inne nadzienie, jak czekolada czy budyń. Możecie wykorzystać to, co Wam najbardziej smakuje. Rogaliki są baaaardzo puszyste i pięknie rosną w piekarniku. A ten zapach podczas pieczenia – nie mogłam się powstrzymać, żeby nie zjeść jeszcze ciepłych ;-). – 300 g mąki pszennej  – 25 g świeżych drożdży  – 1/4 szklanki mleka  – 125 g masła  – 1 małe jajko + 1 do posmarowania rogalików  – 2 czubate łyżki ksylitolu  – łyżeczka ekstraktu z wanilii  – dżem jabłkowy bez dodatku cukru (ok. 1/2 litra) + cynamon lub inny ulubiony  – ksylitol zmielony na puder do posypania (opcjonalnie) Mleko lekko podgrzać (aby było letnie) i rozpuścić w nim drożdże. Do miski wsypać mąkę, dodać posiekane masło, jajko, drożdże z mlekiem, ksylitol i ekstrakt z wanilii. Wyrobić mikserem na jednolitą masę. Do drugiej, dużej miski wlać wodę (zwykłą, zimną z kranu) i wrzucić do niej ciasto. Początkowo opadnie ono na dno, natomiast kiedy zacznie rosnąć, wypłynie na powierzchnię (u mnie zajęło to ok. 30-40 minut). Wtedy można zacząć zawijać rogaliki ;-). Ciasto podzielić na 2 równe części. Pierwszą rozwałkować w okrąg o średnicy ok. 32 cm i podzielić na 8 części – trójkątów (jak na zdjęciu poniżej). Wzdłuż podstawy trójkąta nakładać po większej łyżeczce dżemu i opcjonalnie posypywać cynamonem. Zawijać od podstawy do wierzchołka ciasta, formując następnie rogalik przez „zaginanie” ramion do środka. Układać na blaszce wyłożonej papierem do pieczenia. To samo zrobić z drugą połową ciasta – rozwałkować, podzielić na 8 części i zwijać z dżemem w rogaliki. Piekarnik nagrzać do 180°C. Jajko roztrzepać i posmarować nim każdy rogalik. Wstawić do piekarnika i piec przez ok. 20 minut, aż rogaliki się zrumienią. Wasze rogaliki bez cukru są już gotowe, a najlepiej smakują jeszcze ciepłe :-). Smacznego.", "url": "https://kocielakocie.pl/rogaliki-drozdzowe-z-jablkami-bez-cukru/", "category": "łódzkie", "sub_category": "Wyroby piekarnicze i cukiernicze", "phrase": "Rogaliki drożdżowe bez cukru"}