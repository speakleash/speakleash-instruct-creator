{"meta_description": "Produkt wpisany na listę produktów tradycyjnych w dniu 2015-01-09 w kategorii Produkty mleczne w woj. podkarpackim.", "title": "Ser krowi łemkowski - - Portal Gov.pl", "content": "Na zewnątrz i na przekroju jednolicie kremowa do żółtej. Łemkowie to grupa etniczna zamieszkująca niegdyś tereny Beskidu Niskiego. Przez naukowców klasyfikowani są jako potomkowie karpackich nomadów zwanych Wołochami. Przed wysiedleniami po II wojnie światowej żyli oni głównie z upraw polowych i hodowli zwierząt. Silnie kultywowali oni też tradycje serowarskie oparte na metodach wołoskich. Łemkowie wytwarzali m.in. bundz, bryndzę, sery twarde (łemkowskie) i twarogi. Wśród różnych rodzajów serów sery twarde – łemkowskie były najbardziej pracochłonne i wymagające dodatkowych umiejętności serowarskich. W efekcie powstawały dobre do przechowania twarde sery z możliwością użycia ich nawet kilka miesięcy po wyprodukowaniu. Sery te wytwarzane są z mleka krowiego od krów dobrze przystosowanych do surowych warunków klimatycznych. Do pozyskania skrzepu (klagania) dawniej używana była podpuszczka pozyskiwana z wysuszonych żołądków osesków (cieląt). Obecnie natomiast dodawany jest stosowany w mleczarstwie enzym podpuszczki. Ponadto podkreślić należy, że charakterystyczny bogaty smak serów łemkowskich wynika z wypasania krów na ekstensywnie użytkowanych łąkach i pastwiskach. Latem krowy pasą się swobodnie na dużych przestrzeniach łąk o bogatym w zioła i inne gatunki traw poroście, ze stałym dostępem do wodopoju i miejsc ocienionych. Natomiast zimą żywione są paszami pochodzącymi z tych łąk, które nie służyły do bezpośredniego wypasu.", "url": "https://www.gov.pl/web/rolnictwo/ser-krowi-lemkowski", "category": "podkarpackie", "sub_category": "Sery i inne produkty mleczne", "phrase": "Ser krowi łemkowski"}