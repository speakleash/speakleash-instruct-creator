{"meta_description": "Czy masz już susz na wigilijny kompot? Sprawdź przepis na słodkie i zdrowe Święta Bożego Narodzenia!", "title": "Kompot z suszu na Wigilię – słodka i zdrowa tradycja - Blog", "content": "Kompot z suszu tradycyjnie podajemy na wieczerzy wigilijnej, jako dopełnienie dwunastu świątecznych potraw. Skąd wzięła się tradycja picia kompotu z suszonych owoców? Chodzi nie tylko o smak! Według ludowych tradycji kompot z suszu to napój o wyjątkowym, niemal magicznym działaniu. Zgodnie z wierzeniami śliwki miały odpędzać złe siły, jabłka przyciągały zdrowie, miłość i pokój, a gruszki zapewniają długowieczność. Coś w tym jest, bo kompot z suszonych owoców ma szczególne właściwości, nie tylko te magiczne. A jak zrodził się pomysł na kompot z suszonych owoców? Historia jest prosta – zimą nie było świeżych owoców, a więc „poza sezonem” na stołach i talerzach (i w szklankach!) pojawiały się suszone owoce. Dzisiaj nie mamy tego problemu, ale tradycja trwa. Kompot z suszu robi się z suszonych owoców, z dodatkiem przypraw. Jakie suszone owoce wrzucić do kompotu? W podstawowej wersji wystarczą śliwki, choć im więcej owoców, tym bogatszy smak i aromat. A więc do kompotu można dodać jabłka, suszone gruszki, figi, morele i rodzynki oraz przyprawy – cynamon, goździki, imbir, gałka muszkatałowa, cukier czy skórka z pomarańczy lub cytryny. Napar z owocowego suszu tradycyjnie jest bezalkoholowy, ale jeśli chcesz świętować jeszcze radośniej, to możesz dodać do niego słodkie lub półsłodkie białe wino. CZY KOMPOT Z SUSZU JEST ZDROWY? Kompot z suszonych owoców to samo zdrowie! Im więcej naturalnych składników, tym lepiej. Suszone owoce są bogatym źródłem błonnika, który wspiera pracę układu pokarmowego. Podczas wieczerzy wigilijnej i Świąt nie brakuje pysznego jedzenia. Czasami trudno się oprzeć! Kompot z suszu pomoże złagodzić skutki przejedzenia, a błonnik pobudzi układ pokarmowy do pracy. Owoce, które dodajemy do kompotu, zawierają bogactwo witamin i składników mineralnych. W naparze z susz znajdziemy między innymi witaminy A, C i E oraz witaminy z grupy B, w tym kwas foliowy. Kompot z suszu dostarcza też sporą dawkę potasu oraz magnez i żelazo. Kompot z suszu jest dość kaloryczny – suszone owoce to skoncentrowana dawka witamin i minerałów, ale także kalorii. Kompot z suszonych owoców możesz potraktować jako deser, a pity z umiarem na pewno nie zaszkodzi. W przepisach na kompot czasem można znaleźć cukier – jeśli chcesz, żeby napar był zdrowszy, po prostu z niego zrezygnuj. JAK ZROBIĆ KOMPOT Z SUSZU NA WIGILIĘ Wigilijny kompot jest bardzo łatwy do zrobienia. Wybrane suszone owoce najlepiej sparzyć i namoczyć na około 3 godziny. Potem do wody dodajemy przyprawy, ewentualnie odrobinę przypraw i gotujemy – krótko, mniej niż 10 minut. Jeśli masz ochotę, pod koniec gotowania dodaj plasterki cytryny lub pomarańczy. Do kompotu można też dodać miód, ale dopiero kiedy trochę przestygnie. Wigilijny kompot z suszu można pić na ciepło i zimno. Skąd wziąć owoce? Najwięcej pracy będziesz mieć, jeśli zdecydujesz się ususzyć je samodzielnie. Trochę łatwiej będzie kupić owoce i stworzyć własną kompozycję. A jeśli chcesz mieć więcej czasu na świąteczne przyjemności, możesz kupić gotową mieszankę. To prosty przepis jak wyczarować w domu świąteczny klimat. Tak pachną Święta Bożego Narodzenia! • None Mateusz Babak, Nie wylewaj kompotu z suszu. To bogactwo witamin, minerałów i błonnika, 2020, • None Katarzyna Zawada, Kompot z suszu dopełni wigilijną wieczerzę. Jak zrobić świąteczny napój z suszonych owoców?, 2022.", "url": "https://chili24.pl/pl/n/2022/Kompot-z-suszu-na-Wigilie-slodka-i-zdrowa-tradycja/280", "category": "wielkopolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Susz wigilijny wielkopolski"}