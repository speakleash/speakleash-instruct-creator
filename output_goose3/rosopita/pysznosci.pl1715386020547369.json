{"meta_description": "Kuchnie regionalne bazują najczęściej na prostych, dostępnych i niedrogich produktach. Nie inaczej jest też w przypadku…", "title": "Kujawskie gospodynie ze śledzi robią rosopitę. Przepis przekazują z pokolenia na pokolenie", "content": "Kuchnie regionalne bazują najczęściej na prostych, dostępnych i niedrogich produktach. Nie inaczej jest też w przypadku kujawskiej rosopity, czyli śledziowej zupy serwowanej na zimno. Rosopitę serwuje się najczęściej w czasie Adwentu, w Wielki Piątek oraz w Środę Popielcową, w okresie Wielkiego Postu i na Wigilię. Nazwa prawdopodobnie wywodzi się od dwóch cech potrawy: rzadkiej konsystencji przypominającej rosół (\"roso-\") oraz sposobu jedzenia - częściej popijania niż jedzenia łyżką (\"-pita\", \"-pitka\"). Rosopita wpisana jest na Listę Produktów Tradycyjnych Ministerstwa Rolnictwa i Rozwoju Wsi. Rosopita, określana też mianem rosopitki lub zupy śledziowej, to potrawa o długiej historii, sięgająca korzeniami chłopskich kuchni Kujaw. Jak na danie regionalne przystało, bazuje na prostych i tanich składnikach. Aby była bardziej sycąca, serwuje się ją w towarzystwie ugotowanych ziemniaków. Choć rosopita nadal przygotowywana jest w niektórych domach na Kujawach, jej znajomość ogranicza się do pewnych regionów (okolice Bądkowa, Włocławka, Radziejowa, Lubrańca, Izbicy Kujawskiej). Przepis przekazywany był ustnie z pokolenia na pokolenie, a dopiero w 2011 roku został udokumentowany w książce Grażyny Szelągowskiej \"Kuchnia z rodowodem. Potrawy i produkty tradycyjne województwa kujawsko-pomorskiego\". • Do garnka wlej wodę i dodaj liście laurowe, ziele angielskie, ziarna czarnego pieprzu i cukier. Doprowadź do wrzenia, a następnie wystudź. • Do wystudzonej wody z przyprawami dodaj cebulę, ocet, sól i pieprz. Dokładnie wymieszaj. • Odlej ½ szklanki marynaty do miski i dodaj do niej śmietanę. Dokładnie wymieszaj, a następnie dodaj do pozostałej marynaty. • Wymoczone śledzie pokrój na kawałki i dodaj do przygotowanej zupy. Rosopitę podawaj na zimno ze świeżo ugotowanymi ziemniakami w mundurkach. Smacznego! W Poznaniu wołają na nie szagówki. Reszta Polski zna je jednak pod inną nazwą", "url": "https://pysznosci.pl/kujawskie-gospodynie-ze-sledzi-robia-rosopite-przepis-przekazuja-z-pokolenia-na-pokolenie,6998788914428416a", "category": "kujawsko-pomorskie", "sub_category": "Gotowe dania i potrawy", "phrase": "Rosopita"}