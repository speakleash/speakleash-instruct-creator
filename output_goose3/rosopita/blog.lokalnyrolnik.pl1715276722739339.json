{"meta_description": "", "title": "Zupa śledziowa przepis – zaskakujące danie na lato", "content": "Zupa śledziowa, czyli rosopita, to tradycyjna potrawa z województwa kujawsko-pomorskiego, która gości w wielu domach szczególnie na wigilijnym stole. Podawana na zimno nadaje się – w naszej ocenie – jednak świetnie na lato, jako lekkie danie obiadowe. Nasz przepis odbiega nieco od oryginalnego, ale właśnie taką zupę śledziową lubimy jeść najbardziej, gdy za oknem skwar. Jej smak idealnie komponuje się z ziemniakami i sporą ilością koperku. Śledzie namocz w zimnej wodzie przez ok. 1-2 godziny lub opłukaj pod bieżącą wodą, jeśli nie masz czasu. Osusz je i pokrój na kawałki ok. 2-3 cm. Do sporej miski wlej śmietanę, jogurt i mleko. Dodaj ocet, sól, pieprz, szczyptę cukru i posiekany koperek (odrobinę zostaw do dekoracji). Wymieszaj. Cebulę pokrój w drobną kostkę i dodaj do miski. Ogórka obierz ze skóry, zetrzyj na grubych oczkach tarki i odciśnij (w bawełnianej ścierce lub w ręczniku kuchennym) z nadmiaru wody lub wydrąż wodnisty środek i pokrój w kostkę podobnej wielkości, jak cebulę. Dodaj do miski wraz ze śledziami. Wymieszaj całość i wstaw do lodówki. Młode ziemniaki oskrob ze skórki, umyj i ugotuj do miękkości. Podawaj schłodzoną zupę śledziową z młodymi ziemniakami i sporą garścią koperku. Mamy nadzieję, że smak zupy śledziowej przygotowanej według naszego przepisu pozytywnie Cię zaskoczy, a sama potrawa będzie lekkim daniem obiadowym. Życzymy smacznego! Trafiłeś tu zapewne wpisując w wyszukiwarkę frazę “zupa śledziowa przepis”, czytając nasz newsletter, śledząc nas na Facebooku lub będąc stałym gościem na naszym blogu. Jakkolwiek się to nie stało, bardzo się cieszymy, że jesteś i zachęcamy do zakupów na naszym wirtualnym targu prawdziwego jedzenia!", "url": "https://blog.lokalnyrolnik.pl/zupa-sledziowa-przepis/", "category": "kujawsko-pomorskie", "sub_category": "Gotowe dania i potrawy", "phrase": "Rosopita"}