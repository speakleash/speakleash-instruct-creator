{"meta_description": "O ile podczas świąt można kulinarnie zaszaleć i popuścić pasa, tak w Wigilię, według tradycji, dania powinny być postne. Wiele osób przestrzega postu również", "title": "Rosopita to nieznana postna zupa z Kujaw. Główny składnik wrzućcie na końcu", "content": "Jeśli trzymacie się tradycji, na pewno poważnie traktujecie również zalecenia odnośnie postu. Postne dania to nie tylko 12 potraw na Wigilię. Jest ich zdecydowanie więcej. W tej kategorii królują przede wszystkim zupy. Czym charakteryzują się zupy postne? Jak przygotować jedną z nich - regionalną rosopitę? Większość składników macie w domu. Wyjmijcie swoją kolekcję przypraw. Oprócz nich do rosopity będzie potrzebne niewiele więcej. Dania postne, w tym zupy, różni od codziennych to, że brakuje w nich tłustego mięsa, kiełbas i wędlin. Zup nie gotuje się na wywarze z kości czy mięsa, przez co są one mniej zawiesiste i esencjonalne. Robi się je na wywarach warzywnych lub bulionie rybnym, opcjonalnie z dodatkiem suszonych lub świeżych grzybów. Nie używa się do nich okrasy ze skwarek. Zupę postną zaciąga się żółtkami, ewentualnie śmietaną. Do takich zup należą min. zupa grysikowa z warzywami, chrzanówka z jajkiem, zupa grzybowa czy zupa z suszonych śliwek. Zamiast tradycyjnego mięsa (wołowiny, wieprzowiny czy nawet drobiu) na 1. i 2. danie wykorzystuje się ryby. Skąd ten zamiennik? Wynika to nie tylko z faktu, że ryba jest symbolem chrześcijaństwa. Dawniej typowe, tłuste mięso uchodziło za luksus i zbytek. Podczas postu wypadało z niego zrezygnować. Rybę kojarzono z chudym, skromniejszym mięsem. I tak już zostało (pomimo obecnych cen ryb, które nie należą do najniższych). Kujawska rosopita łączy w 1 daniu ryby i zupę na postnym, skromnym wywarze. Co to jest rosopita? Rosopitę czasami nazywa się również rosopitką. Jest to tradycyjna zupa śledziowa na zimno, która pochodzi z Kujaw. Jest ona znana głównie w okolicach Włocławka, Radziejowa i Bądkowa. Przepis na rosopitę był przekazywany z ust do ust przez gospodynie domowe na wsiach. Tam jedzono ją najczęściej. Na stół trafia przeważnie podczas Adwentu, w Wielki Piątek oraz w Środę Popielcową, w okresie Wielkiego Postu i na Wigilię. Wielu Kujawian gotuje ją również w ciągu roku, w piątki. Zupę śledziową podaje się z gorącymi ziemniakami ugotowanymi w mundurkach. Przepis na rosopitę trafił w 2013 roku na listę produktów tradycyjnych województwa kujawsko-pomorskiego. • Zagotujcie 1 l wody ze wszystkimi przyprawami z wyjątkiem soli i mielonego pieprzu. Wystudźcie. • W międzyczasie pokrójcie cebulę w piórka i przelejcie gorącą wodą. • Do wody z przyprawami dodajcie sparzoną cebulę i ocet. Doprawcie solą i pieprzem. Ponownie zagotujcie na niewielkim ogniu. • Odlejcie 1/2 szklanki zupy z garnka i dodajcie do niej śmietanę. Wymieszajcie i zabielcie resztę zupy w garnku, wymieszajcie. • Zestawcie zupę z ognia. Wystudźcie - powinna być najwyżej letnia. • Do tak przygotowanej zupy dodajcie śledzie pokrojone na kawałki i odstawcie na co najmniej godzinę. • Podawajcie na zimno z gorącymi ziemniakami ugotowanymi w mundurkach.", "url": "https://www.przyslijprzepis.pl/artykul/rosopita-to-nieznana-postna-zupa-z-kujaw-glowny-skladnik-wrzuccie-na-koncu", "category": "kujawsko-pomorskie", "sub_category": "Gotowe dania i potrawy", "phrase": "Rosopita"}