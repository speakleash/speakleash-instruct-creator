{"meta_description": "Produkt wpisany na listę produktów tradycyjnych w dniu 2013-05-15 w kategorii Gotowe dania i potrawy w woj. kujawsko-pomorskim.", "title": "Rosopita - - Portal Gov.pl", "content": "Zupa śledziowa z dodatkiem cebuli i przypraw takich jak pieprz, liść laurowy, ziele angielskie. Rosopita zwana inaczej rosopitką lub zupą śledziową to dawne, tradycyjne danie, które gościło głównie w gospodarstwach domowych na wsiach, rzadziej na pańskich stołach. Nazwa potrawy pochodzi prawdopodobnie od rzadkiej konsystencji zupy, podobnej do rosołu, stąd „roso-” oraz od sposobu jej spożywania, czyli częściej popijając niż jedząc łyżką, stąd drugi człon nazwy „-pita”, „-pitka”. Jest to potrawa prosta, uboga w składniki, często spożywana na wsiach kujawskich w okresie Adwentu, Wielkiego Postu, w Środę Popielcową, Wielki Piątek, jak również w ciągu roku, w piątki. Podawano ją z ziemniakami uprzednio ugotowanymi w mundurkach i obranymi, jako danie obiadowe. Jednak szczególnie kojarzy się ona z Wigilią, gdyż wówczas stanowiła jedno z dań podawanych na wieczerzę. „I taki był wigilijny zapach śledzia, cebuli, zapach Wigilii (…) Kiedyś, jak była bieda, często brakowało podstawowych produktów, takich jak kartofle, śledzie. Dlatego przyrządzano rosopitę na Wigilię, aby przez cały rok tych produktów w domu nie zabrakło” (Wywiad przeprowadzony z mieszkańcami Bądkowo). Rosopita przyrządzana jest w kujawskich domach do dnia dzisiejszego. Jednak nie jest znana na terenie całych Kujaw, a jedynie w niektórych ich obszarach (okolice Bądkowa, Włocławka, Radziejowa, Lubrańca, Izbicy Kujawskiej). Przepis na przygotowanie rosopity przekazywany był przez mieszkańców ww. terenów ustnie, a opisany został dopiero w 2011 roku w książce Pani Grażyny Szelągowskiej „Kuchnia z rodowodem. Potrawy i produkty tradycyjne województwa kujawsko-pomorskiego”.", "url": "https://www.gov.pl/web/rolnictwo/rosopita", "category": "kujawsko-pomorskie", "sub_category": "Gotowe dania i potrawy", "phrase": "Rosopita"}