{"meta_description": "", "title": "Chleb pszenno-żytni na zakwasie z kminkiem", "content": "I znowu wróciłam do pieczenia chlebów! Ostatnio szczególnie upatrzyłam sobie ciężkie chleby razowe żytnie na zakwasie z dużą ilością ziaren i otrębów. Ich przygotowanie jest bardzo proste, należy tylko wymieszać wszystkie składniki, a potem czekać aż nasz chleb wyrośnie. Dziś jednak na blogu pojawił się nieco lżejszy chleb. Wypatrzyłam go u zaprzyjaźnionej Breni z bloga Kuchnia Breni . Brenia jest mistrzynią jeśli chodzi o pieczenie chleba, więc nie miałam żadnych obaw korzystając z jej przepisu. Zapraszam Was na pyszny chleb pszenno-żytni na zakwasie z kminkiem. Na blogu znajdziecie mnóstwo innych przepisów na chleby na zakwasie: • Chleb na zakwasie ze słodem i ziarnami • Chleb razowy orkiszowo-żytni ze słodem i ziarnami na zakwasie • Chleb na zakwasie z karmelizowanym porem i pestkami Do sporej miski wsypujemy suche składniki. Do słoika z zakwasem wlewamy nieco wody, bardzo dokładnie mieszamy. Rozpuszczony zakwas wlewamy do pozostałej wody, mieszamy i wlewamy do miski z mąką, następnie dolewamy wodę gazowaną. Wszystko bardzo dokładnie mieszamy przez 10 minut. Na koniec do ciasta dodajemy 3 łyżki kminku i mieszamy. Jeśli ciasto będzie za gęste dodajemy nieco więcej wody. Foremki smarujemy tłuszczem i obsypujemy otrębami. Z ciasta odkładamy 3-4 łyżki ciasta na następny chleb. Trzymamy je w zamkniętym słoiku w lodówce maksymalnie przez 14 dni.  Ciasto dzielimy na dwie części i wkładamy do foremek. Foremki przykrywamy folią spożywczą i ustawiamy w ciepłym miejscu, można też w lekko podgrzanym piekarniku. Ciasto będzie rosło około 9-10 godzin. Gdy chleby wyrosną, zdejmujemy folię. Obydwa chleby delikatnie nacinamy i posypujemy kminkiem. Wstawiamy je do zimnego piekarnika, ustawiamy temperaturę na 200 stopni i pieczemy przez 60 minut, po czym zostawiamy na 10 minut w wyłączonym piekarniku. Po tym czasie chleb wyjmujmy z foremki i studzimy na kratce.", "url": "https://www.kulinarneprzygodygatity.pl/2018/02/chleb-pszenno-zytni-na-zakwasie-z.html", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Chleb żytnio-orkiszowy z kminkiem"}