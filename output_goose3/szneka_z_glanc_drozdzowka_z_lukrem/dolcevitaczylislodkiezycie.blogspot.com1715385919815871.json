{"meta_description": "", "title": "Szneki z glancem czyli drożdżówki z lukrem", "content": "Już od dawna mam ten przepis zaznaczone w książce różową karteczką, która sygnalizuje \"do zrobienia\". To, aż nie na miejscu, że tyle zwlekałam ze sznekami... w końcu jestem dziewczyną z Kaszub 💗 Za dzieciaka w sklepie kupowało się szneki, dopiero później razem z \"poprawną polszczyzną\" nazewnictwo zdominowały drożdżówki. Dziś język i kultura kaszubska to duma. Kiedy ja dorastałam nie bardzo było wiadomo jak się do tego odnieść - głownie mam na myśli młodzież, choć i ówczesnych młodych dorosłych jakimi byli moi rodzice. Mam wrażenie, że Ci którym serce biło to owej kultury byli w mniejszości. U mnie w domu nie mówiło się po kaszubsku, za to u dziadków czyli rodziców Taty owszem. Kiedy mówili szybko i swobodnie wielu rzeczy nie rozumiałam. Nie pamiętam, by ktoś nas tego języka uczył, zachęcał do tego. Z perspektywy osoby dorosłej żałuje, bo jedyne co potrafię po kaszubsku powiedzieć to \"jo\"czyli \"tak\". Natomiast serce mam wyposażone w charakterystyczną kaszubską upartość, więc krwi kaszubskiej odmówić mi nie można 😊 Przyznam Wam się też, że zaledwie chwilę wcześniej zyskałam świadomość, że nazwa szneki pochodzi od niemieckiego słowa schnecke czyli ślimak (wykonując przepis przekonacie się, że ma to sens). Z kolei glanc to nic innego jak lukier. Teraz do sedna. Szneki są obłędnie puszyste z chrupiącą skórką. Samo ciasto drożdżowe bardzo delikatnie słodkie, bo słodyczy nadaje tu glanc. Są pyszne! 😀 Twaróg zblendować z jajkiem, cukrem i cukrem waniliowym. Drożdże utrzeć z łyżką mąki i cukru, zalać ciepłym mlekiem i pozostawić do wyrośnięcia ciepłym miejscu. Masło roztopić i odstawić do przestudzenia. Jajka utrzeć z trzema łyżkami cukru i solą. Wlać do nich wyrośnięte drożdże i wsypać przesianą mąkę, dokładnie wyrobić ciasto. Pod koniec dodać stopione masło i ponownie wyrobić ciasto. Ciasto podzielić na ok.12 części (u mnie 9). Z każdej uformować cienki wałeczek, który należy zwinąć w kształcie ślimaka i układać na blasze. Jeśli przygotowujecie je z masą twarogową, środek lekko docisnąć formując wgłębienie, w które należy nałożyć masę twarogową. Szneki pozostawić do wyrośnięcia w ciepłym miejscu na 30 - 40 minut. Przed pieczeniem można szneki posmarować letnim mlekiem. Piec w temperaturze 180 stopni przez 20 - 25 minut (jeśli zrobicie mniej większych szneków czas pieczenia może się wydłużyć). Cukier puder rozmieszać z sokiem z cytryny. Lukier powinien mieć gęstą konsystencję (porównywalną do gęstej śmietany), jeszcze ciepłe szneki polać glancem.", "url": "http://dolcevitaczylislodkiezycie.blogspot.com/2020/05/szneki-z-glancem-czyli-drozdzowki-z.html", "category": "pomorskie", "sub_category": "Wyroby piekarnicze i cukiernicze", "phrase": "Sznëka z glanc? (drożdżówka z lukrem)"}