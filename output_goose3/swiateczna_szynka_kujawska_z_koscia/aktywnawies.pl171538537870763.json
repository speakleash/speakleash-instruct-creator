{"meta_description": "", "title": "Aktywna Wieś", "content": "Świąteczną szynkę łatwo odróżnimy od „zwyczajnej” szynki zarówno po smaku, jak i wyglądzie. Złocisto-brązowa skórka jest poprzecinana „w kratkę” i nabita goździkami tworzącymi symetryczny wzór. W smaku szynka jest słonawa, z wyczuwalnym aromatem goździkowo-laurowym. Przepis na przygotowywanie tego produktu przekazywano sobie w formie ustnej z pokolenia na pokolenie. Dzisiaj, choć zmieniły się nieco stosowane przy jej wyrobie narzędzia, podstawowe zasady i stosowane produkty pozostały bez zmian. Całą szynkę wieprzową o zwartym miąższu, przerośniętą często warstwami tłuszczu, pekluje się w solance tylko z soli kuchennej, a następnie gotuje i zapieka. Pierwotnie szynkę zapiekano w piecu chlebowym, współcześnie robi się to zazwyczaj w piekarniku. Sekret jej smaku kryje się w odpowiednio przygotowanej solance. W Rakutowie i Sędzinie, dwóch kujawskich wsiach, osolone mięso układało się ciasno i przyciskało drewnianą deską lub dodawało się tak dużo soli do wody „że kartofel nie utonął” lub „że jajko pływa”. Dla smaku dodawano liść bobkowy, czosnek oraz ziele angielskie. Odpowiednio przygotowana solanka powoduje, że przy wyrobie szynki nie trzeba stosować żadnych środków konserwujących. Dzięki temu szynka ma zabarwienie jasnobrązowe, a nie różowe.   Smakowita złocisto-brązowa skórka, soczysty miąższ oraz wspaniały aromat sprawiają, że szynka kujawska z kością to iście świąteczny przysmak.", "url": "http://www.aktywnawies.pl/swiateczna-szynka-kujawska-z-koscia,p67,l1.html", "category": "kujawsko-pomorskie", "sub_category": "Mięso świeże oraz produkty mięsne", "phrase": "Świąteczna szynka kujawska z kością"}