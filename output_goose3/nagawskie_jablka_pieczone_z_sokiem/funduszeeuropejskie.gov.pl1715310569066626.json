{"meta_description": "Serwis zarządzany przez Ministerstwo Funduszy i Polityki Regionalnej. Fundusze Europejskie 2014-2020. Skorzystaj z Wyszukiwarki Dotacji lub umów się na bezpłatne konsultacje w Punktach Informacyjnych.", "title": "Kolejny Piknik Funduszy Europejskich zakończony sukcesem - Ministerstwo Funduszy i Polityki Regionalnej", "content": "W niedzielę, 3 lipca Urząd Marszałkowski Województwa Łódzkiego zorganizował na Starym Rynku w Pabianicach VIII Piknik Funduszy Europejskich. Tegoroczne wydarzenie zgromadziło znaczną liczbę mieszkańców województwa łódzkiego, zainteresowanych Funduszami Europejskimi oraz przygotowanymi dla nich atrakcjami. Tuż przed uroczystym rozpoczęciem imprezy odbyła się parada motocykli. Piknik otworzyła Joanna Andrzejewska – Zastępca Dyrektora Departamentu Polityki Regionalnej, wspólnie z Tomaszem Dominiakiem Zastępcą Dyrektora Kancelarii Marszałka Województwa Łódzkiego oraz Grzegorzem Mackiewiczem Prezydentem Pabianic i Robertem Jakubowskim Wicestarostą Pabianickim. Chwilę później Młodzieżowa Orkiestra Regionu Łódzkiego „Sinfonietta” zagrała „Odę do Radości” – hymn Unii Europejskiej oraz wykonała koncert akordeonowy. Następnie odbył się taneczny show w wykonaniu tancerzy grupy Projekt Salsa, występ klubu fitness Strefa Ruchu oraz prezentacja projektów z powiatu pabianickiego. Okazją do dobrej zabawy były także występy kabaretów: Młodych Panów i Skeczów Męczących, a także występ iluzjonisty. Uczestnicy pikniku mogli wziąć udział w licznych quizach organizowanych na scenie, stoiskach wystawców i przede wszystkim w konkursie Pikniku, w którym stawką do wygrania był rower górski wręczony po wylosowaniu zwycięzcy przez Witolda Stępnia – Marszałka Województwa Łódzkiego. W Strefie Dzieci zapewniono zabawy dla najmłodszych, między innymi: bańki mydlane, interaktywne puzzle, koło fortuny, grę memory z inwestycjami unijnymi. Dla dzieci przeprowadzano również warsztaty plastyczne, zajęcia wytwarzania biżuterii w kolorach flag państw Unii Europejskiej oraz zorganizowano zabawę z unijną mapą, na której uczestnicy uczyli się nazw krajów oraz ich stolic. W Strefie Eksperymentów można było porozmawiać z wielorybem, a w Strefie Metamorfoz zapewniono zmianę fryzury lub świetny makijaż, co było uwieczniane na pamiątkowych zdjęciach. Nie zabrakło też Food Strefy, na której od początku Pikniku serwowano regionalną potrawę – nagawskie jabłka pieczone z sokiem, a po południu kiełbaskę grillową i kaszankę. Na stoisku Sieci Punktów Informacyjnych Funduszy Europejskich można było uzyskać odpowiedzi na nurtujące pytania z zakresu dotacji unijnych. Na Pikniku pojawiło się także po raz pierwszy Mobilne Centrum Informacji o RPO WŁ na lata 2014-2020 zlokalizowane w specjalnie przygotowanym do tego celu autobusie umożliwiającym prowadzenie warsztatów nt. możliwości wsparcia m.in. z RPO WŁ. Mobilność specjalnie wyposażonej jednostki pozwala dotrzeć w każde miejsce województwa, co zapewni powszechny dostęp do informacji o Funduszach Europejskich. Więcej informacji na ten temat znajdziecie na stronie Mobilnego Centrum Informacji. Na Pikniku nie mogło zabraknąć koncertów. W tym roku były to zespoły disco „Exaited & Maciej Smoliński”, „Weekend” i gwiazda wieczoru – „TOP ONE”. Zwieńczeniem Pikniku był Mapping 3D prezentowany na gmachu Muzeum Miasta Pabianic i pokaz sztucznych ogni. Zapraszamy do odwiedzenia galerii na stronie Regionalnego Programu Operacyjnego Województwa Łódzkiego na lata 2014-2020.", "url": "https://www.funduszeeuropejskie.gov.pl/strony/wiadomosci/kolejny-piknik-funduszy-europejskich-zakonczony-sukcesem/", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Nagawskie jabłka pieczone z sokiem"}