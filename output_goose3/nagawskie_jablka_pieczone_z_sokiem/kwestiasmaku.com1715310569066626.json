{"meta_description": "Ostatnio namiętnie piekę jabłka. To świetna przekąska dla mamy karmiącej jak i zdrowy oraz pyszny deser dla starszych dzieci. Jabłek można upiec jednorazowo więcej, gdyż bardzo dobrze przechowują się w lodówce. Mój syn najbardziej polubił jabłka wykończone złotą bezą i nadziewane rodzynkami. Są tak dekoracyjne i efektowne, że mogłyby też stanowić deser po \"odświętnym\" obiedzie. Wydrążone jabłka nadziewam też żurawiną, miodem, cynamonem, mieszanką przypraw do szarlotki oraz przyprawą piernikową. Pieczone jabłka świetnie smakują też z lodami waniliowymi!", "title": "Gorące jabłka pieczone na trzy sposoby", "content": "Ostatnio namiętnie piekę jabłka. To świetna przekąska dla mamy karmiącej jak i zdrowy oraz pyszny deser dla starszych dzieci. Jabłek można upiec jednorazowo więcej, gdyż bardzo dobrze przechowują się w lodówce. Mój syn najbardziej polubił jabłka wykończone złotą bezą i nadziewane rodzynkami. Są tak dekoracyjne i efektowne, że mogłyby też stanowić deser po \"odświętnym\" obiedzie. Wydrążone jabłka nadziewam też żurawiną, miodem, cynamonem, mieszanką przypraw do szarlotki oraz przyprawą piernikową. Pieczone jabłka świetnie smakują też z lodami waniliowymi! Myślę, że z tych trzech propozycji każdy znajdzie coś dla siebie. Do pieczenia najbardziej lubię niewielkie jabłka o miękkim miąższu, np. odmiany Cortland. Jabłka układam w formie i piekę bez przykrycia. Tak najlepiej smakują, również ze skórką. Jabłka można też piec zawinięte w folię aluminiową. Metoda ta pozwala zachować soki z jabłka (nie wypłyną do formy), jednak dużo stracimy na smaku jak i wyglądzie jabłka. Zdecydowanie lepiej jest piec jabłka na blaszce i choć soki mogą na nią trochę wyciekać, tą metodę zdecydowanie polecam. Nieduże jabłka piekę przez 25 minut w temperaturze 180 - 200 stopni, bardzo duże wymagają dłuższego czasu pieczenia, nawet do 40 - 45 minut. Aby upieczone jabłka były kształtne, trzeba zrobić nacięcie w połowie wysokości dookoła każdego jabłka. Zapobiegnie to ich pęknięciu i zniekształceniu podczas pieczenia. Jeśli ścinam 1/3 jabłka i robię \"czapeczkę\" z ogonkiem jak na ostatnim zdjęciu, nie ma już potrzeby robienia nacięcia wokół jabłka. Bezę najlepiej wyciskać maszynką w kształcie pistoletu - tzw. dekoratorem do ciast. Zaopatrzona jest ona w różne końcówki i służy nie tylko do wyciskania masy czy bezy ale i ciasta do ciasteczek formowanych w różnych kształtach (do kupienia w supermarketach). Jeśli nie masz dekoratora, możesz użyć też torebek materiałowych z odpowiednimi końcówkami (również do kupienia w supermarketach). Awaryjnie można użyć też zwykłego woreczka foliowego z wyciętą dziurką w rogu :-).", "url": "https://www.kwestiasmaku.com/blog-kulinarny/gorace-jablka-pieczone-na-trzy-sposoby", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Nagawskie jabłka pieczone z sokiem"}