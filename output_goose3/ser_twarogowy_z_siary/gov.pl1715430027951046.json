{"meta_description": "Produkt wpisany na listę produktów tradycyjnych w dniu 2017-02-01 w kategorii Produkty mleczne w woj. łódzkim.", "title": "Ser twarogowy z siary - - Portal Gov.pl", "content": "Jednolita twarogowa masa z przyprawami lub nie. W zależności od formy: półkolisty lub prostokątny. Od śnieżnobiałej do ciepłej żółci. Możliwe widoczne kawałki przypraw lub innych dodatków. Dla mieszkańców powiatu rawskiego dużą rolę w codziennym żywieniu odgrywało mleko i jego przetwory. Z uwagi na fakt, że niemalże w każdym gospodarstwie utrzymywano krowę, z pozyskiwanego mleka wyrabiano sery, w tym cieszący się bardzo dużą popularnością ser twarogowy z siary. „Wyroby z mleka były podstawą wyżywienia rodziny. Gdy była siara robiłam ser z siary lub kluski” (Wywiad przeprowadzony z mieszkańcem powiatu rawskiego). Do produkcji tego sera wykorzystywana była siara pozyskana z pierwszego udoju zaraz po wycieleniu. Siara pochodziła wyłącznie z własnych gospodarstw, a produkowany z niej ser, z uwagi na jej ograniczoną ilość wytwarzany był jedynie dla zaspokojenia potrzeb rodziny. „Gdy miałam krowę robiłam taki ser, powiedziała mi jak się robi sąsiadka. Jedliśmy go z kminkiem. Był prawie pomarańczowy” (Wywiady przeprowadzone z mieszkańcami powiatu rawskiego). Smak sera różni się w zależności od dodanych przypraw. „Jadło się ze szczypiorkiem lub na słodko z ryżem” (Wywiad przeprowadzony z mieszkańcem Sadkowic). Najlepiej smakował wiosną i latem, kiedy to krowy pasły się na pastwiskach, dzięki czemu siara pozyskiwana z doju ma wyjątkowy smak i zapach. W obecnych czasach nieliczni wiedzą, że ser można wytwarzać z półproduktu zwierzęcego jakim jest siara. Jednak tradycja wytwarzania tego sera, a także produktów z jego dodatkiem (pierogi, kluski, ciasta) jest nadal żywa i przekazywana z pokolenia na pokolenie przez mieszkańców powiatu rawskiego.", "url": "https://www.gov.pl/web/rolnictwo/ser-twarogowy-z-siary", "category": "łódzkie", "sub_category": "Sery i inne produkty mleczne", "phrase": "Ser twarogowy z siary"}