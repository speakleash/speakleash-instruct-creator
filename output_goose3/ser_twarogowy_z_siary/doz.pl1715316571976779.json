{"meta_description": "Colostrum, inaczej siara, to naturalne bogactwo związków wspomagających nie tylko odporność, ale również wpływających pozytywnie na poziom żelaza. Ostatnio zyskuje na popularności względem tradycyjnych środków na odporność, mogą ją przyjmować także niemowlęta i dzieci. Rodzaje siary są różne – od bydlęcej, przez owczą, po kozią. Kiedy warto zastosować colostrum? Jakie preparaty znajdziemy na aptecznej półce?", "title": "Colostrum bovinum (siara bydlęca) – kiedy stosować? Na co pomoże?", "content": "Colostrum, inaczej siara, to naturalne bogactwo związków wspomagających nie tylko odporność, ale również wpływających pozytywnie na poziom żelaza. Ostatnio zyskuje na popularności względem tradycyjnych środków na odporność, mogą ją przyjmować także niemowlęta i dzieci. Rodzaje siary są różne – od bydlęcej, przez owczą, po kozią. Kiedy warto zastosować colostrum? Jakie preparaty znajdziemy na aptecznej półce? Colostrum – co to jest? Siara to jedno z pierwszych mlek (młodziwo, łac. colostrum), jakie otrzymuje noworodek. Mleko to różni się nieco składem od mleka dojrzałego – zawiera m.in. czynniki wzrostowe i związki aktywne immunologicznie – ma taki skład, który umożliwia ochronę przed patogenami – w momencie, gdy układ odpornościowy noworodka nie jest w pełni rozwinięty. Siara jest wytwarzana przez gruczoły mlekowe w okresie kilku pierwszych dni po porodzie. Immunoglobuliny w colostrum i ich znaczenie dla organizmu Skład siary różni się od składu późniejszego mleka – źródła podają, że siara zawiera 40 razy więcej związków aktywnych niż mleko dojrzałe. Odnośnie colostrum krąży opinia, że jest to najmocniejszy składnik o właściwościach immunostymulujących dostępny w naturze. Składowymi siary mającymi znaczenie dla odporności są komórki odpornościowe (leukocyty, makrofagi, limfocyty T, limfocyty B, przeciwciała z klasy IgA). Stężenie IgA jest 100 razy większe w porównaniu do mleka dojrzałego. Wymienione wyżej składniki są odpowiedzialne za odporność bierną noworodka, stąd warto jak najszybciej rozpocząć karmienie piersią (układ immunologiczny dziecka jest niedojrzały przez pierwsze 2–3 miesiące życia, ochrona przed patogenami pochodzi jedynie z mleka matki). Za właściwości colostrum odpowiadają również inne związki, immunomodulujące: polipeptyd bogaty w prolinę oraz przeciwzapalne: lizozym. Istotnym składnikiem colostrum jest także laktoferyna o właściwościach modulujących układ odpornościowy. Wykazuje ona działanie bakteriostatyczne i bakteriobójcze, tym samym działa w sposób bezpośredni na patogeny, ale może również stymulować układ immunologiczny, dodatkowo ma również duże znaczenie w metabolizmie żelaza. Badania pokazują, że laktoferyna może zwiększyć efekt leczniczy (bójczy/statyczy) antybiotyku poprzez wzrost wrażliwości bakterii na stosowany antybiotyk. W aptekach dostępne są gotowe preparaty z laktoferyną – krople czy saszetki. Z racji tego, że laktoferyna zapobiega przenikaniu do krwioobiegu niechcianych substancji czy patogenów, można uznać, że związek ten jest uszczelniaczem i jednocześnie elementem obrony nieswoistej przed szkodliwymi czynnikami zewnętrznymi. Wspiera rozwój mikroflory jelitowej (bakterii z rodzaju Lactobacillus i Bifidobacterium). Siara zawiera komórki odpornościowe, m.in. przeciwciała klasy A, G i M (IgA, IgG i IgM). Wśród składników colostrum na szczególną uwagę zasługują immunoglobuliny IgA, które osłaniają błony śluzowe przewodu pokarmowego i oddechowego – wykazano, iż IgA chronią np. przed bakteriami E. coli, które odpowiedzialne są za niemowlęce rozwolnienie. Siara wołowa (Colostrum bovinum) jest bogatsza składowo w porównaniu do siary ludzkiej, stąd stała się istotnym składnikiem aptecznych produktów, które stosuje się zarówno u dorosłych, jak i u niemowląt. Jak już wspomniano, istotnym składnikiem siary krowiej jest laktoferyna, która zapobiega dolegliwościom układu pokarmowego. Pod względem chemicznym to glikoproteina o charakterze transferyny – wiąże żelazo. Niektóre badania pokazują, że laktoferyna ma wpływ na skład mikroflory jelitowej. Warte zauważenia jest, że laktoferyna hamuje rozwój patogenów, jak wspomniana wyżej Escherichia coli, nie wpływa natomiast stopująco na dobre bakterie kwasu mlekowego z rodzaju Bifidobacterium. Jest związkiem bezpiecznym dla niemowląt i nie wywołuje żadnych skutków ubocznych.", "url": "https://www.doz.pl/czytelnia/a14847-Co_to_jest_colostrum_bovinum_siara_bydleca_Colostrum_na_odpornosc__dla_dzieci_i_doroslych", "category": "łódzkie", "sub_category": "Sery i inne produkty mleczne", "phrase": "Ser twarogowy z siary"}