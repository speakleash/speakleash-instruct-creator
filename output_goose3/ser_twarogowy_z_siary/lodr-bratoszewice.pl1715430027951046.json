{"meta_description": "Mleko i jego przetwory od zawsze odgrywały dużą rolę w codziennym żywieniu. Wyroby z mleka były podstawą wyżywienia rodziny. Z uwagi na fakt, że niemalże w każdym gospodarstwie utrzymywano krowę, z pozyskiwanego mleka wyrabiano sery. Sery są produktem uchodzącym za typowy dla kuchni staropolskiej. Produkt ten ze względu na swojskość i prostotę podania bardzo często serwowany", "title": "Ser twarogowy z siary na Liście Produktów Tradycyjnych | Łódzki Ośrodek Doradztwa Rolniczego w Bratoszewicach", "content": "Mleko i jego przetwory od zawsze odgrywały dużą rolę w codziennym żywieniu. Wyroby z mleka były podstawą wyżywienia rodziny. Z uwagi na fakt, że niemalże w każdym gospodarstwie utrzymywano krowę, z pozyskiwanego mleka wyrabiano sery. Sery są produktem uchodzącym za typowy dla kuchni staropolskiej. Produkt ten ze względu na swojskość i prostotę podania bardzo często serwowany jest na degustacjach na dożynkach i festynach wiejskich promujących lokalne kulinaria. Sery dostarczają organizmowi człowieka przede wszystkim białka o dużej wartości odżywczej. Nieliczni wiedzą iż sery można również wytwarzać z półproduktu zwierzęcego jakim jest siara. Ser i wszystkie produkty z siary są smaczne i zdrowe gdyż zawierają szereg cennych składników ważnych w codziennym odżywianiu. Produkty z siary są mało znane lecz ze względu na dużą wartość odżywczą powinny być uwzględniane w codziennej diecie. Jeden z produktów na bazie siary tj. Ser twarogowy z siary wytwarzany przez Panią Annę Szcześniak został umieszczony na Liście Produktów Tradycyjnych prowadzonej przez Ministra Rozwoju Wsi. Ser twarogowy jest produktem którego poszczególne egzemplarze różnią się kształtem, wagą jak również kolorem. Kształt sera półkolisty, barwy od śnieżnobiałej do żółci w zależności od koloru pozyskanej siary. Konsystencja sera miękka, mniej lub bardziej krucha. Charakterystyczną cechą jest słodki waniliowy smak i zapach. Smak sera różni się w zależności od dodanych przypraw. Metoda przygotowania sera twarogowego w warunkach domowych nie zmieniła się od lat. Od pamiętnych czasów proces wytwarzania sera wiązał się z delikatnym podgrzewaniem na wolnym ogniu półproduktu. Sery mogą być wytwarzane z siary świeżej jak i schłodzonej. Dojenie w gospodarstwie odbywa się tradycyjnie metodą ręczną. Sery najlepiej smakują wiosną i latem kiedy to zwierzęta pasą się na pastwiskach, dzięki czemu produkt uzyskiwany z doju ma wyjątkowy smak i aromat. Wśród roślinności łąkowej znajduje się znaczna domieszka koniczyny czerwonej, co poprawia walory smakowe i zapachowe siary. W gospodarstwie Pani Anny Szcześniak tradycja wyrobu serów przekazywana była z pokolenia na pokolenie. Obecnie trudno jest dotrzeć do materiałów piśmienniczych dotyczących konkretnych przepisów i metod produkcji. Przekaz ustny opisujący metody produkcji jako informacja przekazywana z pokolenia na pokolenie są jedynym udokumentowaniem 25-letniej tradycji produktu. Z uwagi na fakt iż ilość uzyskiwanej siary jest znacznie ograniczona wytwarzany ser przeznaczany jest dla zaspokojenia potrzeb rodziny.   Kamila Kieszek Źródło: na podstawie wzoru wniosku o wpis na Listę Produktów Tradycyjnych.", "url": "https://lodr-bratoszewice.pl/aktualnosci/ser-twarogowy-z-siary-na-liscie-produktow-tradycyjnych", "category": "łódzkie", "sub_category": "Sery i inne produkty mleczne", "phrase": "Ser twarogowy z siary"}