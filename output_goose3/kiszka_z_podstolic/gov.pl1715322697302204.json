{"meta_description": "Produkt wpisany na listę produktów tradycyjnych w dniu 2012-12-07\nW kategorii Produkty mięsne\nW województwie woj. małopolskim", "title": "Kiszka z Podstolic - - Portal Gov.pl", "content": "Pętka o długości od 15 do 25 cm. Charakterystyczna dla produktów podrobowych z krwią. Brunatno-czerwona z widocznymi jaśniejszymi punktami kaszy i tłuszczu. Rzeźnictwo i masarstwo w miejscowości Podstolice ma wielowiekową tradycję, którą przekazywano z pokolenia na pokolenie. Wyrabiane przez mieszkańców szynki, boczki, kiełbasy oraz kiszki, dostarczane były do Krakowa i stały się ich głównym źródeł utrzymania. Jednym z produktów cenionym przez smakoszy Krakowa była kiszka z Podstolic. To wyrób podrobowy, który zachwycał i nadal zachwyca swoim smakiem i aromatem. Do przygotowania kiszki dodawano przede wszystkim kaszę jęczmienną, dużo cebuli, przyprawy takie jak: majeranek, ziele angielskie, pieprz oraz płucka, krew i tłuszcz tuczników. „Krew wlewano na wrzątek, który był na spodzie garnka i należało ją tak mieszać, żeby stężała. Płucka i głowy także gotowano, a na rosole z nich gotowana była kasza. Była ona parzona na blasze i mieszana około trzy godziny. Po wyłożeniu kaszy dodawano zmielone, ugotowane wcześniej części – głowę i płucka oraz stężoną krew, a następnie doprawiano pieprzem i majerankiem” (Wywiad etnograficzny przeprowadzony z mieszkańcami Podstolic). Tak przygotowaną masą napełniano naturalne osłonki jelitowe i parzono około 90 minut. Po wystudzeniu batonów najczęściej kiszkę spożywano na zimno do chleba bądź podgrzaną na patelni np. do obiadu. Obecnie kiszka z Podstolic podawana jest również w formie grillowanej, dzięki czemu jej aromat i smak stał się niezapomniany nie tylko dla mieszkańców, ale także dla odwiedzających Podstolice turystów.", "url": "https://www.gov.pl/web/rolnictwo/kiszka-z-podstolic", "category": "małopolskie", "sub_category": "Mięso świeże oraz produkty mięsne", "phrase": "Kiszka z Podstolic"}