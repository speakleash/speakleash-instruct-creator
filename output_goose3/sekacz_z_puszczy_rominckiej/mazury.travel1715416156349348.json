{"meta_description": "", "title": "Podróż szlakiem przysmaków Warmii i Mazur", "content": "Gołdap to, jak do tej pory, jedyne miasto regionu o statusie uzdrowiska. Należy też do sieci Cittaslow. Położenie na pograniczu sprawiło, że rozwinęły się tu unikalne tradycje kulinarne, łączące wpływy różnych grup etnicznych. Najbardziej charakterystyczne dla tutejszej kuchni są kartacze. Mają one formę dużych pyz o owalnym kształcie i długości około 10 cm, przygotowywanych z surowych ziemniaków z niewielkim dodatkiem gotowanych ziemniaków, z nadzieniem z gotowanej wieprzowiny z dodatkiem cebuli, czosnku i majeranku. Podaje się je zwykle ze skwarkami z boczku i podsmażoną cebulą. To właśnie w Gołdapi kilkanaście lat temu powstało „Światowe Centrum Smakoszy Kartaczy” i tu odbywa się Festiwal Pogranicza „Kartaczewo”, który jest doskonałą okazją do skosztowania najlepszych kartaczy w regionie. Poza tym kartacze możecie zjeść m.in. w restauracji Matrioszka w Gołdapi oraz w barze Młyn w Baniach Mazurskich.", "url": "https://mazury.travel/podroz-szlakiem-przysmakow-warmii-i-mazur/", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Sękacz z Puszczy Rominckiej"}