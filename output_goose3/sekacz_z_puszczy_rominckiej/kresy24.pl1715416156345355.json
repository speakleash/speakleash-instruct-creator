{"meta_description": "", "title": "Ciasto na drewnianym wałku (V)", "content": "To ciasto, wypiekane od wielu lat m.in. przez Bożenę Mikielską z Lenkupi, urokliwej wsi położonej w powiecie gołdapskim, zostało wpisane na prowadzoną przez Ministerstwo Rolnictwa i Rozwoju Wsi „Listę Produktów Tradycyjnych”, w kategorii wyrobów piekarniczych i cukierniczych! Sękacz z Puszczy Rominckiej może być wypiekany wyłącznie nad ogniem rozpalonym z drewna liściastego, dzięki czemu jest bardziej delikatny i soczysty. Składnikiem, który wyróżnia to akurat ciasto jest dodatek aromatu arakowego, dzięki czemu wyczuwalna jest wyraźna anyżowa nuta alkoholu. Dodajmy, iż arak – o proweniencji arabskiej – jest otrzymywany przez destylację sfermentowanego zacieru ryżowego lub daktylowego, z dodatkiem melasy z trzciny cukrowej, a jego obecność w „polskim” cieście fantastycznie pokazuje jak przenikają się tradycje kulinarne różnych stron świata. Wydarzeniem, które promuje wypiek z Puszczy Rominckiej jest „Święto Sękacza”, które odbywa się od kilkunastu lat, w okresie letnim w Żytkiejmach – wsi leżącej na skraju puszczy. „Święto Sękacza” propaguje wiedzę o tradycjach kulinarnych regionu, zwyczajach i obrzędach i dzięki niemu ciasto z Puszczy Rominckiej jest coraz bardziej rozpoznawalne w Polsce.", "url": "https://kresy24.pl/ciasto-na-drewnianym-walku-v/", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Sękacz z Puszczy Rominckiej"}