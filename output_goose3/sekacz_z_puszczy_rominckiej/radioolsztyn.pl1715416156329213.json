{"meta_description": "Olsztyn FM 103,2 | Elbląg FM 103,4 | Giżycko FM 99,6", "title": "Sękacz z Puszczy Rominckiej na liście produktów tradycyjnych. Co wyróżnia ciasto z Mazur?", "content": "Sękacz z Puszczy Rominckiej na liście produktów tradycyjnych. Co wyróżnia ciasto z Mazur? Sękacz z Puszczy Rominckiej został wpisany na Listę Produktów Tradycyjnych Ministerstwa Rolnictwa i Rozwoju Wsi. Figuruje już na niej 47 regionalnych przysmaków z województwa warmińsko-mazurskiego. Jak zaznaczono w opisie produktu na stronie ministerstwa, jest to ciasto ”o stożkowatym kształcie, z charakterystycznymi wypustkami przypominającymi sęki, w którego przekroju widoczne są brązowe paski,przypominające słoje drzewa”. Zwykle wypiekane są sękacze o wysokości około 50 centymetrów, ale rozmiary zależą od ilości składników użytych do przygotowania ciasta. Ile centymetrów wysokości ma mieć sękacz, samo trzeba użyć jaj. Składnikiem, który wyróżnia sękacz z Puszczy Rominckiej, jest dodatek aromatu arakowego. Tradycja wypieku sękacza sięga prastarych czasów. Obecnie jest on ciastem charakterystycznym dla wschodniej części Polski, które utrwaliło się w lokalnej tradycji kulinarnej. Pojawia się na stołach podczas uroczystości rodzinnych i świąt. Jest ceniony ze względu na walory smakowe, wygląd i trwałość. Wydarzeniem promującym sękacze z Puszczy Rominckiej jest Święto Sękacza, które odbywa się od kilkunastu lat latem w Żytkiejmach. Na listę produktów tradycyjnych jest wpisywana żywność stanowiąca element dziedzictwa kulturowego regionu, którą wytwarza się tradycyjnymi metodami, wykorzystywanymi co najmniej od 25 lat. Wnioski o wpis składa się do urzędu marszałkowskiego, który dokonuje oceny produktu i jego zgodności z dziedzictwem kulinarnym regionu. Decyzję o umieszczeniu na liście podejmuje Ministerstwo Rolnictwa i Rozwoju Wsi. Lista jest publikowana na bieżąco, na stronie internetowej resortu. Obecnie zarejestrowane jest na niej ponad tysiąc 900 produktów, z czego 47 z Warmii i Mazur. Pod tym względem znajdujemy się na końcu listy regionów. Wśród tradycyjnych warmińsko-mazurskich produktów najwięcej jest wyrobów mięsnych, piekarniczych i cukierniczych oraz miodów.", "url": "https://radioolsztyn.pl/sekacz-z-puszczy-rominckiej-na-liscie-produktow-tradycyjnych-co-wyroznia-ciasto-z-mazur/01536763", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Sękacz z Puszczy Rominckiej"}