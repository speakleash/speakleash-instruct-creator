{"meta_description": "Owijonki to tradycyjna potrawa z gęsiny, przygotowywana z żołądków, nóżek, wątróbek i jelit.", "title": "Owijonki", "content": "Gęsina to mięso o wyjątkowych walorach odżywczych i smakowych. Jej cechą jest wysoka zawartość tłuszczów nienasyconych, tych samych, które znajdują się na przykład w oliwie, a więc dobrze wchłanianych i zdrowych dla organizmu. Kwasy tłuszczowe gęsiny są dobrze przyswajalne i polecane, zwłaszcza osobom, które mają problemy z cholesterolem – mięso gęsie jest antidotum na choroby cywilizacyjne XXI wieku. Z chwilą, gdy gęsina wracać zaczęła do menu Polaków, powróciły i dawne z niej potrawy. Należą do nich owijonki, tradycyjne kujawskie danie, przygotowywane z żołądków, nóżek, wątróbek i jelit gęsich. By je przyrządzić, końcówkę nóżki z pazurami trzeba owinąć wątróbką, nakłuć żołądek i również ułożyć go na pazury, a następnie wszystko owinąć jelitem. Tak przygotowane mięso gotować przez około godzinę. W międzyczasie drobno pokrojoną cebulkę doprawioną solą i pieprzem podsmażyć na tłuszczyku gęsim. Po wyjęciu owijonków z wody, podpróżyć chwilę razem z cebulką. Potrawy z gęsiny, promowane przez Fundację Hodowców Polskiej Białej Gęsi, są docenianie nie tylko na ziemi kujawskiej, skąd pochodzą. Krupnik na gęsinie i gęsi pipek, dwa inne dania z gęsiny, uhonorowane zostały I nagrodą w konkursie Nasze Kulinarne Dziedzictwo – Smaki Regionów i tytułem Perła 2016. Za gęsi pipek fundacja zdobyła też tytuł Polskiego Producenta Żywności w kategorii dań regionalnych. Fundacja nagrodzona została też Pucharem Prezesa Zarządu Krajowej Rady Drobiarskiej Izby Gospodarczej w Warszawie za propagowanie krajowej hodowli i produkcji gęsi. SMS o treści: MIW.5 pod numer 72355 (koszt 2,46 zł z VAT)", "url": "https://pomorska.pl/owijonki/ar/13528368", "category": "kujawsko-pomorskie", "sub_category": "Mięso świeże oraz produkty mięsne", "phrase": "Owijunki"}