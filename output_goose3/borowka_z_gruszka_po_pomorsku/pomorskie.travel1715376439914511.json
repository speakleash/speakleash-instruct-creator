{"meta_description": "Choczewo to takie atrakcje, jak 17 km piaszczystej plaży, rezerwat przyrody Mierzeja Sarbska, piękne lasy oraz malownicze jeziora Choczewskie i Kopalińskie.", "title": "Choczewo - poznaj atrakcje, co warto zobaczyć", "content": "Jeżeli szukacie niezatłoczonych, czystych i szerokich plaż to miejsce jest dla was. Nadmorska miejscowość położona we wschodniej części Pobrzeża Słowińskiego oferuje dostęp do wyjątkowych na polskim wybrzeżu plaż w Lubiatowie, Słajszewie i Sasinie. Ale Choczewo to nie tylko piękne plaże, a sposobów na spędzanie wolnego czasu jest sporo, zarówno dla aktywnych jak i tych wolących spokojnie odpocząć w jednym z gościnnych gospodarstw agroturystycznych. Nie tylko zmotoryzowanym zdecydowanie polecamy wybrać się szlakiem Dworów i Pałaców Kaszub Północnych. Z kilkudziesięciu obiektów na całym Pomorzu, kilkanaście zostało w pełni odrestaurowanych i działają jako oryginalne miejsca noclegowe, a restauracje w nich wpisane są w kulinarny szlak – „Gdańsk-Pomorskie Culinary Prestige” Pozostałe dwory i pałace pozostały jako ruiny, a oglądanie ich dostępne jest tylko z zewnątrz. Ciekawą informacją dla smakoszy będzie fakt, iż pierwsze potrawy wpisane na Listę Produktów Tradycyjnych i Regionalnych z powiatu wejherowskiego pochodzą właśnie z Choczewa. Specjały takie jak Kaczka po pomorsku, Śledź pomorski z beczki w zalewie słodko – kwaśnej, Borówka z gruszką po pomorsku, Żurawina z jabłkiem i chrzanem, Pomorskie borowiki suszone w śmietanie, Nalewka jagodowa czy Kaszubski kuch marchewny, na stałe wpisały się w lokalne menu. Choczewo to także doskonałe miejsce dla aktywnych turystów. Gęsta sieć lokalnych dróg, zarówno asfaltowych jak i gruntowych oraz znakowane szlaki rowerowe zachęcają do odkrywania regionu na dwóch kółkach. Na miejscu znajdziemy 4 szlaki: ► 23 km pomarańczowy szlak rozpoczynający się na Promenadzie Bursztynowej prowadzący przez urokliwe Kopalino, Sasino i Słajszewo, a po drodze mijamy m.in. piękną latarnię – Stilo. Na amatorów nordic walking oraz pieszych wycieczek czekają znakowane szlaki piesze oraz ciekawa ścieżka przyrodniczo – leśna „Szklana Huta” gdzie na 12-stu przystankach umieszczone zostały informacje z życia lasu. Choczewskie i Kopalińskie, te dwa jeziora przyniosą nie lada frajdę wszystkim wędkarzom…Pierwsze znajduje się w obrębie „Choczewsko – Salińskiego Obszaru Chronionego Krajobrazu” zajmuje powierzchnię 183 ha, a maksymalna głębokość wynosi 12,9 m. To doskonałe miejsce zarówno dla amatorów letniego wypoczynku, jak i dla wędkarzy. Jezioro obfituje głównie w liny i leszcze i jest systematycznie zarybiane. Oprócz wspomnianych gatunków, natrafimy również tu na karpie, węgorze i okonie. Drugie (Kopalińskie) to niewielkie i urokliwe jezioro, dawna zatoka morska odcięta dziś od Bałtyku przez szeroki pas zalesionych wydm. Zbiornik zajmuje powierzchnię 8,37ha , a jego głębokość nie przekracza 3 metrów. Nad jeziorem znajduje się chętnie odwiedzane pole namiotowe, gdzie można wypożyczyć sprzęt pływający. Na wędkarzy czekają tu m.in. leszcze, karasie , płocie, karpie, szczupaki, okonie i węgorze.  Sprzedaż pozwoleń wędkarskich prowadzi Nadleśnictwo Choczewo (Choczewo ul. Świerkowa 8, tel. 58 572 26 00). Nad Jezioro Choczewskie dojechać można z trzech stron: od Perlina , Choczewa i Starbienina. Warto się wybrać na niewielki nadmorski przysiółek w miejscowości Osetnik (dawne Stilo) niedaleko Sasina. Na zalesionej wydmie ok. 1000m od morskiego brzegu znajduje się Latarnia Morska Stilo. Ze względu na częste katastrofy morskie już w XIX wieku armatorzy domagali się budowy latarni morskiej na wschód od Łeby. Pomysł zrealizowano dopiero w roku 1906. Projektantem tej pięknej latarni był Walter Körte. Wykonany z gotowych elementów korpus wieży łącznie z podstawą, mierzy 34 m wysokości. Początkowo światło latarni było gazowe, ale jeszcze przed II wojną światową zamieniono je na oświetlenie żarowe, zasilane z usytuowanego obok latarni generatora. Od 1975 roku latarnia zasilana jest z sieci energetycznej. Przy brzegu morza zachowała się ceglana wieża dawnego buczka przeciwmgłowego, który po wojnie trafił do Jastarni i został przerobiony na latarnię morską. Od 1992 roku latarnia dostępna jest do zwiedzania, znajduje się pomiędzy Latarnią Morską Czołpino, a Latarnią Morską Rozewie. Odwiedzając Choczewo i okolice warto wybrać się na wycieczkę na Półwysep Helski, gdzie mnogość atrakcje zapewni niesamowitą przygodę dla każdego. Ciekawą ofertę prezentuje również Łeba, a także pobliskie Wejherowo i Puck. Mimo większej odległości warto wybrać się również do Trójmiasta, które oferuje niepowtarzalne przeżycia.", "url": "https://pomorskie.travel/artykuly/poznaj-choczewo/", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Borówka z gruszką po Pomorsku"}