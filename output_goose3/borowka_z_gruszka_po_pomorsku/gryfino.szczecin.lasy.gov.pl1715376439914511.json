{"meta_description": "„Dobre z lasu” smacznie poleciło się na święta \n\n     \n         \n             \n         \n     \n\n\n\n\n\n\n\n\n\n\n\n\n\n\n\n\n\n\n\n\n         \n                 \n                     \n                    \n  ...", "title": "„Dobre z lasu” smacznie poleciło się na święta", "content": "Spotkanie z dobrodziejstwami leśnej spiżarni dostarczyło uczestnikom smacznych wrażeń. W trakcie pokazu kulinarnego, zorganizowanego 10 kwietnia b.r. w wiacie przy Ogrodzie Dendrologicznym w Glinnej zaproszeni przez nas eksperci od dań inspirowanych zdrowymi, leśnymi produktami zaserwowali propozycję potraw, które mogą stanowić ciekawą alternatywę dla tradycyjnych, świątecznych (choć nie tylko) kulinariów. Przystawki z jajek faszerowanych pastą z dodatkiem leśnych grzybów w sosie truflowym, pastą z chorizo i boczkiem z dzika oraz pastą twarożkową z suszonym czosnkiem niedźwiedzim i rzodkiewką prezentowały się i smakowały wyśmienicie. Danie główne oparto na dziczyźnie serwując gulasz z jelenia z rozmarynem, selerem naciowym i kiełkami, ułożonymi na kaszy z czosnkiem. Dodatkiem była sałatka z pikli doprawionych musztardą z miodem i koperkiem. Obiad zwieńczono deserem z puszystej serowej chmurki z owocami leśnymi, układanej na... ciastkach z dębowych żołędzi. Dopełnieniem leśnej uczty były „dzikie burgery” przygotowywane w food trucku marki „Dobre z lasu”, które podbiły serca (i podniebienia) uczestników. Goście wydarzenia otrzymali upominki w postaci produktów, znajdujących się w ofercie sklepu „Dobre z lasu”. Znalazły się wśród nich smaczne przetwory oparte na leśnych darach: keczupy z żurawiny, sos cumberland, kiszony czosnek niedźwiedzi, borówka z gruszką po pomorsku - stanowiące smakowite dodatki do mięs i potraw. Projekt „Dobre z Lasu”, realizowany przez Lasy Państwowe, ma na celu promowanie miodów, dziczyzny oraz płodów runa leśnego, pochodzących z polskich lasów oraz umożliwienie dostępu do ekologicznej, naturalnej i zdrowej żywności. Marka „Dobre z Lasu” korzysta jedynie z produktów pochodzących z lokalnych źródeł, wspierając przy tym niszowy rynek przetwórstwa leśnych produktów niedrzewnych przy zachowaniu wysokich standardów jakości. Polecamy publikację „Dobre z lasu czyli natura od kuchni”. W publikacji znajdziecie Państwo aż 115 przepisów na przygotowanie niebanalnego obiadu, napoju czy deseru z produktów pochodzących z \"leśnej spiżarni\" wraz z charakterystyką tych wyjątkowych produktów. Z ofertą produktów marki „Dobre z lasu” można zapoznać się na stronie www.dobrezlasu.pl.", "url": "https://gryfino.szczecin.lasy.gov.pl/aktualnosci/-/asset_publisher/1M8a/content/-dobre-z-lasu-smacznie-polecilo-sie-na-swieta", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Borówka z gruszką po Pomorsku"}