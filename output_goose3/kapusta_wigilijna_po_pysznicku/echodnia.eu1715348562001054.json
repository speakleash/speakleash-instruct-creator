{"meta_description": "Jak wygląda powiat stalowowolski od kuchni, od dosłownej kuchni czyli jakie są tu regionalne specjały? Właśnie popularyzacji lokalnych produktów kulinarnych gmin powiatu stalowowolskiego służy nowy projekt.", "title": "W Stalowej Woli będą promować regionalne specjały", "content": "W ramach tego projektu, który realizowany będzie do 3 czerwca, powstanie wyjątkowy folder informacyjno-promocyjny z produktami, a 1 marca podczas Powiatowego Dnia Animatora Kultury i Sportu będzie można ich skosztować. W projekcie uczestniczą gminy Pysznica, Zaleszany, Zaklików, Radomyśl nad Sanem. A wśród lokalnych dań znalazły się pierogi z kaszy jaglanej, kapusta wigilijna po pysznicku, kiełbasa pieczona świąteczna po pysznicku, jaglaniaczki pysznickie, chleb pysznicki, jeżyki pysznickie, klops z grochu faszerowany mięsem, chwałowicka rolada biszkoptowa z masą z fasoli, pasztet z fasoli, kruche pierożki z fasolą, chleb chwałowski, kotlety z kapusty i fasoli, kotlety z czerwonego grochu, jagodzianki lipskie, śmietankowiec lipski, kapusta turebska, pilchowski krupnik z gęsi, pilchowska gęś z pieca. Jak poinformował szef kancelarii starostwa Tomasz Wosk, oprócz tego powstanie zakładka z kulinarnymi produktami lokalnymi na powiatowej stronie. - Chcemy także oznaczyć urzędy gmin plakatami \"Dobre, bo nasze\" ze zdjęciami produktów kulinarnych - usłyszeliśmy od szefa kancelarii. Foldery zostaną rozesłane ponadto do gminnych bibliotek. Partnerem wspierającym projektu jest: Stowarzyszenie Wspierania Aktywności Lokalnej w Gminie Pysznica. - Mamy czym się pochwalić. A to \"coś\" jest wyjątkowo pyszne. Chcielibyśmy, aby te produkty stały się marką promującą nasz powiat. Już na tym etapie dziękujemy gminnym ośrodkom kultury za współpracę - powiedział Tomasz Wosk.", "url": "https://echodnia.eu/podkarpackie/w-stalowej-woli-beda-promowac-regionalne-specjaly/ar/8575018", "category": "podkarpackie", "sub_category": "Gotowe dania i potrawy", "phrase": "Kapusta wigilijna po Pysznicku"}