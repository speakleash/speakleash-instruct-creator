{"meta_description": "", "title": "Powiat Stalowowolski od kuchni", "content": "1 marca mieszkańcy powiatu stalowowolskiego odkryli smaki regionu. Przepisy dań, które serwowano na stole podczas uroczystości znajdują się w folderze promującymi naszą lokalną kuchnię, wydanym przez starostwo. Do czerwca br. Powiat Stalowowolski realizować będzie projekt „Powiat Stalowowolski od kuchni – popularyzacja lokalnych produktów kulinarnych gmin Powiatu Stalowowolskiego”. W jego ramach powstał wyjątkowy folder informacyjno- promocyjny. Został on wydany w nakładzie 1,5 tys. sztuk. W folderze znalazło się 19 przepisów regionalnych. Ponadto powstanie zakładka z naszymi kulinarnymi produktami lokalnymi na powiatowej stronie www.stalowowolski.pl. Powiat chce również oznaczyć urzędy gmin plakatami „Dobre, bo nasze…” ze zdjęciami właśnie naszych produktów kulinarnych. „Książeczki kulinarne” zostaną rozesłane do gminnych bibliotek, tak by każdy kto zechce mógł z nich skorzystać. Partnerem wspierającym projekt jest: Stowarzyszenie Wspierania Aktywności Lokalnej w Gminie Pysznica. Uczestniczą w nim gminy: Pysznica, Zaleszany, Zaklików, Radomyśl nad Sanem. Wśród lokalnych dań znalazły się: pierogi z kaszy jaglanej, kapusta wigilijna po pysznicku, kiełbasa pieczona świąteczna po pysznicku, jaglaniaczki pysznickie, chleb pysznicki, jeżyki pysznickie, klops z grochu faszerowany mięsem, chwałowicka rolada biszkoptowa z masą z fasoli, pasztet z fasoli, kruche pierożki z fasolą, chleb chwałowski, kotlety z kapusty i fasoli, kotlety z czerwonego grochu, jagodzianki lipskie, śmietankowiec lipski, kapusta turebska, pilchowski krupnik z gęsi, pilchowska gęś z pieca. W piątek 1 marca podczas Powiatowego Dnia Animatora Kultury i Sportu mieszkańcy powiatu mogli spróbować pysznych lokalnych potraw. Każdy w piątkowy wieczór mógł skosztować specjałów regionalnej kuchni. Idea była taka, by mieszkańcy powiatu mogli sami ocenić nasze wyroby, a ci którym przypadły one do gustu, mogli do domu zabrać folder z przepisami, by później zrobić tę samą potrawę w domu. Powiat na realizację tego przedsięwzięcia wydał niecałe 1,5 tys. zł, dofinansowanie z zewnątrz wynosiło ponad 7 tys. zł.", "url": "https://stalowemiasto.pl/artykuly/artykuly.php?mode=pokaz&id=28864", "category": "podkarpackie", "sub_category": "Gotowe dania i potrawy", "phrase": "Kapusta wigilijna po Pysznicku"}