{"meta_description": "Chrzan jabłkowy to świetny dodatek do pieczonych mięs i wędlin. Sprawdź, do jakich jeszcze potraw pasuje chrzan jabłkowy Smak.", "title": "Chrzan z jabłkiem, czyli najlepsze dodatki do mięs", "content": "Chrzan z jabłkiem, czyli najlepsze dodatki do mięs Tarty chrzan i ćwikła to doskonałe dodatki do domowych obiadów, szczególnie tych mięsnych. Czy wiesz jednak, jak dobrać je do konkretnego rodzaju mięsa, by stworzyć udaną kompozycję? Sprawdź, jak dobrać dodatki do obiadu, by wydobyć prawdziwą głębię smaku mięsa! Chrzan tarty, z jabłkiem i nie tylko – do czego najlepiej pasuje? Tarty chrzan to coś, co nieodmiennie kojarzy się z polską Wielkanocą. Trudno wyobrazić sobie świąteczny żur czy dania z jajkami bez tej lekko ostrej, lekko kremowej nutki. Choć kojarzony z Wielkanocą i jajkami na twardo, chrzan doskonale smakuje też jako dodatek do potraw mięsnych. Jakich? Sos chrzanowy doskonale podkręci smak wieprzowiny, dodając jej przy tym delikatności. Pieczony schab czy smażone polędwiczki podane z białym kleksem chrzanu to tylko kilka pomysłów na pyszny obiad. Co ciekawe, nie musisz ograniczać się jedynie do mięs. Chrzanem możesz również dopełnić… warzywną surówkę do obiadu – a najlepiej taką, do której dodasz startą marchewkę lub jabłko. W takim wydaniu najlepiej sięgnąć po chrzan jabłkowy. Jest nieco słodszy i delikatniejszy w smaku, zatem przypadnie nawet tym, dla których podstawowa wersja chrzanu jest zdecydowanie za ostra. Co warto podawać z buraczkami na ciepło i zimno? Tarte buraczki – podawane w wersji na zimno lub na ciepło – to kolejny stały bywalec polskich stołów. Nikomu z pewnością nie trzeba przedstawiać takiej klasyki jak tłuczone ziemniaki, kotlet mielony i zasmażane buraczki tarte. To połączenie rodem z tradycyjnego obiadu u mamy lub babci! Do czego jeszcze będzie pasować taki dodatek? Przede wszystkim do gulaszu (wieprzowego i wołowego) oraz pieczonych i duszonych mięs. Możesz też podać buraczki na ciepło z tłuczonymi ziemniakami i wątróbką przygotowaną z cebulką i jabłkiem. Pyszną alternatywą dla tradycyjnych, zasmażanych buraczków jest tzw. ćwikła. Pod tą nazwą kryje się po prostu sałatka z ugotowanych, startych na wiórki buraków. Najczęściej występuje w połączeniu z chrzanem. Możesz ją jeść tak jak tarte buraczki, czyli jako dodatek do klasycznego obiadu kuchni polskiej. Będzie też świetnie smakować na zimno. W takim wydaniu warto zestawić ćwikłę z wędlinami, jajami lub kanapkami z ulubionymi składnikami. Tradycyjne dania kuchni polskiej doskonale smakują uzupełnione dodatkami na bazie kapusty – białej i czerwonej. Szukając czegoś, co zrównoważy smak pieczeni, kotletów mielonych, wątróbki czy smażonych ryb, sięgnij po sałatkę z kapusty kwaszonej. Jej słodko-kwaśny smak nieco łagodzi dodatek tartej marchewki, która dodaje całości słodyczy. Do dań z pieczonej wołowiny czy wieprzowiny pasuje też sałatka z czerwonej kapusty. Jej specyficzny głęboki smak stworzy również udany duet z potrawami wegetariańskimi, takimi jak chociażby kotlety z ciecierzycy czy placki cukiniowe. Doskonale skomponuje się także z potrawami mącznymi, takimi jak kopytka, pyzy czy kluski śląskie. Świetnie sprawdzi się zatem jako element tradycyjnego, śląskiego obiadu. Kluski, rolady wołowe i „modra kapusta” to coś, czemu trudno się oprzeć!", "url": "https://smak.com.pl/aktualnoci/chrzan-z-jablkiem-czyli-najlepsze-dodatki-do-mies/", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Żurawina z jabłkiem i chrzanem"}