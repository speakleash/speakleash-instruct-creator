{"meta_description": "II Targi Pisanki Lipskiej w Podlaskim Muzeum Kultury Ludowej! &nbsp;Będzie kolorowo, ludowo i świątecznie. Do pisankarek z Lipska nad Biebrzą, podobnie jak w ubiegłym roku, dołączą inni...", "title": "II Targi Pisanki Lipskiej", "content": "II Targi Pisanki Lipskiej w Podlaskim Muzeum Kultury Ludowej! Będzie kolorowo, ludowo i świątecznie. Do pisankarek z Lipska nad Biebrzą, podobnie jak w ubiegłym roku, dołączą inni twórcy. Przywiozą to, co potrzebne na Wielkanoc: wiklinowe koszyki na święconkę, szydełkowe serwetki, a także palmy, drewniane zabawki, makatki i rzeźby. Zapraszamy do zagrody z Pieczysk w niedzielę 17 marca od godz. 11.00 do 15.00. Ponieważ tematem przewodnim targów jest pisanka lipska, zapraszamy do skansenu wszystkich, którzy chcą mieć na świątecznym stole te małe dzieła sztuki. Swój udział w targach zapowiedziało dwanaście twórczyń z Lipska nad Biebrzą, gdzie sztukę zdobienia jaj techniką batiku szpilkowego mieszkanki miejscowości przekazują sobie z pokolenia na pokolenie. Batik szpilkowy to nakładanie rozgrzanego wosku na skorupkę jajka przy pomocy szpileczki. W ten sposób powstają przecinki, z których pisankarki tworzą doskonałe kompozycje, równomiernie rozłożone na całej powierzchni jajka: rozety, słoneczka, wachlarze, łańcuszki. Dawniej, po nałożeniu woskowego ornamentu, jajko zanurzano w naturalnych barwnikach, uzyskiwanych z wywaru kory dębowej lub olchowej, często zmieszanej z opiłkami żelaza, a następnie gotowano w wywarze z łusek cebuli. Nadawały one pisance charakterystyczną, czarną bądź brunatną barwę. Barwiono też pisanki w samym wywarze z łupin cebuli, co pozwalało uzyskać różne odcienie brązu – od złocistego po brunatną czerwień. Na początku lat siedemdziesiątych XX w. pełne jajka zostały zastąpione wydmuszkami, a naturalne barwniki – syntetycznymi farbami do tkanin wełnianych i jedwabnych. Poprzez kilkakrotne zanurzenie pisanki w barwnikach, w kolejności od najjaśniejszego do najciemniejszego i równoczesne wzbogacanie ornamentu, na skorupce jajka powstają wielobarwne dekoracje. Co roku twórczynie ludowe z Lipska wykonują kilka tysięcy pisanek, które trafiają na świąteczne stoły nie tylko w Polsce. Targi Pisanki Lipskiej w Podlaskim Muzeum Kultury Ludowej to niepowtarzalna okazja by je zdobyć na własny stół. Stoiska z pisankami będą czynne od 11.00 do 15.00. Przez cały czas trwania targów można będzie oglądać pokazy pisankarskie, wziąć udział w warsztatach wykonywania pisanek, posłuchać muzyki. Zagra kapela Kanka Franka. Twórcy, którzy wezmą udział w targach i ich rękodzieło: • Jolanta Kozakiewicz – serwetki i inne akcesoria robione na szydełku.", "url": "https://pmkl.pl/273-muzeumkulturaludowa-ii-targi-pisanki-lipskiej", "category": "podlaskie", "sub_category": "Inne produkty", "phrase": "Pisanka lipska"}