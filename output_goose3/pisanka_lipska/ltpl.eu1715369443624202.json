{"meta_description": "Tradycyjne pisanki lipskie zdobione są rozgrzanym woskiem, nakładanym na skorupkę jajka za pomocą główki cienkiego gwoździa, bądź szpilki. Z powstałych ornamentów w postaci przecinków pisankarki tworzą kompozycje rozet, motywy słońca, wachlarzy, kłosów i", "title": "Pisanki lipskie - LTPL", "content": "Tradycyjne pisanki lipskie zdobione są rozgrzanym woskiem, nakładanym na skorupkę jajka za pomocą główki cienkiego gwoździa, bądź szpilki. Z powstałych ornamentów w postaci przecinków pisankarki tworzą kompozycje rozet, motywy słońca, wachlarzy, kłosów i łańcuszków, równomiernie rozłożonych na całej powierzchni jajka. Po nałożeniu woskowego ornamentu jajko zanurzano w naturalnych barwnikach uzyskanych z wywarów kory olchowej lub dębowej, zmieszanej z opiłkami żelaza, tzw. „zendra”, a następnie gotowano w wywarze z łusek cebuli. Nadawały one pisance charakterystyczną czarną bądź brunatną barwę. Jajka barwiono też na kolor jasnej zieleni w wywarze z młodego żyta. Jajko malowane naturalnymi barwnikami gotowane było na twardo. Usunięty wosk odsłaniał ornament w kolorze skorupki.Na początku lat 70. XX w. z inspiracji etnografów pisankarki pełne jajko zastąpiły jego wydmuszką, a naturalne barwniki chemicznymi farbami do malowania tkanin. Zaczęto też wykonywać pisanki wielobarwne, poprzez kilkakrotne zanurzanie jajka w barwnikach w różnych kolorach (w kolejności od najjaśniejszego do najciemniejszego), wzbogacając wydmuszkę po każdym zanurzeniu kolejną partią ornamentu. Ostatni, z reguły najciemniejszy kolor tworzył tło dla wielobarwnego ornamentu.Wprawne pisankarki, wykonujące każdego roku tysiące pisanek, opanowały do perfekcji sztukę „pisania” i tworzenia z ornamentów doskonałych kompozycji, pokrywających powierzchnię skorupki jajka. Zdobione woskiem na trwałych wydmuszkach bajecznie kolorowym ornamentem pisanki lipskie zaczęto traktować nie tylko jako rekwizyt obrzędowy, ale i jako dzieło sztuki, chętnie nabywane przez polskich i zagranicznych miłośników sztuki pisankarskiej.Muzeum Lipskiej Pisanki i Tradycji – ul. Rynek 2, tel. 87 642 32 06, tel. kom. 502 114 932Krystyna Cieśluk – ul. Kościelna 16, tel. 87 642 35 99, tel. kom. 725 690 182Kazimiera Wnukowska – Kolonie Lipsk 18,Genowefa Sztukowska-Skardzińska – ul. Ogrodowa 5, tel. 87 642 37 97Janina Trochimowicz – ul. 400-lecia 44, tel. 87 642 22 07, tel. kom. 600 676 155", "url": "https://ltpl.eu/miejsce/pisanki-lipskie", "category": "podlaskie", "sub_category": "Inne produkty", "phrase": "Pisanka lipska"}