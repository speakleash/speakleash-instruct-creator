{"meta_description": "Przygotowując gry, odkrywamy prawdziwe perełki - dzisiaj zachwyciły nas lipskie pisanki! Zobaczcie, jak pięknie kultywuje się tę tradycję!", "title": "Lipskie pisanki - niezwykła tradycja", "content": "Przygotowując gry i prowadząc warsztaty, mamy okazję poznawać zupełnie obce nam zakątki Polski. Najczęściej okazuje się, że te niewielkie miejscowości z drugiego końca kraju mają do zaoferowania mnóstwo niesamowitych historii. Aktualnie zachwycamy się Lipskiem i jego pisankarskimi tradycjami. Musimy przyznać, że lipskie pisanki całkowicie podbiły nasze serca – zwłaszcza teraz, tuż przed Wielkanocą. To wyjątkowa tradycja, która przykuwa uwagę szczególnie wiosną – ze względu na bliskość świąt wielkanocnych. Lipskie pisanki są wykonywane od przeszło 200 lat specjalną metodą batikową. Wiedza na temat pisania jajek (tak jest: pisanki piszemy, a nie malujemy!) jest przekazywana z pokolenia na pokolenia. Można ją też zdobyć na specjalnych warsztatach, które odbywają się w Muzeum Lipskiej Pisanki i Tradycji. Do zdobienia lipskich pisanek używa się rozgrzanego wosku: artystka nakłada go na powierzchnię jajka za pomocą główki szpilki. W ten sposób na skorupce pojawiają się kropki, kreski i przecinki, które łączą się w fantazyjne wzory: rozety, słoneczka, wachlarze albo łańcuszki. Tak ozdobione jajko należy włożyć do barwnika. Dzisiaj korzysta się z gotowych mieszanek, ale w przeszłości pisanki trzeba było gotować w wywarze z łusek cebuli albo kory dębu. Można też mieszać kolory, dzięki czemu lipskie pisanki zachwycają feerią barw. Trudno oderwać od nich oczy! Takie piękne motywy powinno się podziwiać nie tylko w okolicy wiosennych świąt wielkanocnych. Dzięki przedsięwzięciu Towarzystwa Przyjaciół Lipska wzory znane z lipskich pisanek można mieć przy sobie cały rok! Członkowie Towarzystwa czerpią inspirację z tej pięknej tradycji – i stworzyli serię produktów, którą nazwali PisankoweLove. PisankoweLove to marka niezwykła, bo bezpośrednio nawiązująca do lipskich pisanek. Twórcy przenoszą charakterystyczne wzory z jajek na breloczki, biżuterię albo torby. Dzięki temu każdy może mieć przy sobie kawałek starej tradycji w takiej formie, jaka będzie mu odpowiadała najbardziej! A ponieważ my też lubimy łączyć tradycję z nowoczesnością – zdecydowanie doceniamy ten pomysł! Lipsk to nieduże miasto na Podlasiu, w powiecie augustowskim. Położone tuż obok Biebrzańskiego Parku Narodowego, o ciekawych tradycjach i inspirujących dekoracjach – jego mieszkańcy zdecydowanie mają czym się chwalić. Towarzystwo Przyjaciół Lipska postanowiło wykorzystać nowoczesne technologie, by jeszcze skuteczniej promować swoje miasto. Ze względu na pandemię Arkadiusz Łapka i Alicja Krawczyńska spotykają się z uczestnikami warsztatów zdalnie: uczą ich tworzyć gry w aplikacji ActionTrack i opowiadają o założeniach fabularnych gier przez internet. Do premiery jeszcze trochę czasu, ale już teraz mamy nadzieję, że w gotowej grze pojawią się lipskie pisanki! Wy też wybierzcie się do Lipska! 🙂", "url": "https://goodgames.pl/aktualnosci/lipskie-pisanki-niezwykla-tradycja", "category": "podlaskie", "sub_category": "Inne produkty", "phrase": "Pisanka lipska"}