{"meta_description": "W Lipsku nad Biebrzą powstają najpiękniejsze pisanki na Podlasiu. Tw&oacute;rczynie ludowe wykonują je techniką batikową, polegającą na nanoszeniu woskowych wzor&oacute;w na skorupkę jajka specjalnym patyczkiem ze szpilką. Po zastygnięciu wosku pis...", "title": "Lipsk - Lipskie Zagłębie Pisankarskie. Atrakcje turystyczne Lipska. Ciekawe miejsca Lipska", "content": "W Lipsku nad Biebrzą powstają najpiękniejsze pisanki na Podlasiu. Twórczynie ludowe wykonują je techniką batikową, polegającą na nanoszeniu woskowych wzorów na skorupkę jajka specjalnym patyczkiem ze szpilką. Po zastygnięciu wosku pisanki barwi się na różne kolory.    Dawniej do barwienia używano barwników naturalnych - z cebuli, żyta, chabrów, dzisiaj coraz częściej używa się syntetycznych. Tradycyjne jest jednak, przekazywane z pokolenia na pokolenie, wzornictwo, które odróżnia lipskie pisanki od innych. Pisanki w Lipsku robi się nie tylko przed Wielkanocą, ale przez cały rok. Niektóre z pisankarek w ciągu roku malują nawet kilka tysięcy pisanek. Kolorowe jajka trafiają potem na rozmaite targi rękodzieła ludowego, część z nich zdobi również wielkanocne stoły za granicą.    Lipskie twórczynie malują misterne desenie nie tylko na jajkach kurzych, ale także na modnych ostatnio strusich jajach. Oryginalne lipskie pisanki można kupić między innymi u pani Genowefy Sztukowskiej przy ul. Ogrodowej 5, tel. 087 642 37 97 i u pani Krystyny Cieśluk przy ul. Kościelnej 16, tel. 087 642 35 99.", "url": "http://www.polskaniezwykla.pl/web/place/3761,lipsk-lipskie-zaglebie-pisankarskie.html", "category": "podlaskie", "sub_category": "Inne produkty", "phrase": "Pisanka lipska"}