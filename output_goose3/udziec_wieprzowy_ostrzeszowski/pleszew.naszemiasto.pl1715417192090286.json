{"meta_description": "Kaczka po \"pałucku\" z pampuchami i modrą kapustą, gostyński gar, udziec wieprzowy pieczony z kaszą z sosem z konfitury wiśniowej, czernina z nadnoteckiej gęsi z swiymi kluchami lub makaronem…. - tych regionalnych potraw można było posmakować podczas Festiwalu Tradycyjnej Kuchni Wielkopolskiej.", "title": "III Festiwal Tradycyjnej Kuchni Wielkopolskiej w Pleszewie", "content": "Kaczka po \"pałucku\" z pampuchami i modrą kapustą, gostyński gar, udziec wieprzowy pieczony z kaszą z sosem z konfitury wiśniowej, czernina z nadnoteckiej gęsi z swiymi kluchami lub makaronem…. - tych regionalnych potraw można było posmakować podczas Festiwalu Tradycyjnej Kuchni Wielkopolskiej. Kaczka po \"pałucku\" z pampuchami i modrą kapustą, gostyński gar, udziec wieprzowy pieczony z kaszą z sosem z konfitury wiśniowej, czernina z nadnoteckiej gęsi z swiymi kluchami lub makaronem…. - tych regionalnych potraw można było posmakować podczas Festiwalu Tradycyjnej Kuchni Wielkopolskiej. Festiwal, nad którym honorowy patronat objęli: Senator RP Andżelika Możdżanowska oraz Marszałek Województwa Wielkopolskiego Marek Woźniak zgromadził tłumy. Okazało się, że ogrody za starostwem stały się w tym dniu najważniejszym miejscem kulinarnym na mapie regionu. Szesnaście drużyn reprezentujących gminy, miasta i powiaty Wielkopolski stanęły w szranki do smakowitej rywalizacji. Głównym punktem Festiwalu były niezaprzeczalnie, podzielone na dwie konkurencje konkursy kulinarne. W konkursie na najlepsze danie ciepłe zwyciężyło Koło Gospodyń Wiejskich z Lipiej Góry, które przygotowało czerninę z nadnoteckiej gęsi z siwymi kluchami lub z makaronem. Drugie miejsce zajęły panie z Trzebina, które przygotowały udziec wieprzowy pieczony z kaszą z sosem z konfitury wiśniowej, grzybowym lub czosnkowym i kapustą. W konkurencji cukierniczej bezkonkurencyjne okazało się Technikum Gastronomiczne z Zespołu Szkół Technicznych w Pleszewie, które przygotowało pierniki drobne. Wśród wyróżnionych drużyn znalazły się: Masłowo, Wałków, Ziółkowo, Kuźnia, Ligota, Oporzyn, Sławoszyn, Nowa Wieś Ujska, Sowina, Kraszewice. Podczas festiwalu można było spróbować wiele potraw z tradycyjnej kuchni regionu, porozmawiać z osobami, które je przygotowały. Przy odrobinie szczęścia może i nawet można było dostać przepis na jakiś smakowity kąsek albo poznać jakąś ciekawą metodę, trik, który można by później zastosować w kuchni. Można było również wysłuchać wykładu dr Aleksandry Swulińskiej-Katulskiej z Uniwersytetu Przyrodniczego w Poznaniu na temat „Tradycyjna Kuchnia Wielkopolska na przestrzeni dziejów”. Festiwal Tradycyjnej Kuchni Wielkopolskiej to nie tylko \"uciecha dla ciała\". O satysfakcję \"dla ducha\" zadbali przedstawiciele regionalnych artystów. Na scenie zagrałą Kapela Odjazdowa z Witkowa, Zespół Muzyczny \"Róża\" z Niechanowa, zespół \"Notecianie\" z Lipiej Góry oraz zespół z Żegocina. Przekonali się również o tym goście z zaprzyjaźnionego powiatu Ammerland. Jest to już trzecia edycja Festiwalu, którego formuła przewiduje dla zwycięskiej drużyny przywilej organizowania kolejnej edycji na swoim terenie. Celem konkursu jest promocja regionów i prezentacja tradycyjnej kuchni Wielkopolski oraz aktywność stowarzyszeń i kół gospodyń wiejskich. Festiwal to także okazja do wymiany doświadczeń kulinarnych, zebrania przepisów i receptur regionalnych potraw.", "url": "https://pleszew.naszemiasto.pl/iii-festiwal-tradycyjnej-kuchni-wielkopolskiej-w-pleszewie/ar/c8-1982135", "category": "wielkopolskie", "sub_category": "Mięso świeże oraz produkty mięsne", "phrase": "Udziec wieprzowy ostrzeszowski"}