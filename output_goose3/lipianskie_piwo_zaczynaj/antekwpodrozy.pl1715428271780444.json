{"meta_description": "Co zobaczyć w Lipianach? Lipiany najciekawsze atrakcje. Mury obronne w Lipianach. Kościół Wniebowzięcia Najświętszej Maryi Panny w Lipianach. Ratusz w Lipianach.", "title": "Lipiany (zachodniopomorskie) - przewodnik po atrakcjach (Projekt \"Miasta stojące murem\") - Antek w podróży", "content": "Lipiany udało mi się odwiedzić ponownie w sierpniu 2022 roku i miałem okazję zobaczyć więcej atrakcji. Historia miasta sięga IX wieku, gdy na Półwyspie Storczyków powstał gród Pomorzan, a wokół niego osada. W XIII wieku Lipiany zostały włączone do Nowej Marchii, a przed 1302 rokiem przyznano im prawa miejskie. W swojej historii Lipiany często były miejscem różnych wojen i najazdów, m.in. ze strony książąt szczecińskich, husytów, Pomorzan. Dodatkowo wojna trzydziestoletnia oraz późniejsze przemarsze wojsk w XVII wieku spowodowały kolejne zniszczenia. Mury obronne zbudowano w Lipianach w XIV wieku, a ich pierwotna długość wynosiła 1470 metrów. Do dnia dzisiejszego zachował się stumetrowy odcinek w północnej części miasta przy ulicy Okrzei oraz pozostałości dwóch baszt zlokalizowane nieopodal przy tej samej ulicy. Wrażenie robią dwie piękne gotyckie XV wieczne bramy po wschodniej i zachodniej stronie miasteczka. Od strony zachodniej możecie zobaczyć bramę Pyrzycką, a od wschodu bramę Myśliborską. Nie można ich zobaczyć wewnątrz, ale do wnętrza Bramy Pyrzyckiej udało mi się zajrzeć. W centrum Lipian nieopodal rynku stoi kościół Wniebowzięcia Najświętszej Maryi Panny. Swój charakterystyczny wygląd zawdzięcza połączeniu granitu z cegłą. Zbudowano go na przełomie XIII i XIV wieku w stylu gotyckim, natomiast w XIX wieku świątynię przebudowano na styl neogotycki. Bardzo ciekawe są kościelne sklepienia, a do cennego wyposażenia należy również gotycka rzeźba z XV wieku przedstawiająca św. Piotra. Podczas zwiedzania lipiańskiego kościoła udało mi się zobaczyć również podziemia, które jednak nie są dostępne dla turystów. W centralnej części miasta znajduje się niewielki porośnięty drzewami rynek, czyli Plac Wolności, na którym mieści się fontanna oraz Dąb Pokoju. Jest to jedno z niewielu pomorskich miast, gdzie zachowała się przedwojenna zabudowa. W zachodniej pierzei rynku zobaczyć można barokowo-klasycystyczny ratusz z XVIII wieku. Na jego bocznej ścianie znajduje się płaskorzeźba przedstawiająca mieszkańców pijących znane od średniowiecza lipiańskie piwo.", "url": "https://antekwpodrozy.pl/258-lipiany-zachodniopomorskie-krotki-przewodnik-po-atrakcjach", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Lipiańskie piwo Zaczynaj"}