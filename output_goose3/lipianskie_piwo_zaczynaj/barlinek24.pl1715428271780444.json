{"meta_description": "Barlinek24.pl", "title": "JARMARK Z LIDEREM", "content": "02 kwietnia na Rynku Miejskim zagościły wielkanocne zające, palmy, swojskie wyroby, miody, rękodzieło artystyczne, ceramika, rośliny i wiele wiele innych. W tym dniu odbył się I Jarmark Wielkanocny, którego organizatorem byli: Stowarzyszenie „Lider Pojezierza”, Urząd Miejski w Barlinku, Ośrodek Wsparcia Ekonomii Społecznej oraz Barlinecki Ośrodek Kultury. Spotkanie, które poprowadziła Katarzyna Mielcarek, oficjalnie otworzyli m.in. Prezes Stowarzyszenia „Lider Pojezierza” Adam Andriaszkiewicz, wicemarszałek województwa zachodniopomorskiego Jarosław Rzepa, Dyrektor Wydziału Rozwoju Obszarów Wiejskich Urzędu Marszałkowskiego w Szczecinie Arkadiusz Janowicz, wicestarosta pyrzycki Bartłomiej Królikowski, Ryszard Mićko członek Zarządu Województwa Zachodniopomorskiego, Burmistrz Barlinka Dariusz Zieliński. Wicemarszałek Jarosław Rzepa, przyjechał do Barlinka ogłosić, bardzo przyjemną dla naszych sąsiadów z Lipian, informacją. 17 marca tego roku, na Listę Produktów Tradycyjnych, prowadzoną przez Ministra Rolnictwa i Rozwoju Wsi, w kategorii „Napoje alkoholowe” wpisano „Lipiańskie piwo Zaczynaj”. Jest to produkt regionalny, wytwarzany tradycyjną metodą. W części artystycznej Jarmarku na scenie zaprezentowały się zespoły z obszaru działania „Lidera Pojezierza”. Były to m.in. „Super babki z Kolska”, Kapela „Dębniacy”, trio „Konstans”, Chór Gminny \"Con Passione\". Rozstrzygnięto również dwa konkursy – na palmę wielkanocną i świąteczny żurek. Te najpiękniejsze palmy i najsmaczniejszy żurek wybierało jury w składzie: Halina Olkiewicz – Fijałkowska restaurator, Julita Kołda Dyrektor MGOK w Pełczycach, Brygida Liśkiewicz Dyrektor Barlineckiego Ośrodka Kultury oraz Krzysztof Kłosowicz Lider Pojezierza.", "url": "https://barlinek24.pl/aktualnosci/9379-jarmark-z-liderem", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Lipiańskie piwo Zaczynaj"}