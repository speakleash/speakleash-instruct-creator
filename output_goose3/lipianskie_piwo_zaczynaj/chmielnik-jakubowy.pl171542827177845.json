{"meta_description": "Portal o piwie - feat. Chmielnik Jakubowy - Newsy ze świata piwa, piwowarstwa. Recenzje polskich i zagranicznych piw.", "title": "Piwo z Lipian na Liście Produktów Tradycyjnych", "content": "Jak informuje na swojej stronie internetowej zachodniopomorski Urząd Marszałkowski, tradycyjne piwo z Lipian, niewielkiego miasta na Pomorzu Zachodnim, zostało wpisane na Listę Produktów Tradycyjnych, którą prowadzi Ministerstwo Rolnictwa i Rozwoju Wsi. Pierwsze wzmianki na temat tego lipiańskiego trunku datuje się na średniowiecze, kiedy na te tereny przybyli cystersi. Niestety o oryginalnej recepturze wiadomo bardzo niewiele, jednak powstało już kilka teorii, jak to piwo mogło smakować – a wszystko to dzięki lokalnym strukturom PSPD :). W 2013 r. odbyły się I Stargardzkie Warsztaty Piwowarskie, podczas których podjęto się pierwszych prób odtworzenia piwa lipiańskiego, znanego pod nazwą Zaczynaj (jej rodowód nie jest niestety znany). Uznano, że było ono produkowane na bazie słodu pszenicznego, z dodatkiem kwiatów lipy, do czego nawiązywać ma dzisiejsza nazwa miejscowości. Niestety obecnie w Lipianach nie ma już browaru, a o związku miasta z piwowarstwem przypomina dziś jedynie pomnik przyrody – Dąb Piwowarów, rosnący w pobliżu tamtejszego ratusza. Dlatego każda inicjatywa przypominająca o piwnym rodowodzie miasta jest naprawdę cenna. Być może niedługo doprowadzi to do powstania nowego, lokalnego browaru :). O samym piwie Zaczynaj można było wysłuchać podczas prelekcji historycznej wygłoszonej w ramach ubiegłorocznego Szczecińskiego Festiwalu Piwa. Choć proces odtwarzania tego historycznego napitku obecnie przypomina raczej wróżenie z fusów kawy rozpuszczalnej, to może być zalążkiem ciekawych inicjatyw piwowarskich, podobnych do tych warmińskich, gdzie na poważnie zaczęto zajmować się tematem rosanke. A nie jest to jedyny historyczny styl, który ostatnio zainteresował zachodniopomorskich piwowarów, którzy nie tak dawno próbowali swoich sił w zmaganiach z piwem szczecińskim. Więcej o historii lipiańskiego piwowarstwa przeczytać możecie na stronie zachodniopomorskiego Urzędu Marszałkowskiego.", "url": "https://www.chmielnik-jakubowy.pl/piwo-lipianskie-na-liscie-produktow-tradycyjnych/", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Lipiańskie piwo Zaczynaj"}