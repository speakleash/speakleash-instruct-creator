{"meta_description": "Powyższe powiedzenie pochodzi ze średniowiecza i dotyczy piwa z Lipian o nazwie „Zaczynaj”. Właśnie piwo to zostało umieszczone na liście produktów tr...", "title": "Dziewczyna cudna i urodziwa, ale niewarta lipiańskiego piwa", "content": "-Lista Produktów Tradycyjnych obejmuje wyjątkowe produkty, których specyficzny charakter i właściwości wynikają z zastosowania tradycyjnych, historycznie ugruntowanych i udokumentowanych metod produkcji – powiedział Jarosław Rzepa, wicemarszałek województwa zachodniopomorskiego. Z piwem w Lipianach związana była tradycja. Każdy kto ważył piwo, musiał przejść przez komisję składającą się z radnych. Dopiero kiedy smakowało rajcom, piwowar mógł sprzedawać swój napój. Każdy próbował z jednego kufla, począwszy od burmistrza, a na najmłodszym radnym kończąc. Nie wszystkim jednak starczało. W tej sprawie w 1479 r. młody radny napisał skargę do ówczesnych władz (margrabiego brandenburskiego, który sprawował wówczas zwierzchnictwo nad Pomorzem Zachodnim). Margrabia Albrecht Achilles odpowiedział tak: „Ten, kto wypija ostatki, powinien zaczynać też świeże pić”. To ZACZYNAJ - mówili do ostatniego radnego jego kompani. I tak piwo w Lipianach nazywano „Zaczynaj”. Jak widać tradycja w nazwie przetrwała do dzisiaj. Natomiast przysłowie podane przez nas w tytule znane jest historykom, przewodnikom turystycznym i regionalistom.", "url": "https://www.igryfino.pl/artykul/15514,dziewczyna-cudna-i-urodziwa-ale-niewarta-lipianskiego-piwa", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Lipiańskie piwo Zaczynaj"}