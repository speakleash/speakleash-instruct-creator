{"meta_description": "Najlepsza na świecie zupa szczawiowa z ziemniakami i jajkiem na twardo. Sprawdzony przepis babci, który przez lata się nie zmienił. Zupa szczawiowa ze słoika lub ze świeżego szczawiu. Wypróbuj!", "title": "Zupa szczawiowa", "content": "Mam wielki sentyment do tego przepisu, ponieważ bardzo podobną robiła moja babcia. Starałam się ją odtworzyć z pamięci, ponieważ przepis na nią nigdy nie został spisany. Myślę, że spodoba się Wam tak samo, jak zupa z kurek , którą pokochaliście. Jak dla mnie najlepsza na świecie zupa szczawiowa jaką można ugotować. Tę pyszną, tradycyjnie polską zupę gotuję na świeżym szczawiu lub na szczawiu ze słoika. Zupa szczawiowa z jajkiem i ziemniakami... pycha! Kalorie liczone są bez dodatków do zupy. Tę zupę szczawiową gotuję zawsze na żeberkach wieprzowych oraz na indyku. Sięgam po niewielkie skrzydło z indyka lub indyczą szyję. Żeberka wybieram chude i jak najświeższe. Warto mieć swoje sprawdzone źródło mięsa. Najlepiej jest kupować mięso prosto od rzeźnika. W dużym garnku umieść umyte mięso. Żeberka kroję zazwyczaj na mniejsze kawałki. Dodaj też obraną marchew oraz pietruszkę, kawałek pora i selera. Jeśli nie masz pora, to możesz śmiało dodać do zupy cebulę. Polecam użyć małą cebulę i opalić ją lekko nad palnikiem. Jeśli masz kuchenkę elektryczną, to podziel cebulę na pół i piecz ją chwilę na suchej patelni. Powinna się ładnie zarumienić.   Na koniec dodaj też zioła. Wlej 2 litry wody. Garnek przykryj przykrywką. Zupę zagotuj i zmniejsz moc palnika, by tylko lekko bulgotała. Gotuj tak rosół przez całe 1,5 godziny bez odkrywania przykrywki. Po tym czasie na chwilę zestaw garnek z palnika.Łyżką cedzakową wyłów na deskę wszystkie składniki zupy. Ma zostać sam rosół. Marchewkę pokrój w kosteczkę. Zdejmij też mięso z żeberek oraz ze skrzydła. Reszta składników nie będzie Ci potrzebna. Pozostałe warzywa możesz wykorzystać do zrobienia kotletów, zobacz przepis na kotleciki warzywne Do garnka z czystym rosołem włóż zatem samo mięso oraz kawałki marchewki. Garnek z zupą ponownie umieść na palniku. Ustaw średnią moc i dodaj posiekany szczaw. Jeśli masz szczaw świeży, to najpierw umyj go dokładnie w czystym zlewie pod zimną, bieżącą wodą. Oderwij ogonki a liście poszatkuj nożem. Po oczyszczeniu zostało mi niecałe 400 gramów szczawiu.Szczaw praktycznie od razu zmieni kolor pod wpływem temperatury. Zamieszaj zupę i poczekaj kilka minut, by szczaw lekko zbrązowiał. Jeśli masz szczaw w słoiku , to wystarczy dodać go do zupy. Należy wówczas uważać z solą. Szczaw z przecieru jest często słony i być może nie będzie potrzeby dosalania zupy.W małej miseczce umieść cztery łyżki, gęstej i kwaśnej śmietany 18 %. Dodaj łyżeczkę mąki pszennej i zamieszaj. Chochlą wlej do miseczki odrobinę wrzącej zupy, by zahartować śmietanę. Jeśli zimną śmietanę wlejesz bezpośrednio do zupy, to może się ona zwarzyć. Całość przelej od razu do garnka i zamieszaj zupę szczawiową.Zupę szczawiową gotuj jeszcze kilka minut na małej mocy palnika. Przed wyłączeniem sprawdź jak smakuje. Ja zazwyczaj dodaję jeszcze do zupy odrobinę soli i pół płaskiej łyżeczki zmielonego pieprzu.Zupa szczawiowa smakuje najlepiej podana ziemniakami z wody oraz z jajkiem ugotowanym na twardo. Ja ziemniaki gotuję w osobnym garnku, w osolonej wodzie do miękkości. Robię to zawsze wtedy, gdy gotuje mi się rosół. Mam całe 1,5 godziny na to, by przygotować sobie ziemniaki oraz jajka na twardo Zupa szczawiowa ląduje na talerzach. Do środka zaś ugotowane ziemniaki oraz jajka gotowane na twardo i świeżo siekany szczypiorek lub koperek.Smacznego!", "url": "https://aniagotuje.pl/przepis/zupa-szczawiowa", "category": "mazowieckie", "sub_category": "Gotowe dania i potrawy", "phrase": "Barszcz szczawiowy z Radziwiłłowa"}