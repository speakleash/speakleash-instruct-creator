{"meta_description": "", "title": "KASZËBË - Kuch marchewny - Geocaching Opencaching Polska", "content": "Ciasto początkowo przygotowywano z podstawowych i łatwo dostępnych w każdym gospodarstwie składników, takich jak marchew, mąka, woda. Dlatego mieszkańcy Kaszub nazywali je biednym ciastem. Wraz ze wzrostem zasobności, gospodynie kaszubskie urozmaicały skład ciasta poprzez dodanie do niego bakalii, kakao, oleju, orzechów. Sposób przygotowania ciasta jest prosty i szybki. Należy utrzeć marchew, a nadmiar soku odlać (posłuży do przygotowania polewy na ciasto). Następnie należy utrzeć jajka z cukrem, dodając mąkę oraz olej i trochę cynamonu do smaku. Na koniec do ciasta należy dodać startą marchew i bardzo dobrze wymieszać. Pieczenie ciasta trwa około godziny. Recepturę przygotowania kaszubskiego kuchu marchewnego można odnaleźć w wielu publikacjach związanych z kuchnią regionalną Kaszub, takich jak „Kuchnia pomorska”, „Tradycyjna kuchnia pomorsko-wielkopolska, czyli od poliwek i golców po okrasy i pierniki”, „Powiastka o tim, jak przóde lat Kaszubi warzele”.", "url": "https://opencaching.pl/viewcache.php?wp=OP8360", "category": "pomorskie", "sub_category": "Wyroby piekarnicze i cukiernicze", "phrase": "Kaszubski kuch marchewny"}