{"meta_description": "Wyobrażając sobie dania wigilijne mamy zazwyczaj na myśli barszczyk, karpia, pierogi z kapustą czy kutię. Są jednak potrawy, które są charakterystyczne wyłącznie dla danych regionów kraju i nie występują nigdzie indziej. Do takich potraw należy kaszubski miodny kuch, czyli ciasto podobne do piernika z dodatkiem marchewki, miodu i bakalii. Sprawdzony przepis z bloga \"Tanio-Szybko-Smacznie\".", "title": "Marchewkowy miodny kuch. Świąteczny specjał z Kaszub", "content": "Wyobrażając sobie dania wigilijne mamy zazwyczaj na myśli barszczyk, karpia, pierogi z kapustą czy kutię. Są jednak potrawy, które są charakterystyczne wyłącznie dla danych regionów kraju i nie występują nigdzie indziej. Do takich potraw należy kaszubski miodny kuch, czyli ciasto podobne do piernika z dodatkiem marchewki, miodu i bakalii. Sprawdzony przepis z bloga \" Tanio-Szybko-Smacznie \". Zmrożoną marchewkę wrzucamy do wrzącej wody i gotujemy ok. 4 minuty. Dobrze odcedzamy i miksujemy za pomocą blendera. Odciskamy z nadmiaru wody na ręczniku papierowym (można to zrobić nawet trzykrotnie, gdyż im więcej będzie wody w marchewce, tym większe prawdopodobieństwo, że zrobi nam się zakalec). Jajka ucieramy z cukrem w mikserze na puszystą masę, dodajemy miód i miksujemy przez chwilę. Po trochu dosypujemy przesianej mąki zmieszanej z sodą i przyprawą piernikową. Małym strumieniem dolewamy olej cały czas miksując. Dodajemy puree z marchewki i ponownie miksujemy. Ciasto wlewamy do niedużej keksówki (27-30 cm długości) wyłożonej papierem do pieczenia lub posmarowanej tłuszczem. Pieczemy 40 minut w 180 stopniach C. W kąpieli wodnej roztapiamy białą czekoladę. Dodajemy do niej ogrzany, również w kąpieli wodnej, serek mascarpone. Serek powinien być ciepły inaczej czekolada może się zważyć. Po upieczeniu studzimy ciasto i dopiero wtedy polewamy ciepłą polewą czekoladową oraz dekorujemy bakaliami.  Zobacz również: tarta gruszkowa", "url": "https://kuchnia.wp.pl/marchewkowy-miodny-kuch-6199400964884609c", "category": "pomorskie", "sub_category": "Wyroby piekarnicze i cukiernicze", "phrase": "Kaszubski kuch marchewny"}