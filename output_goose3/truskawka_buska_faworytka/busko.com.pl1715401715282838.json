{"meta_description": "", "title": "Truskawkowe święto w Błońcu", "content": "Rady Sołeckie Błońca i Nowej Wsi oraz członkinie miejscowego Koła Gospodyń Wiejskich, we współpracy z burmistrzem MiG Busko-Zdrój oraz BSCK, zorganizowały na swoim terenie radosne „Truskawkowe Święto\". Region, znany w okolicy jako zagłębie produkcji tych owoców, konsekwentnie podkreśla swą wyjątkowość i skutecznie promuje własną „truskawkową\" markę. Piknik, który odbył się 7 czerwca na placu przy wiejskim Domu Kultury, byt doskonałą ku temu okazją. Jak co roku, dopisali goście. Wśród nich znaleźli się m.in. posłowie na Sejm Andrzej Pałys i Przemysław Gosiewski, marszałek województwa świętokrzyskiego Adam Jarubas, wojewoda świętokrzyski Bożentyna Pałka-Koruba, przedstawiciele władz samoarządowych gminy i powiatu Busko-Zdrój i gmin ościennych, kół gospodyń oraz instytucji. Dopisali również mieszkańcy, którzy tłumnie ściągnęli do Błońca, wiedzeni wizją dobrej zabawy. I nie rozczarowali się. Organizatorzy zadbali o strawę dla ciała i ducha. Piknik rozpoczął się polową mszą św, którą poprowadził proboszcz parafii w Szczaworyżu ks. Stanisław Kondrak. Oficjalnego otwarcia festynu dokonał burmistrz miasta i gminy Busko-Zdrój Piotr Wąsowicz. W chwilę później na scenę wkroczyła słynna Genowefa Pigwa, czyli świętokrzyski artysta Bronisław Opałko, który wraz ze swym kabaretowym zespołem przez kilkadziesiąt minut utrzymywał widownię w stanie permanentnego rozbawienia. Atrakcją były stoiska, przygotowane przez członkinie KGW z Wełcza, Kołaczkowie, Młyn, Oleszek, Widuchowej, Broniny i Podgaja. Na stołach znalazły się wyborne domowe wypieki. Składnikiem większości z nich była, rzecz jasna, truskawka. O zaproszonych gości zadbały w sposób szczególny członkinie KGW z Błońca, które w świetlicy przygotowały wspaniały poczęstunek. Atmosferę rozgrzała góralska kapela z Białki Tatrzańskiej. Przy skocznych dźwiękach bawili się starsi i młodsi. Sceniczne prezentacje przeplatano konkursami. Buski Powiatowy Zespół Doradztwa ŚODR przygotował trudny zestaw pytań dotyczących lokalnej odmiany truskawki - „buskiej faworytki\". Miejskie Przedsiębiorstwo Gospodarki Komunalnej zorganizowało zaś konkurs na temat selektywnej zbiórki odpadów. Festyn zakończył się zabawą taneczną, w której uczestniczyli miejscowi i przyjezdni. Ciekawe przedsięwzięcie speołeczności Błońca i Nowej Wsi stało się już stałym punktem kalendarza kulturalnego oraz znakiem rozpoznawczym regionu.", "url": "https://busko.com.pl/truskawkowe-swieto-w-bloncu,,2,1,1,5571,n.html", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka buska faworytka"}