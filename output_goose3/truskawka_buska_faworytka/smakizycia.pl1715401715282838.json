{"meta_description": "Nadchodzi szczęśliwy czas dla wszystkich, którzy lubią słodycze. Oto na naszych stołach pojawią się owoce. Pełne słodyczy a zarazem zdrowe. Rzadka to gratka!", "title": "Cudowna poziomka anansowa - Inspiracje - Smaki Życia", "content": "Przyjrzyjmy się truskawce – z wyglądu przypomina nieco serduszko. Dzięki temu łatwo zapamiętać, że właśnie dla serca jest wyjątkowo dobroczynna. Truskawki obniżają bowiem poziom cholesterolu i ciśnienie tętnicze. Od wieków medycyna ludowa przypisywała truskawkom same zalety. Dziś ich prozdrowotne działanie potwierdzają badania naukowe. Naukowcy wykazali, że truskawki pobudzają białka chroniące organizm przedchorobami serca. To cudownie pachnące owoce mogą poszczycić się długą listę zasług dla naszego zdrowia. Cukier w truskawkach to metabolizowana bez udziałuinsuliny fruktoza. W umiarkowanych ilościach mogą więc cieszyć się nimi także cukrzycy. Kolejne badania naukowe wykazały, że truskawki pomagają nam pozbywać się wolnych rodników. Mają też działanie antywirusowe. Wiadomo, że pomagają nam uporać się z wirusem Herpes powodującym półpaśca i opryszczkę. Są polecane osobom z nadwagą, gdyż pomimo słodkiego smaku mają niski indeks glikemiczny a także utrudniają wchłanianie tłuszczu. Zawarte w truskawkach pektyny pobudzają pracę jelit, a kwasy organiczne regulują trawienie i przyśpieszają przemianę materii. Są żółciopędne, więc stymulują pracę wątroby i woreczka żółciowego i moczopędne, więc wspomagając pracę nerek, pomagają uzyskać jednocześnie spadek wagi. Porcja 100 g truskawek zawiera 60 mg witaminy C, co pokrywa dzienne zapotrzebowanie. Jest w nich też sporo witamin z grupy B, a także niewielkie ilości witaminy A i E, oraz mikroelementy: żelazo, magnez, potas, wapń i fosfor. A przy tym to tylko 28 kalorii! Mają też truskawki niski indeks glikemiczny – 40. Oczywiście najlepiej jeść je na surowo i niekoniecznie z dodatkiem bitej śmietany z cukrem! Można też truskawki mrozić i robić z nich przetwory. Do tego celu lepiej nadają się truskawki odmian późnych. Aby nie utracić cennych wartości odżywczych truskawek, powinniśmy traktować je bardzo delikatnie. Owoce te nie znoszą moczenia i długotrwałego przechowywania. Dotyczy to zwłaszcza odmian polskich, bo „plastikowe” truskawki zagraniczne zniosą wszystko. Nie mają jednak takiego aromatu jak rodzime. Najlepiej truskawki jeść na surowo i bez dodatków - wtedy wykorzystamy wszystkie ich zdrowotne właściwości. Truskawka faworytka buska pochodzi z bardzo słonecznych okolic, co sprawia, że jest słodka. To odmiana tradycyjna, która dzięki swoim walorom smakowym wygrywa z nowoczesnymi, bardziej odpornymi i łatwiejszymi w uprawie gatunkami. Charakterystyczną cechą buskiej faworytki jest to, że zamrożona a potem odmrożona zachowuje piękną barwę świeżego owocu. Ma zwartą konsystencję miąższu i mocny aromat.", "url": "http://www.smakizycia.pl/kuchnia/inspiracje/cudowna-poziomka-anansowa/", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka buska faworytka"}