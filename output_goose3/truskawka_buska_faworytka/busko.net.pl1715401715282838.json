{"meta_description": "", "title": "Zapraszamy na Szlak Kulinarny Ponidzia i Powiśla", "content": "Smak lokalnych, często zapomnianych dziś specjałów, zaskakuje turystów, a dla mieszkańców regionu jest przypomnieniem własnych korzeni kulinarnych. Siłą ponidziańskiej i powiślańskiej kuchni są zdrowe i ekologiczne produkty wpisane na Listę Produktów Tradycyjnych Ministerstwa Rolnictwa i Rozwoju Wsi. Perełki rodzimej kuchni znalazły się na mapie Kulinarnego Szlaku Ponidzia i Powiśla, a tajemnice przyrządzania tych przysmaków zbierane były skrzętnie przez ostatnie cztery lata i ujęte zostały w \"Pamiętniku Kulinarnym\". Stworzenie publikacji dotyczącej naszych lokalnych kulinariów było nie lada wyzwaniem, biorąc pod uwagę, iż na tym terenie nie istniało wcześniej żadne piśmiennictwo na ten temat. Przepisy przekazywane były najczęściej z pokolenia na pokolenie drogą ustną, bądź w starych rodzinnych zapiskach. Udało się jednak zarchiwizować produkty i potrawy dzięki współpracy trzech Lokalnych Grup Działania \"Słoneczny Lider\", \"G5\", \"Perły Ponidzia\" oraz restauratorów, przetwórców i Kół Gospodyń Wiejskich. Kulinarny Szlak Ponidzia i Powiśla obejmuje 46 charakterystycznych produktów oraz potraw. Wśród nich jest słynny miód z ponidziańskich kwiatów oraz uprawiane u nas od lat: czosnek Wójczański, truskawka Faworytka, fasola Piękny Jaś i wiele innych odmian owoców i warzyw, których uprawa jest silnie zakorzeniona w lokalnej tradycji. Intrygująca nazwa jest kolejnym argumentem do spróbowania takich dań jak: żabieckice gały, blachorze, strojcowskie zawijoki czy wiślickie dzianie. W lokalną tradycję wpisał się także wyrób szynki z Broniny, kiełbasy z Pacanowa oraz wszelkiego rodzaju trunków, nalewek i win. Potrawy cechuje oryginalność i smak, będące gwarancją zaspokojenia nawet najbardziej wymagających podniebień. Trudno tu wymienić wszystkie wyjątkowe dania i produkty, które zostały ujęte w Kulinarnym Szlaku Ponidzia i Powiśla. W najbliższych dniach przedstawimy dokładnie regionalne smakołyki oraz miejsca w których można je skosztować.", "url": "https://busko.net.pl/zapraszamy-na-szlak-kulinarny-ponidzia-i-powisla,,2,1,1,1,18223,n.html", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka buska faworytka"}