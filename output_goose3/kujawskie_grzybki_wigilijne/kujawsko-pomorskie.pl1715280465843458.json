{"meta_description": "", "title": "Tradycyjne przysmaki na święta | Województwo Kujawsko-Pomorskie", "content": "Żurek, biała kiełbasa czy mazurki – bez nich nie wyobrażamy sobie wielkanocnego stołu. Zapraszamy do przygotowania tych potraw według przepisów z naszej regionalnej Listy Produktów Tradycyjnych. Wykonane samodzielnie według starych, sprawdzonych receptur będą świetnie smakować w święta. – Święta to także spotkania przy wspólnym stole i smakołyki przyrządzane przez nasze mamy czy babcie. Niektóre z nich pamięta się przez całe życie. Przygotowując świąteczne, potrawy warto sięgnąć do tradycyjnych przepisów. Receptury na produkty z naszego regionu, wpisane na ministerialną Produktów Tradycyjnych, reprezentują bogate i wciąż żywe dziedzictwo kulinarne Kujaw i Pomorza – mówi marszałek Piotr Całbecki. Na ogólnopolskiej ministerialnej Liście Produktów Tradycyjnych znajduje się już 95 wyrobów i potraw z naszego regionu. Ostatnim produktem wpisanym na listę w kwietniu 2021 roku są kujawskie grzybki wigilijne, zgłoszone przez Danutę Jaskólską z gminy Bądkowo (powiat aleksandrowski). Z naszej Listy Produktów Tradycyjnych na Wielkanoc warto skorzystać z przepisów na: • białą kiełbasę w słoiku (zgłoszoną przez Przedsiębiorstwo Handlowo Usługowe Produkcyjne Rolmięs z Łabiszyna, powiat żniński), • żur kujawski (zgłoszony przez Stowarzyszenie Partnerstwo Dla Ziemi Kujawskiej z Aleksandrowa Kujawskiego),a także na ciasta: • kujawiok- wielkanocną babę drożdżową (zgłoszoną przez Annę Patyk z Koła Gospodyń Wiejskich w Bronisławiu, powiat radziejowski), • mazurek orzechowy z Kaniewa (zgłoszony przez gospodynię z Kaniewa, powiat aleksandrowski). Wszystkie produkty z Kujawsko-Pomorskiego wpisane na listę na stronie Ministerstwa Rolnictwa i Rozwoju Wsi. Zachęcamy, aby wybierając produkty na wielkanocne stoły, sięgnąć po wyroby lokalnych przedsiębiorców – chociażby tych, którzy oferują swoje produkty w sklepie internetowym Lokalna Żywność. Wczoraj (13 kwietnia) przed Urzędem Marszałkowskim w Toruniu odbył się jarmark, na którym można było kupić i spróbować przysmaków wprost od dostawców z naszego regionu. Przypominamy, że na Listę Produktów Tradycyjnych mogą być wpisane produkty rolne, artykuły spożywcze i napoje spirytusowe: • których jakość lub wyjątkowe cechy i właściwości wynikają ze stosowania tradycyjnych, tzn. wykorzystywanych od co najmniej 25 lat, metod produkcji, • będące elementem dziedzictwa kulturowego regionu, w którym są wytwarzane, Wnioski o wpis produktu na listę składa się do Urzędu Marszałkowskiego, który dokonuje ich oceny. Pozytywnie zweryfikowane wnioski przesyłane są do Ministra Rolnictwa i Rozwoju Wsi, który jest odpowiedzialny za jej prowadzenie i uaktualnienie. Lista jest publikowana na bieżąco na stronie internetowej Ministerstwa Rolnictwa i Rozwoju Wsi (Szczegóły jak zarejestrować produkt tradycyjny).", "url": "https://kujawsko-pomorskie.pl/aktualnosci/tradycyjne-przysmaki-na-swieta/", "category": "kujawsko-pomorskie", "sub_category": "Gotowe dania i potrawy", "phrase": "Kujawskie grzybki wigilijne"}