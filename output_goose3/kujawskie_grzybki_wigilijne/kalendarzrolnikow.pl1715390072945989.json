{"meta_description": "Wigilijne potrawy na Kujawach - smaki i zapachy z dzieciństwa. Zapraszamy na KalendarzRolnikow.pl", "title": "Wigilijne potrawy na Kujawach - smaki i zapachy z dzieciństwa", "content": "Już w Wigilię od samego rana w naszych domach unoszą się wspaniałe zapachy świątecznych potraw. W kuchni Kujaw królowały i królują do dziś pierogi, groch z kapustą, karp, kluski z makiem i zupa z suszonych śliwek. Potrawa pod nazwą „groch z kapustą” występowała w menu naszego regionu na pewno już w XIX wieku – dowodem na to są opisy Oskara Kolberga. Groch w wierzeniach ludowych chronił przed chorobami, w połączeniu z kapustą miał zapewnić urodzaj i dostatek. Kapusta chroniła od złego. Wszystko miało swój czas, pieczeniem ciastek gospodynie zajmowały się dużo wcześniej, aby zdążyć z przygotowaniami. Ciastka maszynkowe nadawały się do długiego przechowywania w szklanym słoju lub blaszanym pudełku, pod warunkiem, że były szczelnie zamknięte, dlatego piekło się je długo przed świętami, a i leżakować mogły do końca karnawału. Do dzisiaj przed Świętami Bożego Narodzenia przygotowuje się na Kujawach ciastka maszynkowe, amoniaczki, pierniki oraz kruche ciastka z cukrem. Wykonanie: mąkę przesiać przez sito na stolnicę. Dodać masło – posiekać nożem razem z mąka. Do posiekanych składników dodać żółtka, cukier puder oraz proszek do pieczenia. Wszystko zagnieść, aż do uzyskania jednolitej masy. Na maszynkę do mięsa przykręcić nakładkę do ciastek i przeciskać przez nią zagniecione ciasto. Formujące się paski ciasta kroić na kawałki 5–6 cm. Blachę wyłożyć papierem do pieczenia, układać pocięte ciastka. Piekarnik nagrzać do temperatury 180°C. Piec ok. 15 minut do uzyskania złocistej barwy. Wigilijne „Kluski z makiem” nazywano makiełkami. Mak jest symbolem płodności, dlatego nie mogło zabraknąć go na wigilijnym stole. Według ludowych wierzeń mak spożywany na Wigilię Bożego Narodzenia miał zapewnić szczęście i urodzaj, a „dziewczyny tarły mak na Wigilię, aby rychło wyjść za mąż”. Wykonanie: mąkę ok. ½ kg połączyć z 2 jajkami i wodą (tyle, aby się składniki połączyły), zagnieść ciasto, aby powstała elastyczna, miękka masa. Utworzyć z ciasta wałek o średnicy ok. 10 cm i pokroić go wszerz na kilka części, aby powstały grube krążki o walcowatym kształcie. Każdy krążek rozwałkować wałkiem do ciasta na stolnicy na dosyć cienki placek, podsypując mąką. Placki pokroić w paski o szerokości 5–6 cm, które układamy jeden na drugim. Ułożone w stosik paski przekroić na pół, złożyć ponownie w stosik i kroić całość wszerz na niezbyt szerokie paseczki ok. 5 cm. Przesypywać mąką pszenną paski, aby się nie sklejały. Pokrojone kluski rozłożyć na stolnicy. Nie wszystkie kluski z przygotowanej porcji używamy do sporządzenia produktu – z masą makową mieszamy kluski w ilości nam potrzebnej, resztę można użyć do zupy z suszonych śliwek. Mak ok. ½ kg, przepłukać zalać ½ litrem wrzącego mleka i gotować przez pół godziny do 1 godziny na małym ogniu. Doglądać, aby się nie przypalił. Mak odsączyć, zemleć 2–3 razy w maszynce, „na małych oczkach” (używając sitka o najmniejszych oczkach). W rondlu o grubym dnie rozpuścić ok. 2 łyżek masła, dodać ½ szklanki miodu, garść posiekanych orzechów, garść rodzynek, ½ szklanki pokrojonej drobno skórki pomarańczowej oraz zmielony mak. Wszystko smażyć ok. 15 minut, mieszając, aby masa się nie przypaliła, a składniki dobrze połączyły. Gotową masę przestudzić, połączyć z kluskami. „Wigilijna zupa z suszonych śliwek”, jak sama nazwa wskazuje, przygotowywana jest tylko na wigilijną kolację. Tej zupy nie spożywa się w żaden inny dzień roku, oprócz tradycji wiąże się to z tym, że nie smakowałaby tak, jak w Wigilię. W ciągu roku gotujemy zupę śliwkową ze świeżych owoców lub z kompotu. Składniki: suszone śliwki Węgierki ok. 20 dag, w całości razem z pestką, 3 goździki, sól, cukier, ok. 150 ml śmietany, 1½ łyżki mąki tortowej lub krupczatki. Wykonanie: śliwki przebrać, zalać surową, zimną wodą w tym samym garnku, w którym będą się gotować. Woda musi zakryć śliwki, ok. ¾ pojemności garnka. Owoce moczyć, jak napęcznieją dodać cukru, goździków (pamiętać o tym, aby nie dodawać za dużo, gdyż zupa będzie za bardzo aromatyczna i niesmaczna), soli do smaku. Pogotować – gotujemy w tej samej wodzie, w której śliwki się moczyły. Dodać kompot śliwkowy. Kiedy śliwki zmiękną zrobić zaklepkę z mąki i śmietany. Doprawić do smaku cukrem i solą. Zagotować. Podawać gorącą z pszennymi kluskami – krajanką (krótkie, trochę grubsze niż do rosołu paski).", "url": "https://www.kalendarzrolnikow.pl/4464/wigilijne-potrawy-na-kujawach-smaki-i-zapachy-z-dziecinstwa", "category": "kujawsko-pomorskie", "sub_category": "Gotowe dania i potrawy", "phrase": "Kujawskie grzybki wigilijne"}