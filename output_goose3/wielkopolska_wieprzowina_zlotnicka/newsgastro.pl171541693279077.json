{"meta_description": "Naszemu czujnemu dziennikarskiemu oku nie umknie żaden news. Jako pierwsi wiemy i z przyjemnością Was informujemy o tym, co ważnego dzieje się, bądź wydarzyło się w branży.", "title": "Mięso wieprzowe w Polsce", "content": "Czy kupując wieprzowinę zastanawiasz się z jakiej rasy świń ona pochodzi? Ma to kluczowy wpływ na właściwości mięsa. Współcześnie rasy świń dzieli się pod względem użytkowym na cztery typy, różniące się tempem wzrostu i dojrzewania: typ mięsny; tłuszczowo – mięsny; słoninowy i smalcowy. W dzisiejszych czasach panuje trend na jedzenie niskotłuszczowe, dlatego rasy tłuszczowo-mięsne próbuje się przekształcać w mięsne, a a te słoninowe stopniowo znikają z chlewni. W Polsce hoduje się aż 9 ras świń. Cztery z nich to rasy zagraniczne: Duroc, Pietrain, Hampshire i Belgijska zwisłoucha. Pięć ras to rodzime gatunki świń: wielka biała polska, biała zwisłoucha, złotnicka biała, złotnicka pstra, puławska. Największą rolę gospodarczą odgrywają rasy wielka biała polska i biała zwisłoucha.W ostatnich latach coraz popularniejsze staje się jednak mięso wysokiej jakości ras złotnickich i puławskiej. Rasy te objęte są programem ochrony zasobów genetycznych, których celem jest ochrona przed wyginięciem. Świnie rasy puławskiej charakteryzują się szybkim wzrostem masy ciała i bardzo dobrą wydajnością rzeźną. Mają nieco niższą mięsność niż inne popularne rasy oraz większą zawartość tłuszczu w tuszy. Skutkuje to wyraźną marmurkowatością, która zapewnia wyjątkową soczystość, kruchość i smak mięsa. Świnie złotnickie to jedne z pierwszych ras wyhodowanych w Polsce. Złotnicka biała reprezentuje typ mięsny, późno dojrzewający ze średnim tempem wzrostu, natomiast złotnicka pstra reprezentuje typ mięsno – słoninowy. Należy zauważyć, że mięso świń rasy złotnickiej pstrej jest wolne od wady PSE (ang.: pale, soft, exudative- jasne, miękkie, wodniste), która jest jedną z najpopularniejszych odchyleń jakości mięsa wieprzowego. Doskonała tekstura, aromat i smak to cechy charakterystyczne mięsa ras złotnickich, dzięki czemu świetnie sprawdzają się między innymi na wyroby długo dojrzewające. Dodatkowym uznaniem dla mięsa tych ras jest wpisane ich na listę produktów regionalnych jako Wielkopolska Wieprzowina Złotnicka. Świadomość konsumencka jest niezwykle istotna w kontekście walki o zachowanie rodzimych ras ze względów historycznych, kulinarnych i hodowlanych. Świnie te są dobrze przystosowane do polskich warunków chowu, klimatu czy zasobu pasz. Idealnie nadają się do chowu ekstensywnego, a wysoka jakość i wyjątkowy smak mięsa są elementem naszego dziedzictwa kulinarnego.", "url": "https://newsgastro.pl/wydarzylo-sie/mieso-wieprzowe-w-polsce/", "category": "wielkopolskie", "sub_category": "Mięso świeże oraz produkty mięsne", "phrase": "Wielkopolska wieprzowina złotnicka"}