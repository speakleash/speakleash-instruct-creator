{"meta_description": "8 października 2012 r. o godz. 13:00 w pawilonie nr 8A MTP, podczas Targów Smaki Regionów odbędzie się Finał III edycji Konkursu „Złotnicka Premium” na najlepszy wyrób z wieprzowiny złotnickiej oraz na najlepszego producenta wyrobów z wieprzowiny złotnickiej.", "title": "Wielkopolska: „Złotnicka Premium”", "content": "8 października w pawilonie nr 8A MTP, podczas Targów Smaki Regionów odbędzie się Finał III edycji Konkursu „Złotnicka Premium” na najlepszy wyrób z wieprzowiny złotnickiej oraz na najlepszego producenta wyrobów z wieprzowiny złotnickiej 8 października 2012 r. o godz. 13:00 w pawilonie nr 8A MTP, podczas Targów Smaki Regionów odbędzie się Finał III edycji Konkursu „Złotnicka Premium” na najlepszy wyrób z wieprzowiny złotnickiej oraz na najlepszego producenta wyrobów z wieprzowiny złotnickiej.  Laureaci otrzymają nagrody w postaci dyplomów i pucharów, które w imieniu Marszałka Marka Woźniaka wręczy Członek Zarządu Województwa Wielkopolskiego Krzysztof Grabowski. Główną nagrodą w konkursie jest prawo do zamieszczania na nagrodzonych wyrobach specjalnego oznaczenia jakości „Złotnicka Premium”, jako wspólnego znaku towarowego gwarancyjnego oraz korzystania z działań promocyjnych prowadzonych przez Urząd Marszałkowski. Celem konkursu organizowanego przez Urząd Marszałkowski Województwa Wielkopolskiego jest zachęcenie firm branży mięsnej do produkcji wysokiej jakości wyrobów w oparciu o wieprzowinę złotnicką oraz wsparcie rozwoju hodowli i tuczu świń ras złotnickich, jako alternatywy dla tuczu masowego. Rasy te zostały wyhodowane  w Wielkopolsce i należą do nielicznych już ras rodzimych utrzymywanych w kraju. Mięso świń ras złotnickich doskonale nadaje się do wytwarzania wyrobów żywnościowych wysokiej jakości, szczególnie wędlin późnodojrzewających. Dzięki modzie na tradycyjną żywność wysokiej jakości hodowla świń złotnickich odradza się dziś po latach kryzysu.  Po ogłoszeniu wyników i wręczeniu nagród zapraszamy dziennikarzy na stoisko regionalne Wielkopolski w pawilonie nr 8 A na degustację nagrodzonych wyrobów. Opiekę merytoryczną nad konkursem „Złotnicka Premium” sprawują: Uniwersytet Przyrodniczy w Poznaniu, Instytut Biotechnologii Przemysłu Rolno - Spożywczego oraz Wielkopolskie Stowarzyszenie Hodowców Producentów i Przetwórców Świń Złotnickich.", "url": "https://samorzad.pap.pl/kategoria/wiadomosci-klubowe/wielkopolska-zlotnicka-premium", "category": "wielkopolskie", "sub_category": "Mięso świeże oraz produkty mięsne", "phrase": "Wielkopolska wieprzowina złotnicka"}