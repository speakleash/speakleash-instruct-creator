{"meta_description": "", "title": "Złotnicka biała – Wikipedia, wolna encyklopedia", "content": "Zarówno rasa złotnicka biała, jak i pstra powstały w latach 1946–1949 na terenie województwa olsztyńskiego, za sprawą prac doświadczalnych prowadzonych przez prof. Stefana Alexandrowicza. Uniwersytet Poznański zakupił wtedy pięć knurów i 18 loch przywiezionych przez przesiedleńców z okolic Wilna i Nowogródka na Warmię (okolice Lidzbarka Warmińskiego), a będącymi mieszańcami prymitywnych świń długouchych oraz krótkouchych i możliwą domieszką krwi świń wielkich białych angielskich. Świnie te umieszczono (po krótkim pobycie w zakładzie w Pawłowicach) w Rolniczym Zakładzie Doświadczalnym w Złotnikach koło Poznania[1]. W wyjściowej populacji przeważały osobniki umaszczone łaciato, czarno-biało lub biało, rzadziej występowały czarne, szare, rude lub pręgowane. W wyniku dalszych kojarzeń oraz selekcji materiału zwierzęcego wyhodowano dwie odmiany świń złotnickich: białą (mięsną) i pstrą (mięsno-słoninową). W 1962 obie odmiany uznano za odrębne rasy. Otwarto wtedy dla nich księgi zwierząt hodowlanych[2]. Świnie rasy białej doskonalono w Złotnikach oraz w RZD w Przybrodzie. Celem lepszej produkcji bekonu zastosowano jednorazowy dolew krwi rasy Landrace (Szwecja). Oprócz Złotnik i Przybrody świnie te hodowano też w Sielinku pod Opalenicą i w Michałowie (Dolny Śląsk). W 1999 największe stado powstało ponownie w Złotnikach (około sto loch)[2]. Świnie typowo mięsne, późno dojrzewające. Liczba prosiąt w miocie od 9 do 12 sztuk. Średnio szybkie tempo wzrostu. Nadają się dobrze do intensywnego chowu. Nie ma większych wymagań paszowych. Odporna na specyficzne czynniki chorobotwórcze. Mięso o marmurkowej tkance mięśniowej, przydatne do wytwarzania regionalnych produktów mięsnych[2]. Mięso pochodzące od świń złotnickich (białych i pstrych) wpisano 12 maja 2006 na Listę produktów tradycyjnych (prowadzoną przez Ministra Rolnictwa i Rozwoju Wsi) w kategorii „Produkty mięsne” w woj. wielkopolskim pod nazwą „wielkopolska wieprzowina złotnicka”[3].", "url": "https://pl.wikipedia.org/wiki/Z%C5%82otnicka_bia%C5%82a", "category": "wielkopolskie", "sub_category": "Mięso świeże oraz produkty mięsne", "phrase": "Wielkopolska wieprzowina złotnicka"}