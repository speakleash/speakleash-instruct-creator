{"meta_description": "Przyglądamy się unikalnym dla Polski rasom trzody chlewnej. Idealnie, chociaż nie tylko, nadają się do przydomowych lub agroturystycznych gospodarstw. Charakteryzują się niezwykłymi cechami hodowlanymi i użytkowymi. Ich mięso jest cennym elementem naszego dziedzictwa kulinarnego. Co sprawia, że różnią się od popularniejszych, komercyjnych ras?", "title": "Hodowla i produkcja trzody chlewnej, dobrostan świń, pasze i żywienie tuczników, zwalczanie chorób świń – portal CenyRolnicze.pl", "content": "Przyglądamy się unikalnym dla Polski rasom trzody chlewnej. Idealnie, chociaż nie tylko, nadają się do przydomowych lub agroturystycznych gospodarstw. Charakteryzują się niezwykłymi cechami hodowlanymi i użytkowymi. Ich mięso jest cennym elementem naszego dziedzictwa kulinarnego. Co sprawia, że różnią się od popularniejszych, komercyjnych ras? Niedawno opisywaliśmy lokalne rasy świń z całego świata, posiadające unikalne cechy i oferujące aromatyczne, bardzo smaczne mięso: Dziesięć niezwykłych ras świń idealnych na wolny wybieg. Dzisiaj przyglądamy się rodzimym rasom z Polski, również cennych pod względem hodowlanym, historycznym i kulinarnym. Należą do nich rasa puławska, złotnicka biała oraz złotnicka pstra. Warto walczyć o ich zachowanie. W przeciwieństwie do popularnych, komercyjnych ras świń, rasy rodzime są świetnie przystosowane do warunków środowiskowych w kraju pochodzenia: do typowych dla niego klimatu, zasobów paszowych i warunków chowu. Są również długowieczne, a lochy mają dobrze wykształcony instynkt macierzyński. Swoje cechy rasy rodzime zawdzięczają specyficznej genetyce, będącej wynikiem długoletniej hodowli w miejscowych warunkach. Idealnie nadają się chowu ekstensywnego i przydomowego. Nawet ich hodowla na niewielką skalę może być opłacalna ze względu na coraz większe zainteresowanie lokalnymi produktami. Warto dodać, że rasy puławska, złotnicka biała i złotnicka pstra obięte są w Polsce programem ochrony zasobów genetycznych. Oznacza to, że przy spełnieniu określonych warunków można uzyskać dopłaty na prowadzenie ich hodowli. Celem programu jest uchronienie naszych unikalnych ras przed wyginięciem. Byłaby to ogromna strata z wielu powodów. Przede wszystkim oznaczałaby utratę puli genów rodzimych ras, które mogą zostać wykorzystane w przyszłości do prac hodowlanych. A wraz ze zmianami klimatu i naciskami na bardziej zrównoważoną produkcję zwierzęcą znaczenie lokalnych ras zapewne wzrośnie. Więcej o programie i jego warunkach można przeczytać tutaj: Zachowanie zagrożonych zasobów genetycznych zwierząt w rolnictwie. Rasa puławska, dawniej nazywana gołębską, została wyhodowana na początku XX wieku w województwie lubelskim. Powstała na bazie tzw. „łaciatek”, mieszańców prymitywnej polskiej świni kłapouchej z rasą berkshire. Podejrzewa się, że w jej powstaniu mogła mieć również udziała rasa tamworth. Umaszczenie świń puławskich jest czarno-białe, z przewagą czarnego, a czasami czarno-biało-rude. Uszy są stojące, lekko pochylone do przodu. Masa ciała loch wynosi 200-280 kg, a knurów 250-300 kg. Świnie puławskie wcześnie dojrzewają płciowo i mają cechy matczyne na bardzo dobrym poziomie. Co ciekawe, mleko loch tej rasy zawiera o ok. 0,5% tłuszczu więcej od mleka innych ras. Rasa puławska ma cechy pośrednie między typem mięsno-słoninowym a mięsnym. Charakteryzuje się szybkim wzrostem masy ciała i doskonałą wydajnością rzeźną. Jest długowieczna, odporna na trudne warunki utrzymania i czynniki zakaźne. Efektywnie wykorzystuje składniki paszy, przetwarzając je w dużej mierze na tłuszcz. Świnie puławskie mają nieco niższą mięsność niż inne popularne rasy: polska biała zwisłoucha i wielka biała polska, oraz większą zawartość tłuszczu w tuszy. W hodowli komercyjnych ras przez lata dążono do zredukowania tkanki tłuszczowej u zwierząt. Odbiło się to niestety niekorzystnie na smaku mięsa. Tłuszcz śródmięśniowy, odpowiedzialny za tzw. „marmurkowatość” mięsa, w ogromnym stopniu wpływa na kruchość, soczystość i smak mięsa. Mięso świń puławskich ma wyraźną marmurkowatość, co w połączeniu z korzystną strukturą włókien mięśniowych zapewnia wysokie walory kulinarne. Rasy złotnickie zostały wyhodowane w Polsce w latach 1946-1949, w wyniku prac prowadzonych w Akademii Rolniczej w Poznaniu. Powstały na bazie mieszańców prymitywnych świń długouchych i krótkouchych, z domieszką rasy wielkiej białej angielskiej. Obecnie wyróżniamy dwie odmiany świń złotnickich. Świnie złotnickie odmiany białej są średnio duże, o harmonijnej budowie ciała. Umaszczenie jest białe, czasami z niewielkimi ciemnymi łatami. Głowa jest mała, uszy średniej wielkości, pochylone do przodu. Tułów jest zbity, dobrze umięśniony, kończyny długie i silne. Masa ciała loch wynosi 200-250 kg, a knurów 250-300 kg. Reprezentują typ mięsny, późno dojrzewają i mają średnie tempo wzrostu. Są dobrze przystosowane do polskich warunków środowiska, są odporne na choroby i mało wymagające w kwestii żywienia. Pod względem parametrów hodowlanych i wyglądu złotnicka biała jest podobna do polskiej białej zwisłouchej. Świnie tej rasy mają bardzo dobry instynkt macierzyński i cechy użytkowości rozpłodowej. W jednym miocie rodzi się średnio 9-12 prosiąt, trudności przy porodzie zdarzają się niezwykle rzadko, a prosięta mają dużą żywotność i szybkie tempo wzrostu. Knury tej rasy mają wysokie libido i dużą skuteczność krycia. W wyniku prac hodowlanych prowadzonych w ostatnich latach zwiększono przyrosty masy ciała świń złotnickich białych, zmniejszając również ich poziom otłuszczenia. Z tego powodu doskonale nadają się również do tuczu intensywnego. Świnie rasy złotnickiej pstrej są średnio duże, harmonijnie zbudowane, o łaciatym, czarno-białym umaszczeniu. Układ łat często sprawia wrażenie „drugiej skóry” narzuconej na grzbiet zwierzęcia. Głowa jest średniej wielkości, uszy średnie, pochylone do przodu. Tułów jest długi i lekko spłaszczony, zad dobrze umięśniony. Kończyny są mocno zbudowane. Lochy osiągają 200-300 kg, a knury 300-350 kg. Lochy mają doskonałe cechy matczyne. W jednym miocie rodzi się średnio 11 prosiąt, mają wysoką żywotność i szybko przybierają na wadze. Knury odznaczają się wysokim libido. Świnie złotnicko pstre są w typie mięsno-słoninowym, w kierunku mięsnym. Dość późno dojrzewają i mają średnie tempo wzrostu. Wieloletnie prace hodowlane pozwoliły udoskonalić cechy użytkowości mięsnej rasy, dzięki czemu poprawie uległo wykorzystanie paszy, a dzienne przyrosty masy ciała wynoszą u rasy obecnie ok. 490 g/dzień. Zmniejszono również grubość słoniny i osiągnięto większą marmurkowatość mięsa. Mimo wszystko w porównaniu do innych ras rodzimych złotnicka pstra nieco mniej efektywnie wykorzystuje paszę oraz ma mniejszą mięsność tuszy. Co warto podkreślić, mięso rasy złotnickiej pstrej pozbawione jest wady PSE. Zwięrzęta tej rasy charakteryzuje wyjątkowo duża odporność na niekorzystne warunki otoczenia i choroby. Mięso świń złotnickich pstrych ma doskonałą teksturę i smak. Zostało wpisane na listę produktów regionalnych pod nazwą Wielkopolska Wieprzowina Złotnicka. Szyndler-Nędza, Magdalena. \"Rola i znaczenie rodzimych ras świń oraz możliwości ich ochrony w ramach Programu Operacyjnego Rozwój Obszarów Wiejskich na lata 2007–2013.\" Wiad. Zoot 44.4 (2006): 9-14.", "url": "https://www.cenyrolnicze.pl/wiadomosci/produkcja-zwierzeca/trzoda-chlewna/28260-polskie-rodzime-rasy-swin-czym-sie-wyrozniaja", "category": "wielkopolskie", "sub_category": "Mięso świeże oraz produkty mięsne", "phrase": "Wielkopolska wieprzowina złotnicka"}