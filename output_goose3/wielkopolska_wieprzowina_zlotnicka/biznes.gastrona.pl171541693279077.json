{"meta_description": "", "title": "Gastrona.pl. - Wieprzowina regionalna – polska tradycja i wyjątkowy smak - gastronomia", "content": "Świnie puławskie oraz złotnickie białe i złotnickie pstre to przedstawicielki tradycyjnych polskich ras. Mięso pozyskiwane z nich gości na naszych stołach już od niemal 100 lat, na stałe wpisując się w bogatą tradycję polskiej kuchni. Szczególny smak, wysoka jakość i wartości odżywcze – to główne cechy charakterystyczne wieprzowiny z polskich świń ras zachowawczych. Kampania Wieprzowina regionalna – doceń smak tradycji ma na celu zwrócenie uwagi restauratorów i konsumentów na wyjątkowe walory kulinarne mięsa. Głównym celem kampanii prowadzonej przez Polski Związek Hodowców i Producentów Trzody Chlewnej „POLSUS” jest zwiększenie świadomości na temat polskich tradycyjnych ras świń oraz poszerzenie wiedzy na temat doskonałych walorów smakowych mięsa. Akcja promocyjno-informacyjna obejmie swoim zasięgiem przede wszystkim województwo lubelskie, mazowieckie oraz wielkopolskie. W jej ramach zaplanowano szkolenia, spotkania bezpośrednie z restauratorami oraz działania promocyjne w prasie branżowej. Rodzime rasy świń takie jak puławska, złotnicka biała oraz złotnicka pstra to rasy zachowawcze objęte Programem Ochrony Zasobów Genetycznych. Doskonałe przystosowanie do polskich warunków środowiskowych, wysoka odporność na choroby, hodowla w małych, rodzinnych gospodarstwach oraz karmienie tylko i wyłącznie naturalnymi paszami sprawiają, że ich mięso wyróżnia się unikalnymi wartościami kulinarnymi. Co ważne z punktu widzenia restauratorów i konsumentów, wieloletnie zabiegi ekspertów oraz hodowców o zachowanie czystości rasy, połączone z unikalnymi warunkami hodowli spowodowały, że otrzymano rasy charakteryzujące się doskonałymi wartościami kulinarnymi. Mięso rasy puławskiej oraz złotnickiej białej i pstrej posiada większą zawartość tłuszczu śródmięśniowego, który jest nie tylko głównym nośnikiem smaku, ale jednocześnie powoduje, że mięso jest soczyste i miękkie. Nawet najprostsze danie przygotowane z tego mięsa zyskuje zupełnie inną jakość. Mięso polskich ras tradycyjnych zdobyło już duże uznanie za granicą, jednak w Polsce wiedza na jego temat jest nadal niszowa. Organizatorzy kampanii liczą, że dzięki kilkumiesięcznej akcji promocyjno-informacyjnej mięso ze świń ras tradycyjnych zagości na polskich stołach, nie tylko przy specjalnych okazjach, ale także na co dzień.  Świnie rasy złotnickiej białej    Świnia rasy złotnickiej białej to zwierzę o białym umaszczeniu, w typie mięsnym, o średnio-szybkim tempie wzrostu i mięsności tuszy około 50% przy masie 100 kg. Hodowla świń rasy złotnickiej białej objęta jest Programem Ochrony Zasobów Genetycznych.     W wyniku zmian ustrojowych i gospodarczych w latach 90-tych ubiegłego stulecia populacja tej rasy zmniejszyła się do kilkunastu loch. Dzięki inicjatywie pracowników Uniwersytetu Przyrodniczego w Poznaniu i stworzeniu Programu Ochrony Zasobów Genetycznych świń udało się restytuować tę rasę świń. Dziś populacja tych świń liczy 673 lochy i 24 knury. Świnie rasy złotnickiej pstrej    Świnie złotnickie odmiany pstrej początkowo utrzymywano w woj. olsztyńskim, w Zakładzie Polskiej Akademii Nauk Popielno i w Państwowym Gospodarstwie Rolnym - Parcz. Następne chlewnie zarodowe powstały na terenie woj. poznańskiego - KPGR Manieczki i woj. bydgoskiego - KPGR Chwaliszewo Zakład Chraplewo. Dzisiejsza populacja świń złotnickich pstrych, po regresie hodowli w końcówce 20 wieku, dzięki działaniom podjętym przez pracowników Uniwersytetu Przyrodniczego w Poznaniu i wsparciu Instytutu Zootechniki liczy 692 lochy i 20 knurów. Utrzymywane są one w 31 stadach, na terenie województw: wielkopolskiego, pomorskiego, łódzkiego, dolnośląskiego i podkarpackiego. Świnie rasy puławskiej to najstarsza z obecnie utrzymywanych ras krajowych, której tradycje hodowlane są związane z regionem Lubelszczyzny. Historia tworzenia rasy sięga lat 20-tych XX w., kiedy rozpoczęto prace hodowlane zmierzające do uzyskania populacji świń szybkorosnących, o wysokiej wartości rzeźnej, odpornych na niekorzystne warunki środowiskowe. Powstałą populację określono mianem „świni gołębskiej”.     W 1951 r. decyzją Państwowego Instytutu Naukowego Gospodarstwa Wiejskiego w Puławach, świnie gołębskie zostały przekształcone w typ bardziej wyrostowy o cechach mięsnych. Nastąpiła również zmiana nazwy na rasę puławską. Największe zainteresowanie hodowców rasą puławską przypadło na lata 50 i 60-te XX wieku.", "url": "https://biznes.gastrona.pl/art/Wieprzowina_regionalna_polska_tradycja_i_wyjatkowy_smak,10911.html", "category": "wielkopolskie", "sub_category": "Mięso świeże oraz produkty mięsne", "phrase": "Wielkopolska wieprzowina złotnicka"}