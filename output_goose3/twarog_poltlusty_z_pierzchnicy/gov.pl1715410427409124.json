{"meta_description": "Produkt wpisany na listę produktów tradycyjnych w dniu 2016-12-21 w kategorii Produkty mleczne w woj. świętokrzyskim.", "title": "Twaróg półtłusty z Pierzchnicy - - Portal Gov.pl", "content": "Pierzchnica to niewielka miejscowość położona wśród łąk i lasów należących do dawnej Puszczy Cisowskiej, niedaleko Kielc. Większość terenów to tereny typowo rolnicze, na których mieszkańcy od dawna zajmowali się rolnictwem i hodowlą bydła. Duże połacie łąk pozwalały na swobodny wypas stada bydła, a trawa oraz zioła i kwiaty porastające łąki korzystnie wpływały na zdrowie oraz mleko pozyskiwane od tych zwierząt. Popularnym produktem przygotowywanym na tym terenie jest od wielu lat twaróg półtłusty. Wytwarzany jest on według receptury opartej na doświadczeniach i wiedzy mieszkańców Pierzchnicy, gwarantując tym samym doskonały smak i aromat, który nie zmienił się od 50 lat. „Twaróg robiliśmy ze świeżego mleka. Trzeba było tylko poczekać żeby się ustało i wtedy zbierało się z góry śmietanę na masło. Mleko przelewało się do garnka i stawiało w ciepłym miejscu żeby się ukisiło. Jak zaczynała podciągać serwatka to się go ogrzewało na boku kuchni. Podczas ogrzewania trzeba było kilka razy delikatnie zamieszać. Jak się ogrzał to zlewaliśmy delikatnie serwatkę z twarożkiem na gęsty durszlak, żeby odeszła serwatka. Później twarożek wylewało się na chustę z materiału i zawijało się, a następnie przyciskało, żeby odeszła reszta serwatki. Jak przestała lecieć serwatka, twaróg był gotowy” (Wywiad przeprowadzony z mieszkańcami Pierzchnicy). Twaróg półtłusty z Pierzchnicy spożywany jest zazwyczaj na co dzień razem z pieczywem.", "url": "https://www.gov.pl/web/rolnictwo/twarog-poltlusty-z-pierzchnicy", "category": "świętokrzyskie", "sub_category": "Sery i inne produkty mleczne", "phrase": "Twaróg półtłusty z Pierzchnicy"}