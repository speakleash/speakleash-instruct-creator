{"meta_description": "Twarogi to podstawowe produkty wytwarzane z mleka. To jedne z najprostszych składowo produktów spożywczych. Są popularne, tanie oraz ogólnie dostępnie.", "title": "Twarogi tradycyjne: Tradycja w twarogach", "content": "Twaróg to jeden z najpopularniejszych produktów spożywczych z mleka. Unikalne walory odżywcze predysponują twaróg do stosowania w codziennym żywieniu, zarówno ludzi zdrowych jak i będących w różnych stanach chorobowych. Jest to produkt uniwersalny i podawany może być na różne sposoby: na zimno, z dodatkami oraz na ciepło. Twaróg to produkt o stosunkowo małej wartości energetycznej, zawierający wiele cennych składników odżywczych. Woda w twarogu stanowi ok. 70-75%, natomiast dominującym składnikiem suchej masy jest łatwo trawione białko. Zawiera ono niezbędne aminokwasy egzogenne, czyli takie, których organizm nie potrafi sam wytworzyć, więc trzeba je dostarczyć z jedzeniem. Produkt ten zawiera lekkostrawny tłuszcz mlekowy, minimalne ilości laktozy oraz witaminy i sole mineralne. Jest źródłem pewnych ilości magnezu, potasu oraz cynku. Biały ser zawiera najmniej wapnia spośród nabiału. Przykładowo, aby zaspokoić dzienne zapotrzebowanie organizmu w wapń (800-1200 mg), trzeba zjeść niemal 1 kg twarogu. Biały ser zawiera witaminy A, D, E oraz z grupy B. Kaloryczność sera białego zależy od zawartości tłuszczu i innych użytych dodatków. Sery tłuste dostarczają najwięcej kalorii i nasyconych kwasów tłuszczowych, dlatego należy je jeść z umiarem. Szczególne na zawartość tłuszczu powinny zwrócić uwagę osoby z podwyższonym poziomem cholesterolu i wybrać mniej kaloryczne wersje. Warto jednak pamiętać, że całkowite usunięcie tłuszczu pozbawia produkty mleczne witaminy D, która jest niezbędna do prawidłowego wchłaniania wapnia. Sery twarogowe są bardzo nietrwałe i niezależnie od tego, czy są hermetycznie zapakowane czy też nie, przy ich transporcie należy zachować łańcuch chłodniczy i przechowywać je w lodówkach. Dłużej zachowują świeżość sery poddane termizacji, w hermetycznych opakowaniach i pakowane aseptycznie. Rozpakowany biały ser należy przełożyć do szklanego lub plastikowego naczynia z przykrywką lub zawinąć w pergamin. Zachowa wówczas świeżość do 48 godzin. Twarożki wiejskie, serki twarogowe, homogenizowane po otwarciu można przechowywać do 24 godzin. Twarogi mają bardzo szerokie zastosowanie. Najczęściej spożywa się je w postaci naturalnej z dodatkami smakowymi (śmietaną, cynamonem, ziołami, czosnkiem, rzodkiewkami). Twaróg można też utrzeć z jajkiem na twardo, wędzoną rybą, szpinakiem lub awokado, przecierem pomidorowym. Wówczas otrzymujemy dekoracyjne pasty do kanapek. Z twarogu robi się też dania obiadowe tj. kluski z serem i śmietaną, leniwe kluski, stosuje do farszów do pierogów, naleśników i racuchów. Ser twarogowy to także składnik ciast, ciastek, drożdżówek oraz serników. Na półkach sklepowych twaróg prasowany dostępny jest w postaci produktów o kształcie bloku, klina, okrągłym lub innym. Najstarszą formą pakowania twarogu jest pergamin. Obecnie, oprócz pergaminu sery (klinek i kostka) bywają pakowane także dodatkowo w zabezpieczającą folie. Twarogi mogą też być pakowane na tackach i owijane folią. Najbardziej nowoczesną formą pakowania są profilowane wypraski zaopatrzone w folię z opcją otwarcia typu open-close. Dla kanału HoReCa twarogi są pakowane w wiaderka. Sery białe to po mleku najstarsza i jednocześnie najbardziej podstawowa kategoria galanterii mleczarskiej. Rynek serów twarogowych jest postrzegany, jako kategoria klasyczna i tradycyjna mająca spory udział w półce nabiałowej. W kategorii tej nie ma zdecydowanego lidera, bowiem produkty te wytwarzane są przez większość liczących się podmiotów gospodarczych, jako oferta pierwszego dostępu. Na rynku jest szeroka dywersyfikacja oferty oraz panuje duże rozdrobnienie producentów. Cechą charakterystyczną rynku jest bardzo szeroka dostępność produktów w zasadzie różniących się od siebie typem formowania sera (rożek, rozeta, kostka), gramaturą (od 150 g do 1 kg) oraz rodzajem opakowania (pergamin, pergamin i folia, wypraska i folia oraz wypraska i system open-close). Sery tego typu wytwarzane są zarówno przez producentów markowych jak i dostarczane pod markami własnymi sieci handlowych. Na naszych półkach możemy znaleźć twarogi od wiodących producentów. Są nimi m.in. Bieluch (SM), Cuiavia (OSM), Garwolin (OSM), Mlecz (ZPM) w Wolsztynie, Jana (ŚSM), KeSeM (KSM), Końskie (OSM), Kosów Lacki (OSM), Łowicz (OSM), Grupa Mlekovita, Piaski (OSM), Piątnica (OSM), Sierpc (OSM), Wart-Milk (OSM), Wieluń (SDM), Włoszczowa (OSM).", "url": "https://www.forummleczarskie.pl/raporty/905,twarogi-tradycyjne?strona=2", "category": "świętokrzyskie", "sub_category": "Sery i inne produkty mleczne", "phrase": "Twaróg półtłusty z Pierzchnicy"}