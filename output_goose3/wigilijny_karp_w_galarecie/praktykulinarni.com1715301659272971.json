{"meta_description": "Karp w galarecie to danie, które robi się chyba tylko przy okazji Świąt. Ma swoich zagorzałych wielbicieli i równie dużą grupę przeciwników.", "title": "Karp w galarecie", "content": "Karp w galarecie to danie, które robi się chyba tylko przy okazji Świąt. Ma swoich zagorzałych wielbicieli i równie dużą grupę przeciwników. Dla nas, w kategorii dań z karpiem, zdecydowany numer jeden. Wadę ma zasadniczą, jest dość czasochłonny – szczególnie to dokładne wyciąganie ości z ugotowanej ryby. W tym przepisie jest wywar gotowany tradycyjnie, czyli na głowie ryby. Taki sposób pamiętamy z dzieciństwa. Odpowiednia ilość rybich głów i długi czas gotowania sprawiały, że prawie nie trzeba było używać żelatyny do galarety (wtedy nie było tych cudownych ekspresowych żelatyn, które wystarczy wrzucić do wrzątku i wymieszać). Poza tym ma więcej smaku. Jednak z takiego bulionu śmiało możesz zrezygnować. Wystarczy esencjonalny wywar warzywny. Wrzuć do niego dwa lub trzy kapelusze suszonych grzybów. Kto nie przepada za karpiem, może ugotować sobie w bulionie filety z łososia. Taki wybór na pewno będzie bezpieczniejszy dla dzieci, bo zniknie problem ości. Do dekoracji użyj jajek na twardo, pasków marynowanej papryki, oliwek. Spróbuj też karpia pieczonego z grzybami albo z kapustą. I pamiętaj o zachowaniu łuski z karpia. Na szczęście. • Z włoszczyzny, rybiej głowy i ok. 2 litrów wody ugotuj wywar z dodatkiem liścia laurowego i ziela. Po godzinie usuń warzywa, zostaw tylko 2 marchewki. • Rybę podziel na dzwonka albo odetnij kręgosłup i pokrój na kawałki – po ugotowaniu ryby uda się usunąć większość ości. • Ugotowaną marchew pokrój na plastry. Groszek zalej na 4 minuty gorącą wodą. Cukinię pokrój na cienkie plasterki obieraczką do warzyw i blanszuj we wrzątku przez 30 sekund (wrzuć do gotującej się wody, potem przerzuć na sito, przelej zimną wodą i dokładnie osącz). • Rybę włóż do gorącego wywaru, gotuj ok. 12-15 minut na wolnym ogniu. Wyjmuj łyżką cedzakową na płaski talerz. Przestudź, postaraj się usunąć jak najwięcej ości. • Wywar przecedź przez lnianą ściereczkę. W gorącym rozpuść żelatynę. Przypraw solą, odrobiną cukru i octem, odstaw do wystudzenia. • Na półmisek wyłóż porcje ryby, wstążki cukinii, plastry marchewki i groszek. Zalej przestudzonym wywarem z żelatyną. Wstaw do lodówki na co najmniej 4 godziny, najlepiej na całą noc. Karp w galarecie smakuje najlepiej z sokiem z cytryny albo chrzanem – my łączymy obie opcje. TUTAJ znajdziesz więcej pomysłów na karpia.", "url": "https://praktykulinarni.com/karp-w-galarecie/", "category": "lubelskie", "sub_category": "Produkty rybołówstwa, w tym ryby", "phrase": "Wigilijny karp w galarecie"}