{"meta_description": "Co zrobić, aby smaczny karp stał się ozdobą świątecznego stołu? Należy podać go w wyjątkowy sposób. I taki właśnie będz…", "title": "Karp w galarecie z dodatkiem żurawiny sprawdzi się idealnie na świątecznym stole", "content": "Co zrobić, aby karp stał się ozdobą świątecznego stołu? Należy wybrać i kupić odpowiedniego karpia, a następnie przyrządzić go w wyjątkowy sposób. Podany w galarecie z żurawiną na pewno podbije podniebienia wszystkich gości. W dodatku wygląda obłędnie! Wielkimi krokami zbliża się Boże Narodzenie, czas rodzinnych spotkań przy wspólnym stole. Wśród tradycyjnych dań nie może zabraknąć genialnego karpia. Tę smaczną i zdrową rybę można podać na wiele ciekawych sposobów. Jednym ze sprawdzonych patentów jest karp w galarecie z dodatkiem warzyw i żurawiny. Takie połączenie to prawdziwa uczta dla podniebienia. Decydując się na zakup karpia, warto stawiać na lokalne hodowle, gdzie ogromną wagę przywiązuje się do natury. Jest to więc najlepsza opcja, jeśli zależy nam na gwarancji pochodzenia, świeżości oraz zdrowia. Krok 1. Pracę nad przepisem rozpoczynam od przygotowania warzyw, tj. cebuli, korzenia pietruszki, marchewki, pora oraz selera. Najpierw je myję, obieram w razie potrzeby i kroję na mniejsze kawałki. Następnie wszystkie warzywa smażę przez chwilę na rozgrzanej patelni z dodatkiem masła. Krok 2. Podsmażone warzywa przekładam do garnka, po czym dodaję do środka obrane ząbki czosnku, liście laurowe, ziele angielskie, goździki, suszony tymianek oraz sól. Powstałą mieszankę zalewam wodą i gotuję przez 30 minut. Krok 3. W międzyczasie przygotowuję karpia. W tym celu przekładam dzwonka na deskę do krojenia i polewam je delikatnie sokiem z cytryny. Dopiero teraz mogę dodać rybę do garnka z warzywnym bulionem. Całość gotuję przez 15 minut. Krok 4. Po kwadransie wyjmuję ostrożnie karpia i odkładam go na bok. Mieszankę z garnka przelewam przez sitko. Na koniec w garnku ma znaleźć się sam bulion. Następnie klaruję go przy pomocy ubitych białek i 2 łyżek octu. Powstałą mieszankę przelewam przez bawełnianą ściereczkę. Można wykorzystać tu również gazę. Teraz do wywaru dodaję cukier, sól oraz żelatynę. Odstawiam do lekkiego stężenia. Krok 5. Dzwonka karpia przekładam do dużej formy. Pomiędzy kawałkami ryby układam marchewkę z bulionu. Nie zapominam również o zielonej sałacie, suszonej żurawinie oraz przygotowanej wcześniejszej mieszance z żelatyną.", "url": "https://deliciousmagazine.pl/karp-w-galarecie-z-dodatkiem-zurawiny-sprawdzi-sie-idealnie-na-swiatecznym-stole,6969069849688576a", "category": "lubelskie", "sub_category": "Produkty rybołówstwa, w tym ryby", "phrase": "Wigilijny karp w galarecie"}