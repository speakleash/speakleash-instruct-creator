{"meta_description": "", "title": "Nalewka dereniówka - jakie ma właściwości i jak ją zrobić? Podpowiadamy", "content": "Dereń jadalny – co to za roślina? Dereń jadalny to drzewko owocowe, które najczęściej hodowane jest w ogrodach ze względu na swoje walory ozdobne zwłaszcza w okresie kwitnienia i owocowania. Owoce derenia wyglądają jak nieduże czerwone śliwki, rosną w kępkach na krótkich szypułkach. To właśnie z nich robi się nalewkę. Przygotowuje się ją zwykle z dodatkiem miodu, można także dodać śliwki, by urozmaicić jej smak. Owoce derenia mają wiele właściwości prozdrowotnych. Są pełne witamin i minerałów: zawierają m.in. witaminę C, żelazo, potas, wapń, cynk i magnez. Polecany jest zatem osobom z anemią i innymi niedoborami. Poza tym ma zastosowanie w leczeniu biegunek, działa moczopędnie i przeciwzapalnie. Stosuje się go także, aby poprawić odporność organizmu, przy reumatyzmie oraz gorączce. Wykazuje również działanie rozgrzewające, antybakteryjne i antyseptyczne. Nalewka z derenia to także bardzo smaczny trunek, znany w Polsce od kilkuset lat. Był często podawany na stołach dworskich w XVIII i XIX wieku. Osoby, które wiernie trzymają się tradycyjnych metod przygotowywania tej nalewki, sądzą, że powinna odstać minimum pół roku przed podaniem, a niektórzy mówią nawet o kilku latach. Prawda jest taka, że – jak każda nalewka – dereniówka z czasem nabiera mocy i staje się smaczniejsza. Niestety nie ma co oczekiwać, że po już po kilku dniach będziemy mogli spożywać tradycyjny produkt w najlepszym wydaniu. Krok 1: Zebrane owoce derenia umyj i przebierz. Zmiażdż lub nakłuj każdy z nich, aby puściły więcej soku. Krok 2: Do umytych i wyparzonych słoików przekładamy owoce i zalewamy je spirytusem w taki sposób, aby były dobrze przykryte. Słoiki zakręcamy i stawiamy w ciepłym miejscu na około miesiąc. Co kilka dni potrząsamy słoikami, aby zawartość się przemieszała. Krok 3: Po miesiącu przelewamy cały płyn do butelki. Owoce natomiast zasypujemy cukrem i znów odstawiamy w ciepłe miejsce – tym razem na tydzień. Krok 4: Po tygodniu przecedzamy syrop dereniowy na sitku. Zlewamy do butelki z nalewką i mieszamy. Owoce dokładnie wyciskamy i pozostały sok również zlewamy do butelek. Odstawiamy na kolejne 2-3 tygodnie, aż na dnie pojawi się osad. Krok 5: Po 2-3 tygodniach przecedzamy nalewkę przez bardzo gęste sitko, czystą tetrową pieluchę lub gazę. Odstawiamy tym razem w chłodne miejsce. Nalewka jest najlepsza po około roku. Wskazówka: Jeśli na wzór dawnej, szlacheckiej dereniówki chcesz przyrządzić ją z dodatkiem miodu, dodaj go zamiast cukru do owoców. Nie zapominaj o potrząsaniu co kilka dni! Dereniówka z miodem często staje się mętna, a więc odcedzanie należy przeprowadzić bardzo dokładnie. Jeżeli o to zadbamy, nalewka z derenia z miodem będzie klarowna.", "url": "https://haps.pl/Haps/7,167251,25812977,nalewka-dereniowka-jakie-ma-wlasciwosci-i-jak-ja-zrobic-podpowiadamy.html", "category": "łódzkie", "sub_category": "Napoje (alkoholowe i bezalkoholowe)", "phrase": "Nalewka dereniówka"}