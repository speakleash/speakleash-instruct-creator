{"meta_description": "Białe wino, sarnina po szlachecku, pstrąg wędzony i masło rzuchowskie to produkty, które zwyciężyły w tegorocznym konkursie Najlepszy Produkt Ziemi Tarnowskiej. Wręczenie nagród odbędzie się w sierpniu podczas dożynek w Ryglicach.", "title": "Sarnina od Kazika najlepsza w Tarnowskiem", "content": "Białe wino, sarnina po szlachecku, pstrąg wędzony i masło rzuchowskie to produkty, które zwyciężyły w tegorocznym konkursie \"Najlepszy Produkt Ziemi Tarnowskiej\". Wręczenie nagród odbędzie się w sierpniu podczas dożynek w Ryglicach. Do konkursu zgłosiło się siedemnastu producentów oraz właścicieli gospodarstw agroturystycznych powiatu tarnowskiego. Komisja, której przewodniczył wicestarosta tarnowski Mirosław Banach, wybrała najlepszych w poszczególnych kategoriach. Według wicestarosty, z roku na rok poziom konkursu jest coraz wyższy. - W powiecie tarnowskim jest spory potencjał, nie brakuje gospodarstw agroturystycznych na wysokim standardzie, mamy także bardzo ciekawe wyroby regionalne, które chcemy promować za pomocą takich właśnie przedsięwzięć - powiedział podczas ogłaszania wyników konkursu Mirosław Banach. Rok temu, z powodu powodzi, konkurs nie był organizowany. Wśród laureatów konkursu znalazły się: \"sarnina po szlachecku\" (z Galicyjskiego Gospodarstwa Agroturystycznego \"U Kazika\" z Ciężkowic); wino białe półwytrawne Solaris 2010 z winnicy \"Zawisza\" z Brzozowej; \"prołziok - nierówny placek\" z gospodarstwo agroturystycznego \"Wimika\" z Kowalowej oraz \"masło rzuchowskie\" z gospodarstwa ekologicznego z Janowic. W kategorii produkt turystyczny - agroturystyka I miejsce zajęło gospodarstwo agroturystyczne SPA \"Odnowa\" z Biadolin Radłowskich. Jury wyróżniło także botwinkę po polsku i pstrąga wędzonego z dwóch gospodarstw agroturystycznych z Kończysk. Zwycięzcy otrzymali prawo używania w celach reklamowych tytułu \"Najlepszy Produkt Ziemi Tarnowskiej 2011\".", "url": "https://www.wprost.pl/amp/255929/sarnina-od-kazika-najlepsza-w-tarnowskiem.html", "category": "małopolskie", "sub_category": "Oleje i tłuszcze (masło, margaryna itp.)", "phrase": "Masło rzuchowskie"}