{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Kolejne cztery produkty z Małopolski dołączą do Listy Produktów Tradycyjnych » Małopolska", "content": "Do Listy Produktów Tradycyjnych dołączą niebawem kolejne małopolskie produkty. Rada ds. Produktów Tradycyjnych po przewodnictwem wicemarszałka Wojciecha Kozaka oceniła pozytywnie wnioski o wpis na listę: dżemu z płatków róż, masła rzuchowskiego, wołowiny z krowy czerwono-białej oraz ogórków kiszonych w studni. Na Liście Produktów Tradycyjnych Ministerstwa Rolnictwa i Rozwoju Wsi znajduje się już 66 tradycyjnych produktów z Małopolski. Dżem z płatków róż  Płatki róż zebrane w słoneczny dzień ucierane są tradycyjnie w glinianej makutrze pałką drewnianą z dodatkiem cukru i kwasku cytrynowego. Do produkcji wykorzystuje się świeżo zebrane płatki kwiatu róży jadalnej (zwana też różą cukrową). Mówi się, że róża przeznaczona na dżem jest różą cukrową, a nie ozdobną, dekoracyjną czy pnącą. Ma intensywny różowy kolor i bardzo przyjemnie pachnie, a co najważniejsze jest jadalna. Dżem od wielu wieków ma tradycyjne zastosowanie przy wypieku pączków, ciast, ciasteczek oraz służy do smarowania pieczywa i dekoracji cukierniczych. Tradycja wyrabiania masła rzuchowskiego sięga ponad 60 lat. Wyrabiane jest cały czas w ten sam sposób, bez używania urządzeń mechanicznych.  Masło wyrabiane jest z śmietany od krów rasy czerwono – białej, co ma bardzo duży wpływ na smak i jakość masła. Mleko to ma inne parametry i zawartość tłuszczu i to jest podstawą w wytwarzaniu masła rzuchowskiego. Tradycyjnie wyrabiane posiada specyficzny smak co wyróżnia go od innego masła, jest lekko kwaskowe i ma zapach śmietany Wołowina z krowy czerwono-białej  Surowcem jest krowa/bydło rasy czerwono-białej hodowane na terenie Małopolski zgodnie z tradycją (wypasana na tradycyjnych łąkach) i utrzymywane w kierunku użytkowości mleczno-mięsnej. Duże znaczenie na jakość mięsa ma sposób karmienia jak i rodzaj pasz (własne z małych rodzinnych gospodarstw rolnych produkowanych w myśl zasad rolnictwa ekologicznego) a także specyfika terenu co kształtuje mięsnie krowy (górzyste tereny kształtują umięśnienie krowy) Bydło to stanowi zaledwie nieliczną część z 6% populacji krów czerwono-białych hodowanych w Polsce. Liczba krów tej rasy jest tak nieliczna, że może zostać uznana za rasę zagrożoną. Bydło to cechuje się dwustronnym typem użytkowym, tj. mięsno-mlecznym. Potrawy przygotowane z tego mięsa mają bardzo delikatny smak, szerokie zastosowanie w gastronomii przy przygotowywaniu najlepszych dań często „eksluzywnych”. Największa liczba gospodarstw i zwierząt zlokalizowana jest w województwie małopolskim gdzie występują najlepsze warunki do hodowli tej rasy krów. Ogórki kiszone w studni  Kiszenie ogórków w studni ma ponad 25-letnią tradycję. Beczkę z ogórkami zatapia się w studni, przeznaczonej tylko do tego celu, na około 2 miesiące. Ogórki wyróżnia też sposób uprawy - bez użycia nawozów sztucznych i oprysków.", "url": "https://www.malopolska.pl/aktualnosci/rolnictwo/kolejne-cztery-produkty-z-malopolski-dolacza-do-listy-produktow-tradycyjnych", "category": "małopolskie", "sub_category": "Oleje i tłuszcze (masło, margaryna itp.)", "phrase": "Masło rzuchowskie"}