{"meta_description": "", "title": "Buraczki, pszczoły, lokalne smaki | ENOTarnowskie", "content": "Dzisiaj gospodarstwo Jana Czaji, to dobrych kilkanaście hektarów obejmujących teren dawnego zespołu dworsko-parkowego w Rzuchowej i jeszcze kilka hektarów obok. W gospodarstwie, głównie na potrzeby obornika do nawożenia gleb, hodowane są krowy mleczne polskiej rasy czerwonobiałej. Oczywiście krowy to także mleko i masło. Znany jest stary, rodzinny przepis na masło rzuchowskie, właśnie z mleka tych krów. W jednym z kolejnych wpisów podzielmy się nim z Państwem. Ważną częścią gospodarstwa jest uprawa warzyw i ziół. Z warzyw perłą w koronie jest burak ćwikłowy Czerwona Kula. To polska odmiana z lat 60., wyjątkowo soczysta, słodka i delikatna w smaku, o regularnym, kulistym kształcie, gładkiej powierzchni i intensywnie czerwonym wybarwieniu. Czerwona Kula jest niesłychanie uniwersalna kulinarnie, można z niej robić praktycznie wszystko: sałatki, w tym z botwinki, chłodniki, barszcz, zakwas, kremy, kaszotto… Nadaje się do gotowania, pieczenia, marynowania. Tymczasem wróćmy do źródeł sukcesu gospodarstwa. Otóż Czaja szybko dostrzegł możliwości i umiejętnie zaczął korzystać z unijnych i rządowych programów i projektów. Koncepcje, kreacja, szukanie partnerów, żmudne pisanie projektów, wreszcie realizacja. Tak to mniej więcej wygląda. Kluczowa jest tu współpraca. Czaja działa w Lokalnej Grupie Działania Dunajec-Biała, w Tarnowskiej Organizacji Turystycznej i w Centrum Produktu Lokalnego. Spina te instytucje pomysłami i działaniem. – Tylko działając w ramach partnerstwa i współpracy, można osiągnąć sukces swojej działalności, który równoznaczny jest z sukcesem regionu i partnerów, rolników, hodowców, winiarzy – mówi. Ostatnimi intensywnie rozwijanymi projektami są Lokalność i ENOTarnowskie. Wino, winnice i winiarze to wielki zasób regionu. By jeszcze bardziej przybliżyć lokalne winiarstwo enoturystom, z inicjatywy Czaji powstała Winnica Epigon – najmniejsza winnica w Polsce. Na terenie obok Centrum Produktu Lokalnego w Rzuchowej posadzonych zostało kilkadziesiąt krzaczków deserowych i przerobowych odmian winorośli, w tym stare, lokalne odmiany. Zaś sam budynek CPL jest m.in. miejscem, w którym enoturyści mogą spotkać się z winiarzami, degustować wina i lokalne produkty. Jest tu też nieduża pasieka, ścieżka ekologiczno-edukacyjna, ogródki, zielniki, ogródek i taras, gdzie można usiąść, napić się kawy, herbaty, wody, czy zjeść ciasta od lokalnych gospodyń. W CPL od lat działa też Paczka Od Rolnika. To innowacyjny sposób sprzedaży produktów rolnych prosto od rolników – bez pośredników, w ekologicznych opakowaniach i dostarczanych prosto do klientów.", "url": "https://enotarnowskie.pl/region/buraczki-pszczoly-lokalne-smaki/", "category": "małopolskie", "sub_category": "Oleje i tłuszcze (masło, margaryna itp.)", "phrase": "Masło rzuchowskie"}