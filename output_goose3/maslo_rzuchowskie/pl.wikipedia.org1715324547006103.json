{"meta_description": "", "title": "Rzuchowa – Wikipedia, wolna encyklopedia", "content": "Rzuchowa – wieś w Polsce położona w województwie małopolskim, w powiecie tarnowskim, w gminie Pleśna. W latach 1975–1998 miejscowość administracyjnie należała do województwa tarnowskiego. Słownik \"Nazwy miejscowe polskie\" podaje najstarszy zapis wsi jako: Rszuchow w 1401. Wg autorów pierwotnie zapewne Rżuchowa. Nazwa wsi ma korzenie w dawnej nazwie osobowej „Rżuch”. Podstawa tego słowa wywodzi się od czasownika „rżeć” albo rzeczownika „reż”, czyli żyto[6]. Przysiółki: Na Górach, Podgórki. Lokacja wsi przypada na początek XIV wieku jako fundacja rycerska rodu Gryfitów[7]. Pierwsza wiadomość o tej miejscowości pochodzi z 1401[8]. Historyczny kształt wielodrożnicy przemawia za starą metryką Rzuchowej[9]. W XV i XV w. należała do Dębickich herbu Gryf. W 1470 właścicielem wsi był Mikołaj Dębicki. W 1474 wieś zostaje przeniesiona z prawa polskiego na niemieckie. W 1508 Rzuchowa wraz z Kłokową, Żdżarami i Pogórzem należała do Hieronima (Jeronima) Dębickiego. W 1536 właścicielem Rzuchowej był Felicjan Lubomirski, w 1575 Jan Dębicki, w 1663 kalwin[10] Mikołaj Kotkowski[7] a w 1666 Stanisław Kotkowski z żoną (oboje należący do kościoła reformowanego)[11]. W 1679 w Rzuchowej poświadczona jest kaplica św. Katarzyny[12]. XVII wiek to rozkwit kalwinizmu, który miał miejsce również w tej wsi. W tym czasie powstały najstarsze części miejscowego dworu, czyli piwnica i tzw. kaplica protestancka[7]. Idee protestanckie rozchodziły się z pobliskich Szczepanowic, w których mieściła się szkoła protestancka. Być może część chłopstwa identyfikowała się z tym wyznaniem[10]. Jeszcze w 1748 istniała w Rzuchowej drewniana kaplica pod wezwaniem św. Stanisława. Zbudowana ok. 1600. Według kroniki miejscowej parafii katolickiej sprofanowana (być może przejęta[potrzebny przypis]) przez miejscowych kalwinistów ok. 1635 roku[12]. Na początku XIX wieku wieś znajdowała się w rękach rodziny Olearskich[7]. W 1827 wieś należała do Ludwiki Strzyżowskiej[13]. W latach 1821–1840 Józef i Ludwika Strzyżowscy wydzierżawili Rzuchową Józefowi Komarowi i jego żonie[14]. W 1831 na epidemię cholery zmarło w Rzuchowej szesnaście osób[12]. W przededniu powstania styczniowego jednym z punktów, w których mieli się potajemnie zbierać ochotnicy przed wyruszeniem do Królestwa Polskiego był dwór w Rzuchowej, gdzie zarządca majątku Adam Sławiński służył powstańcom pomocą[15]. Na początku XIX w. właścicielami wsi byli Władysław Olearski i jego żona, Melania ze Strzyżowskich. Od nich, w 1858, odkupił Rzuchową (i położoną w pobliżu Woźniczną) Józef Dietl, późniejszy prezydent Krakowa. W majątku gospodarował jego bratanek, Leopold, któremu w 1872 Józef Dietl przepisał majątek na własność pod warunkiem, że doczeka się potomków[16]. W liście z 1 lutego 1872 Józef pisał: „przestałeś być rządcą, stałeś się panem”. Wg niego Leopold miał być gospodarzem surowym ale i „ojcem, opiekunem i dobrodziejem gromady. Lepiej żeby stracił dwór, a nie chłop.” Wskazywał aby pobierane kary przeznaczać na ubogich w gminie a dla sąsiadów być uprzejmym i usłużnym. Radził też aby ożenić się z osobą nie bogatą, ale poczciwą i skromną[17]. Sam profesor przyjeżdżał tu jedynie w święta i dni wolne od pracy[18]. Jedynym okresem gdy zamieszkał w Rzuchowej na stałe były pierwsze lata po usunięciu go z uniwersytetu przez cesarza. Pretekstem była emerytura a prawdziwym powodem zbytnie promowanie polskości na uczelni[18][19]. We wsi stał wówczas murowany dworek otoczony stawami. Około 150 m powyżej dworku znajdowała się murowana kaplica pochodząca z XV w. Do kaplicy tej prowadził kryty ganek z czterema kolumnami[20]. Pod koniec XIX w. we wsi funkcjonowała gorzelnia prowadzona przez Leopolda Dietla[21]. Zatrudniała 6 osób. Kontyngent wynosił 342 hl[22]. 11 listopada 1871 pożar w Rzuchowej zniszczył stodołę i dwa brogi. Straty wyniosły 10 900 złotych reńskich. Ogień prawdopodobnie podłożono[23]. W 1885 z myta na drodze powiatowej w Rzuchowej Fundusz Drogowy w ramach Rady Powiatowej Tarnowskiej osiągnął 505 złotych reńskich przychodu[24]. W 1886 w miejscowej prasie pojawiło się następujące ogłoszenie: „Do siewu pszenicę i żyto w doborowych gatunkach dostarczy Zarząd Gospodarczy w Rzuchowy. Zamówienia przyjmuje za okazaniem próbki Bank Galicyjski w Tarnowie”[25]. W 1888 Towarzystwo Szkoły Ludowej otwarło w Rzuchowej czytelnię[28] przy kółku rolniczym[29]. W 1906 księgozbiór liczył 361 tomów. Kierownikiem czytelni był Jan Frączkiewicz[29][30]. Czytelnia pozytywnie wpłynęła na stosunki we wsi. Jak podawała Pogoń w 1892 w artykule „Stan czytelń ludowych za rok 1891”: 14 sierpnia 1898 w Rzuchowej miało miejsce huczne wesele Józefy Dietl (córki Leopolda) z Mieczysławem Mossorem C.K. adiunktem sądu. Początkowo zaślubiny miały odbyć się jedynie w niewielkim gronie rodzinnym ale jak donosiła Gazeta Lwowska z 30 sierpnia 1898: W 1901 Jan Tadeusz Frączkiewicz z Rzuchowej otrzymał na Uniwersytecie Jagiellońskim „stopień doktora wszech nauk lekarskich”[32]. 1 kwietnia 1909 otwarto w Rzuchowej nowy urząd pocztowy z kasą oszczędności. Rejon pocztowy oprócz Rzuchowej objął Lubinkę i Szczepanowice z Jodłówką Szczepanowską[33]. W 1906 Dietlowie przenieśli się do Krakowa, a majątek w Rzuchowej sprzedali w 1908[7] tarnowskiej kapitałowej spółce żydowskiej (Munderer, Lius, Perlberg, Glaser)[20], od której w 1911 pomniejszony folwark wykupił Jerzy Matejko (syn Jana) i jego żona Kamila. W następnym roku majątek został odsprzedany Aleksandrowi Chilewskiemu, który założył dobrze prosperujące gospodarstwo specjalizujące się m.in. w uprawie warzyw oraz hodowli ryb i bydła. W maju 1914 w tarnowskiej „Pogoni” pojawiło się następujące ogłoszenie: „Na sezon letni są do wynajęcia dwa pomieszkania, składające się z 2 pokoi i kuchni. Ogród spacerowy. Piękna okolica. Informacji udziela Zarząd Dóbr Rzuchowa[34]”. Zapewne była to kontynuacja ogłoszenia z 1901 gdzie:„Domek chłopski na wsi jest na całe lato do wynajęcia. Bliższych szczegółów udzieli Zarząd Gospodarczy w Rzuchowie”[32]. Leopold Dietl promował agroturystykę na zjeździe delegatów kółek rolniczych okręgu tarnowskiego informując, że „za mieszkania wynajmowane letnikom, nie płaci się podatku czynszowego”[32]. W 1914 sztab armii austriackiej zajął dwór, gospodarzowi zaś zginęła część starego srebra, wiano jego żony Anny, podejrzenie o kradzież rzucono na wojsko. Kiedy front znów wrócił do Rzuchowej, specjalnie w akcie zemsty armia ostrzelała dwór w Rzuchowej, chcąc go zniszczyć. Jeden pocisk trafił w daszek na ganku, drugi w piwniczkę pod kapliczką, powstał pożar, ale Rosjanie dość wcześnie go spostrzegli i ogień ugasili. Spaliły się tylko budynki inwentarskie. Po wycofaniu się wojsk Chilewski wybudował stodoły, stajnie, odrestaurował budynek mieszkalny i mur od strony podwórza gospodarczego[35]. Wspierał sanację. Został wybrany prezesem tarnowskiego Okręgowego Towarzystwa Rolniczego[36]. W listopadzie 1939 nad starorzeczem rzeki Biała Niemcy zabili 11 osób przewiezionych z więzienia. Pogranicze Rzuchowej i Koszyc Małych z racji trudno dostępnych skarp i lasów a przede wszystkim bliskiego sąsiedztwa Tarnowa było kilkukrotnie wykorzystywane przez Niemców do masowych egzekucji. W 1946 mocą dekretu PKWN majątek zostaje przejęty przez Skarb Państwa i rozparcelowany[7]. Jednostka OSP Rzuchowa powstała w roku 1951 z inicjatywy mieszkańców Rzuchowej. Jej założycielem był Komendant OSP Koszyce Wielkie – Jan Liszka. Pierwszym Komendantem jednostki był Roman Najdała, następnie Aleksander Gąsior a od 2000 Tadeusz Szczupał. W 2011 miejscowa OSP została włączona do Krajowego Systemu Ratowniczo Gaśniczego a jej specjalizacja to ratownictwo wodne oraz techniczne[38]. W 1990 zakończono remont dworu w którym utworzono w latach 1991–2011 dom pomocy społecznej[7]. W 1995 kompleks otaczający dwór wraz z zespołem folwarcznym wrócił w ręce prywatne[7]. Obecnie w zabudowaniach dworskich mieści się w placówka opiekuńczo-wychowawcza. 1 września 2011 otwarto Powiatowy Dom Dziecka w Rzuchowej „Promyk”..Docelowo znajdzie się tu 26 dzieci do czasu, aż osiągną pełnoletniość lub trafią do rodziny zastępczej[39]. W sobotę 22 sierpnia 2015 uroczyście otwarto Centrum Produktu Lokalnego w Rzuchowej. Obiekt powstał kosztem blisko 840 tysięcy złotych w miejscu dawnej wozowni przy starej stodole dworskiej. CPL należy do stowarzyszenia „GRUPA ODROLNIKA”[40]. Dwór szlachecki pochodzi z XVII wieku. Usadowiony na wzniesieniu, otoczonym XIX-wiecznym parkiem o powierzchni 1,7 ha. Teren parku opada terasami w kierunku wschodnim. Z portyku rozciąga się widok na stawy. W niewielkiej odległości od dworu znajdują się tzw. Góry Pańskie[42]. Powierzchnia wokół parku dworskiego wynosi 15.29 ha co stanowi jedno z najbardziej rozległych ocalałych założeń w Małopolsce. Dwór znajduje się w dobrym stanie technicznym. Wyremontowana została część budynku starej stodoły w której zlokalizowano Centrum Produktu Lokalnego w Rzuchowej. Nie zachowały się pozostałe zabytkowe zabudowania folwarczne. Tereny parku i stawów są od lat nieużytkowane i ulegają degradacji. Park wymaga rewaloryzacji. Józef Dietl został fundatorem miejscowej szkoły wybudowanej w 1872 roku[20]. W 1910 galicyjskie prezydium namiestnictwa przyznało Janowi Frączkiewiczowi, emerytowanemu nauczycielowi szkoły ludowej w Rzuchowej, w okręgu tarnowskim, Medal Honorowy za Czterdziestoletnią Wierną Służbę[43]. Wieś w okresie międzywojennym i latach późniejszych charakteryzowała się wyjątkowo dużą produkcją warzywno-sadowniczą w stosunku to typowej produkcji rolnej. Pod tym względem stanowiła ona istotne zaplecze aprowizacyjne dla pobliskiego miasta Tarnowa. Pagórkowaty teren i warunki mikroklimatyczne sprzyjały uprawom[44]. Już w 1869 potwierdzone są uprawy sadownicze a Towarzystwo Krakowskie polecało zrazy z drzew z tej okolicy[45]. Józef Dietl przekazał w 1868 do weryfikacji następujące odmiany (zapewne po poprzednich właścicielach folwarku): W 1911 wieś liczyła 54 gospodarstwa. Oprócz pięciu bogatszych gospodarzy, reszta była zadłużoną biedotą. Sytuacja poprawiła się dopiero w okresie międzywojennym, kiedy to za przykładem szkoły – wieś i dwór zaczęły masowo zajmować się uprawą warzyw, których zbyt zapewniony był w Tarnowie[46]. Bowiem już w listopadzie 1888 na wystawie owoców w Wiedniu nagrodzono brązowym medalem Towarzystwa Ogrodniczego i jednym dukatem w złocie m.in. Jana Frączkiewicza z Rzuchowej, nauczyciela w miejscowej szkole[47]. W latach 30. XX w. właściciel majątku rzuchowskiego Aleksander Chilewski prowadził szkółkę drzew owocowych w Rzuchowej[35]. W latach 1991–2011 w rzuchowskim dworze funkcjonował Dom Pomocy Społecznej[49]. Powołany został do życia 4 listopada 1991 zarządzeniem nr 52/91 wojewody tarnowskiego. Dom zapewniał całodobową opiekę dla 30 starszych osób, obejmującą między innymi świadczenia zdrowotne, rehabilitację oraz zajęcia terapeutyczne[42]. • Klub Sportowy Rzuchowa – drużyna, występująca w Tarnowskiej klasie okręgowej, i rozgrywa mecze na stadionie w Rzuchowej Masło rzuchowskie – tradycja wyrabiania masła rzuchowskiego sięga ponad 60 lat. Jedynym surowcem do jego wytwarzania jest śmietana pozyskiwana z mleka krów rasy polskiej czerwono-białej. Wyrabiane jest ręcznie w drewnianych maselnicach według zachowanej, starej receptury. Może być używane do smażenia, omaszczania makaronów i pierogów, jak też wypieku ciast. Masło rzuchowskie zostało uznane za najlepszy produkt ziemi tarnowskiej w 2011, a w 2012 roku razem z fasolą zajęło pierwsze miejsce w kategorii tradycyjne specjały na małopolskim festiwalu smaku. Produkt wpisany na listę produktów tradycyjnych w dniu 24 czerwca 2013[50][51]. • Jan Pasadyn – mieszkaniec Rzuchowej. Od 1938 wójt gminy zbiorowej Pleśna. 14 września 1937 wyróżniony Brązowym Krzyżem Zasługi za zasługi na polu pracy społecznej[52]. • Bronisław Dietl (ur. 15 sierpnia 1878 w Rzuchowej, zm. 24 stycznia 1952 w Poznaniu) – prezydent Torunia w latach 1921–1922, starosta inowrocławski w latach 1922–1929. • Zofia Czaja – urodzona w Rzuchowej w 1935. Posłanka na sejm kadencji 1985-1989.", "url": "https://pl.wikipedia.org/wiki/Rzuchowa", "category": "małopolskie", "sub_category": "Oleje i tłuszcze (masło, margaryna itp.)", "phrase": "Masło rzuchowskie"}