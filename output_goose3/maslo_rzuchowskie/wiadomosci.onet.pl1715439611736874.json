{"meta_description": "Białe wino, sarnina po szlachecku, pstrąg wędzony i masło rzuchowskie to produkty, które zwyciężyły w tegorocznym konkursie \"Najlepszy Produkt Ziemi Tarnowskiej\".", "title": "Oto najlepsze produkty Ziemi Tarnowskiej", "content": "Wręczenie nagród odbędzie się w sierpniu podczas dożynek w Ryglicach - poinformował Sebastian Fołta ze starostwa powiatowego w Tarnowie. Do konkursu zgłosiło się siedemnastu producentów oraz właścicieli gospodarstw agroturystycznych powiatu tarnowskiego. Komisja, której przewodniczył wicestarosta tarnowski Mirosław Banach, wybrała najlepszych w poszczególnych kategoriach. Jak podkreślił wicestarosta, z roku na rok poziom konkursu jest coraz wyższy. - W powiecie tarnowskim jest spory potencjał, nie brakuje gospodarstw agroturystycznych na wysokim standardzie, mamy także bardzo ciekawe wyroby regionalne, które chcemy promować za pomocą takich właśnie przedsięwzięć - powiedział podczas ogłaszania wyników konkursu Mirosław Banach. Rok temu, z powodu powodzi, konkurs nie był organizowany. Wśród laureatów konkursu znalazły się: sarnina po szlachecku (z Galicyjskiego Gospodarstwa Agroturystycznego - U Kazika z Ciężkowic); wino białe półwytrawne Solaris 2010 z winnicy Zawisza z Brzozowej; prołziok - nierówny placek z gospodarstwo agroturystycznego Wimika z Kowalowej oraz masło rzuchowskie z gospodarstwa ekologicznego z Janowic. W kategorii produkt turystyczny - agroturystyka I miejsce zajęło gospodarstwo agroturystyczne SPA Odnowa z Biadolin Radłowskich. Jury wyróżniło także botwinkę po polsku i pstrąga wędzonego z dwóch gospodarstw agroturystycznych z Kończysk.", "url": "https://wiadomosci.onet.pl/krakow/oto-najlepsze-produkty-ziemi-tarnowskiej/dxw0y51", "category": "małopolskie", "sub_category": "Oleje i tłuszcze (masło, margaryna itp.)", "phrase": "Masło rzuchowskie"}