{"meta_description": "kurczak w potrawce po kaszubsku, frikasy, frykasy, frekase, kura w sosie z rodzynkami, kurczak w słodkim białym sosie, kura po kaszubsku, kurczak po kaszubsku,", "title": "Kurczak w potrawce po kaszubsku. Frikasy.", "content": "Frikasy, frekase, frikase (czy jaki tam sobie zestaw samogłosek poukładamy pomiędzy spółgłoskami ;)) to tradycyjna kaszubska i bardziej ogólnie pomorska potrawa weselna. Albo równie dobrze można powiedzieć - niedzielna. Ewentualnie poniedziałkowa. Wiąże się to z wprost z typowymi okazjami, na które przygotowuje się rosół. Dobry rosół z kury lub kurczaka biegającego (wcześniej) po podwórku. A kiedy już rodzina i goście posilą się gorącym i klarownym wywarem, to pozostaje kwestia, jak wykorzystać, jak uatrakcyjnić, ugotowane w nim mięso. Chciałem nawet napisać \"jak ożywić\", ale poczułem, że to trochę nie na miejscu. W każdym razie, jedną z najlepszych odpowiedzi na te pytania są właśnie frikasy, czyli potraktowanie kury aksamitnym sosem o lekko kwaskowatym i wyraźnie słodkim smaku. Jest to coś zupełnie wyjątkowego i niezwykle smacznego. Potrawy mięsne ze słodkimi akcentami wielu osobom wydają się pewnie kontrowersyjne, ale zapewniam - nie ma się czego bać. No, może zaborska (czyli w stronę Chojnic) wersja frykasów, która charakteryzuje się podobno użyciem cukru waniliowego, nawet mnie wydaje się czymś ryzykownym. Ale właściwie - dlaczego nie?", "url": "http://zadanie-gotowanie.blogspot.com/2017/11/kurczak-w-potrawce-po-kaszubsku-frikasy.html", "category": "pomorskie", "sub_category": "Mięso świeże oraz produkty mięsne", "phrase": "Potrawka z kury po kociewsku"}