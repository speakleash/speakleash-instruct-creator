{"meta_description": "", "title": "FRÉKASË – KURA W POTRAWCE PO KASZUBSKU", "content": "Frékasë to tradycyjna potrawa kaszubska podawana na wszystkich ważnych uroczystościach w tym regionie. Na stole pojawia się zaraz po rosole, jako danie pośrednie, a dopiero potem serwuje się ziemniaki z różnego rodzaju mięsiwem. Jako rodowita Kaszubka jestem wielką fanką Frékasë i oczywiście bez większych problemów nauczyłam się je przyrządzać pod czujnym okiem mojej mamy. Główną rolę w potrawie odgrywa pyszny, muślinowy, słodko-kwaśny sos z rodzynkami przygotowywany na bazie rosołu, w którym gotowaliśmy kurę. Podobno wg starych receptur do sosu dodawano agrest z kompotu, ale u mnie w rodzinie zawsze były to rodzynki. Sosem polewa się kopczyk przygotowany z ugotowanego ryżu, obłożony kawałkami kury z rosołu, a resztę podaje się w sosjerce, aby każdy mógł sobie polać tyle sosu ile lubi. U mnie jest go zawsze baaardzo dużo;) W garnku na niewielkim ogniu topimy masło, dodajemy mąkę i lekko przypalamy ciągle mieszając. Dolewamy rosół energicznie mieszając, aby nie porobiły się grudki. Powinna nam powstać lśniąca, gęsta masa. Kiedy się zagotuje trochę gorącego sosu wlewamy do szklanki ze śmietaną, mieszamy i dodajemy do sosu. Żółtka mieszamy z odrobiną zimnej wody, dolewamy trochę sosu, mieszamy i dodajemy do reszty. Wszystko razem gotujemy przez chwilkę, ciągle mieszając przyprawiając w międzyczasie do smaku odrobiną soli, cukrem i sokiem z cytryny. Na koniec dodajemy sparzone i odciśnięte rodzynki, pozostawiając część do dekoracji. Ryż gotujemy w osolonej wodzie na sypko i wykładamy na duży półmisek tworząc kopczyk. Dookoła ryżu układamy ciepłe mięso z rosołu. Ryż polewamy sosem, posypujemy odłożonymi rodzynkami i dekorujemy wg uznania. Resztę sosu podajemy w sosjerce.", "url": "http://smakiogrodu.blogspot.com/2013/07/frekase-kura-w-potrawce-po-kaszubsku.html", "category": "pomorskie", "sub_category": "Mięso świeże oraz produkty mięsne", "phrase": "Potrawka z kury po kociewsku"}