{"meta_description": "Euroregionalne Centrum Informacji Turystycznej w Przeworsku", "title": "Podkarpackie na trzecim miejscu", "content": "10 lipca br. na \"Listę Produktów Tradycyjnych\" prowadzoną przez Ministerstwo Rolnictwa o Rozwoju Wsi wpisano kolejne produkty z Podkarpacia. Zarejestrowano boczek swojski pilzneński, polędwicę swojską pilzneńską, olej podkarpacki, barszcz kwaszony z buraka ćwikłowego oraz wiśniówkę jasielską. Na Liście wpisano dotychczas 983 produkty i potrawy, z czego nasze województwo ma 111 pozycji i zajmuje trzecie miejsce w kraju pod tym względem. • boczek swojski pilzneński - wędzonka z peklowanego boczku bez kości i skóry; przy jej wyrobie, dla podkreślenia smaku i zapachu, używane są tylko naturalne przyprawy, a wędzenie odbywa się bezpośrednio nad paleniskiem w naturalnym dymie z drewna olchowego. • polędwicę swojską pilzneńską - wędzonka otrzymana z peklowanej polędwicy wieprzowej, wędzonej, pieczonej; przygotowanej wg starych przepisów wywodzących się z lokalnych tradycji masarskich (bywa także - szczególnie przy okazji wesel - przygotowywana na specjalne zamówienie jako polędwica faszerowana), • olej podkarpacki - delikatny olej, tłoczony na zimno, pozyskiwany z ziarna rzepaku pochodzącego z upraw podkarpackich; w zależności od dojrzałości ziarna ma barwę od ciemnobrązowej do lekko zielonkawej, • barszcz kwaszony z buraka ćwikłowego - klarowny, lekko zawiesisty, intensywnie zabarwiony, z lekkim aromatem czosnku, kiszony na piecu w specjalnym naczyniu zwanym \"barszczownikiem\"; używany jako zaprawa do barszczu gotowanego na włoszczyźnie lub podawany jako napój, • wiśniówkę jasielską - słodkawa, lekko musująca nalewka z nutką goryczy, o charakterystycznym zapachu wiśni, powstającą wg. receptury datowanej na okres międzywojenny XX w.", "url": "https://ecit.przeworsk.um.gov.pl/index-407.html?option=com_content&view=article&id=842:podkarpackie-na-trzecie-miejscu&catid=1:najnowsze", "category": "podkarpackie", "sub_category": "Oleje i tłuszcze (masło, margaryna itp.)", "phrase": "Olej podkarpacki"}