{"meta_description": "Syrop z mniszka lekarskiego ma działanie przeciwwirusowe i przeciwzapalne. Syrop stosowany jest w leczeniu bólu gardła i kaszlu, ale także jako naturalne panaceum na dolegliwości żołądkowe oraz infekcje skórne.", "title": "Syrop z mniszka lekarskiego - właściwości zdrowotne i prosty przepis. Sprawdź!", "content": "Mniszek lekarski to pospolita roślina, którą w Polsce można napotkać praktycznie wszędzie – porasta łąki, trawniki, polany, a nawet pobocza dróg. Powszechnie uznawany jest za uciążliwy chwast, zwłaszcza przez właścicieli zadbanych trawników – tak naprawdę kryje w sobie bogactwo pożytecznych składników, które można wykorzystać do poprawy zdrowia i samopoczucia. Aby je wydobyć, konieczne jest jednak przygotowanie syropu. Sprawdź nasz prosty przepis na smaczny i zdrowy syrop z mniszka lekarskiego! Na co działa syrop z mniszka lekarskiego? Syrop z mniszka lekarskiego to specyfik bardzo ceniony w medycynie ludowej m.in. ze względu na działanie przeciwwirusowe i przeciwzapalne. Najczęściej jest stosowany w leczeniu bólu gardła i kaszlu, ale doskonale sprawdzi się także jako naturalne panaceum na dolegliwości żołądkowe oraz infekcje skórne. Pospolita roślina kryje w sobie niezwykłe bogactwo witamin i minerałów. Pijąc syrop z mniszka lekarskiego, dostarczysz organizmowi sporych dawek witaminy C, A i D, a także witamin z grupy B, które słyną z pozytywnego wpływu na układ nerwowy. Przy okazji uzupełnisz niedobory takich minerałów jak magnez, żelazo, krzem i potas, które odpowiadają za kondycję układu odpornościowego i pokarmowego. Syropowi z mniszka lekarskiego przypisuje się ponadto działanie moczopędne, żółciopędne, przeciwskurczowe oraz przeciwmiażdżycowe. Masz problemy z koncentracją, nie możesz się skupić na nauce bądź dokucza ci ciągłe rozkojarzenie? Syrop z mniszka lekarskiego posiada spore ilości asparaginy – aminokwasu poprawiającego sprawność umysłu. Jednak aby specyfik zawierał wspomniane składniki w dużych ilościach, roślinę należy zbierać o odpowiedniej porze dnia i roku, a także we właściwych miejscach. Syrop z mniszka lekarskiego – kiedy i gdzie zbierać kwiaty? Mniszek lekarski kwitnie od końca kwietnia do końca maja, dlatego na zbiory najlepiej wybrać się właśnie w tym okresie – wówczas jego kwiaty są najbardziej dojrzałe, a ich smak pozbawiony jest goryczy. Bardzo ważna jest ponadto pora dnia – rośliny należy zbierać przed południem, gdy kwiaty są najbardziej otwarte i dorodne, zaś ich płatki charakteryzują się najlepszym smakiem i aromatem. Pamiętaj też, aby wyprawę po surowce na syrop zorganizować w słoneczny dzień – wówczas miód z mniszka lekarskiego będzie najsmaczniejszy i zdrowy. Równie istotne jest źródło, z którego będziemy pozyskiwać rośliny potrzebne do sporządzenia syropu. Na pewno nie należy zbierać egzemplarzy rosnących bezpośrednio przy drodze bądź na polach ze względu na ryzyko zanieczyszczenia spalinami i pestycydami. Najlepiej poszukać łąki oddalonej możliwie daleko od dróg i pól, w pobliżu których przyroda zazwyczaj skażona jest zanieczyszczeniami. Zanim zabierzesz się do sporządzania syropu, z zebranych kwiatów usuń wszystkie owady. Zadanie można sobie znacznie ułatwić, rozkładając rośliny na białym papierze – ciemne robaczki będą wówczas najlepiej widoczne. Zamiast przebierać kwiaty w poszukiwaniu insektów można je też zwyczajnie pozostawić w przewiewnym miejscu na 2-3 godziny. Niechciani goście powinni w tym czasie opuścić swoje aromatyczne kryjówki z własnej, nieprzymuszonej woli. Jeżeli bardzo zależy ci na łagodnym smaku syropu, wówczas musisz spędzić dodatkowe kilkanaście minut na odcinaniu zielonych części u spodu kwiatów przy pomocy ostrego nożyka. Możesz je zostawić, ale wówczas gotowy specyfik będzie odznaczał się delikatną goryczką. Jeżeli jednak kwiaty są młode, zielone szypułki nie powinny mocno zaburzyć smaku. Oczyszczone z owadów kwiaty umieść w garnku, zalej je zimną wodą, a następnie gotuj na małym ogniu przez około 15 minut. Po wstępnej obróbce odstaw garnek z kwiatami w chłodne miejsce na jedną dobę. Po upływie zalecanego czasu powstały wywar odcedź przez sito bądź przez gazę apteczną. Otrzymasz czysty nektar, do którego wystarczy dodać sok z cytryn oraz cukier. Całość dokładnie wymieszaj, a następnie gotuj na małym ogniu tak długo, aż otrzymasz konsystencję zbliżoną do miodu (ciągle mieszając). Długość obróbki cieplnej zależy od preferowanej konsystencji. W ciągu 1-2 godzin powstanie lekko gęsty, płynny syrop, natomiast po 2-4 godzinach będziemy mieli konsystencję gęstą, zbliżoną do miodu. Syrop przelej do gorących słoiczków. Nie musisz go pasteryzować ze względu na dużą zawartość cukru, który jest naturalnym konserwantem. Pamiętaj jednak, że termin ważności takiego domowego syropu z mniszka lekarskiego to maksymalnie 12 miesięcy. Syrop z mniszka lekarskiego należy stosować w dawce nie większej niż 2-3 łyżeczki dziennie, chyba że mamy do czynienia z infekcją. Wówczas, zarówno w przypadku dzieci, jak i osób dorosłych, zaleca się stosowanie 1 łyżeczki od 2 do 4 razy dziennie. Jeżeli stosujemy syrop z mniszka lekarskiego na poprawę trawienia, łykamy łyżeczkę specyfiku tuż przed posiłkiem do 3 razy dziennie. Syrop z mniszka lekarskiego, ze względu na przyjemny smak i miodową konsystencję, można stosować do smarowania chleba, polewania naleśników czy w charakterze środka słodzącego do kawy bądź herbaty. Nawet tak naturalny wyrób, jak syrop z mniszka lekarskiego nie jest zalecany każdemu. Stosowanie specyfiku odradzane jest chorym na cukrzycę (ze względu na dużą zawartość cukru) oraz osobom zmagającym się z wrzodami żołądka i nadkwasotą.", "url": "https://aptekazawiszy.pl/artykuly/cudowny-lek-z-polnych-chwastow-syrop-z-mniszka-lekarskiego.html", "category": "pomorskie", "sub_category": "Inne produkty ", "phrase": "Syrop z mniszka lekarskiego"}