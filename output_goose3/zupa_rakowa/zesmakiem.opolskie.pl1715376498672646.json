{"meta_description": "", "title": "Zupa rakowa wpisana na Listę Produktów Tradycyjnych!", "content": "Dotarły dziś do nas wspaniałe wieści z Ministerstwa Rolnictwa i Rozwoju Wsi! Zupa rakowa, na wniosek Samodzielnego Koła Gospodyń Wiejskich w Chróścinie z gminy Lewin Brzeski, została wpisana na Listę Produktów Tradycyjnych Województwa Opolskiego. Mieszkańcy wioski Chróścina w gminie Lewin Brzeski to przesiedleńcy z Kresów Wschodnich, a konkretnie z Dublan w gminie Sambor, powiat lwowski. Stamtąd właśnie pochodzi ich przepis na zupę rakową. Jeszcze przed wybuchem drugiej wojny światowej, była podawana w rodzinach na specjalne okazje, gościom lub na święta. Częściej jadło się same raki gotowane z koprem i solą. Zupa rakowa na Kresach Wschodnich była podawana na specjalne okazje gościom lub na święta, jeszcze przed wybuchem drugiej wojny światowej. Tę potrawę wspomina również Anna Kamińska, która odtworzyła w Polsce dom kresowy swojej babci. Podawano ją gościom na dworze jej przodków koło Stanisławowa. Zupa powinna być przygotowywana ze świeżych raków, ponieważ do jej wykonania niezbędne są skorupki rakowe, na bazie których uzyskuje się masło rakowe, stanowiące jeden z podstawowych składników zupy. Raki kiedyś występowały najczęściej w okolicznych podmokłych rowach. Dokument znaleziony w Archiwum Prac Naukowych Instytutu Śląskiego w Opolu potwierdza, że zupa rakowa znana była również na terenie województwa opolskiego na początku XX wieku. Powoli odbudowywane są hodowle raków, pojawiają się one przy stawach hodowlanych, a także w czystych wodach okolicznych żwirowni, kamionek i małych rzek. W niedalekiej odległości od Chróściny jest rzeka Nysa Kłodzka, w której coraz częściej można napotkać raki. Ze względu na trudności w dostępie do surowca, jakim są świeże raki, zupa rakowa nadal pojawia się na stole jedynie od święta. Stanowi ona jednak część dziedzictwa, a jej smak jest dobrze znany kilku pokoleniom, które swoje korzenie mają na Kresach Wschodnich. Panie z Samodzielnego Koła Gospodyń Wiejskich z Chróściny zadbały, aby ta pyszna i wykwintna zupa nie poszła w zapomnienie. Kontynuują smaczną tradycję swoich przodków, a zupą podbiły już niejeden konkurs i skradły serca jurorów. Oto lista nagród dla zupy rakowej, zdobytych przez Panie z KGW: • I nagroda i Grand Prix w III Wojewódzkim Konkursie na Potrawę Kresową, Łosiów 2018 • I miejsce w półfinale konkursu „Bitwa Regionów” w Województwie Opolskim, 2019", "url": "https://zesmakiem.opolskie.pl/zupa-rakowa-wpisana-na-liste-produktow-tradycyjnych/", "category": "opolskie", "sub_category": "Gotowe dania i potrawy", "phrase": "Zupa rakowa"}