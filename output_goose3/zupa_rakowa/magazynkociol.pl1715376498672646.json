{"meta_description": "Tradycyjna zupa z raków kuchni przedwojennego Wrocławia - czyste rzeki w pobliżu miasta pozwalały na połów raków i przygotowanie tej pysznej zupy.", "title": "Zupa z raków - magazyn KOCIOŁ", "content": "Być może ciężko w to uwierzyć, ale jeszcze kilkadziesiąt lat temu Dolny Śląsk był pełen raków, a przygotowana z nich potrawy nie były niczym wyjątkowym. Zupa z raków była czymś co kojarzyło się z tradycyjną kuchnią dawnego Wrocławia. Niestety dzisiaj ten pomarańczowo-szary bulion jest rarytasem i warto dla niego poszukać skorupiaków w sklepowych zamrażarkach, ponieważ świeże są raczej poza zasięgiem. Na szczęście w ostatnich latach czystość Odry zdecydowanie się poprawiła i ponownie zaczęły żyć w niej raki. Po cichu liczymy na to, że za kilka lat gatunek ten rozmnoży się na tyle, że przestanie być chroniony, a niedzielne obiady będziemy mogli zaczynać od takiej właśnie zupy. Surowe raki wrzucamy do gorącego rosołu i gotujemy przez 10 minut. Wyławiamy i wyjmujemy mięso z ogonów. Odrywamy szczypce i umieszczamy w woreczku. Rozbijamy tłuczkiem, smażymy na roztopionym maśle przez 10 minut, a następnie przekładamy jeszcze raz do rosołu, w który gotujemy je przez 15 minut. Przecedzamy, dodajemy bułkę tartą i podgrzewamy przez 5 minut. Zupę chwilę studzimy, po czym wlewamy jedną chochlę do miseczki z żółtkami. Mieszamy i przelewamy całość do garnka, a następnie przyprawiamy gałką muszkatołową, solą oraz pieprzem i dodajemy mięso z raków. Podajemy z chlebem pokrojonym w kostkę i przyrumienionym na suchej patelni.", "url": "https://magazynkociol.pl/2014/11/zupa-z-rakow/", "category": "opolskie", "sub_category": "Gotowe dania i potrawy", "phrase": "Zupa rakowa"}