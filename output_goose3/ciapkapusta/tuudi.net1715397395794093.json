{"meta_description": "Ciapkapusta, zwana także panczkrautem lub ciaperkapustą, jest tradycyjnym śląskim daniem przygotowywanym zarówno na co dzień, jak i od święta.", "title": "Ciapkapusta (panczkraut) - tradycyjny przepis - Portal", "content": "Ciapkapusta, zwana także panczkrautem lub ciaperkapustą, jest tradycyjnym śląskim daniem przygotowywanym zarówno na co dzień, jak i od święta. Ciapkapusta podawana może być w wersji wegetariańskiej lub mięsnej – z dodanym podsmażonym boczkiem lub kiełbasą. Wersja bezmięsna przygotowywana jest w mojej rodzinie od pokoleń, a co ważniejsze, przyrządzana jest jako śląska wigilijna potrawa i podawana wyłącznie w święta Bożego Narodzenia. Nazwa ciapkapista / ciaperkapusta wzięła się od śląskiego słowa ciaprać, czyli chlapać, brudzić, ale także mieszać. Przygotowanie panczkrautu może różnić się w zależności od przepisu, jednak podstawowym jej składnikami są ugotowane ziemniaki, kapusta, cebula oraz czosnek. Miłośnicy ciapkapusty spierają się między sobą, czy wykorzystana w potrawie kapusta powinna być kiszona czy młoda. Zdaniem mojej mamy – aby uwypuklić charakterystyczny smak potrawy, do jej przygotowania należy użyć kapusty kiszonej. Z czym się je panczkraut? Na Górnym Śląsku ciapkapustę tradycyjnie podaje się wraz z żeberkami, kiełbasą, rybą lub kotletami mielonymi (karminadlami) lub rzadziej spożywa się ją jako samodzielne danie. Jak wspomniałem na początku, w rodzinie ze strony mojej mamy (okolice Łazisk Górnych) panczkraut jest jedną z wigilijnych potraw. • Gotujemy ziemniaki oraz kiszoną kapustę Kiszoną kapustę płuczemy raz lub kilka razy (w zależności od kwaśności kapusty). Następnie zalewamy wodą, dodajemy soli, liście laurowe oraz ziele angielskie. Gotujemy do czasu aż zmięknie.  W międzyczasie, w osolonej wodzie gotujemy ziemniaki. • Cebulę oraz czosnek szklimy na maśle Cebulę kroimy w małą kostkę i podsmażamy na maśle. Osobno przeciskamy 3 ząbki czosnku, które następnie również podsmażamy na maśle. Należy uważać, aby nie przypalić czosnku, gdyż wówczas będzie miał on gorzki smak.  Następnie, na patelni szklimy pokrojony w drobną kostkę boczek lub kiełbasę, jeśli przygotowujemy wersję mięsną. • Ugotowaną kapustę odcedzamy Kapustę odcedzamy i dodajemy podsmażony czosnek oraz cebulę. Przyprawiamy solą, cukrem i pieprzem do smaku. W tym momencie możemy wyciągnąć z kapusty ziele angielskie oraz liście laurowe. Całość mieszamy.  Pamiętajmy, aby przyprawiona kapusta miała dość dobrze wyczuwalny smak czosnku. • Ziemniaki gnieciemy Ugotowane ziemniaki zgniatamy i dodajemy do kapusty. Całość mieszamy. Ciapkapusta powinna mieć konsystencję puree. Jeśli panczkraut jest zbyt suchy dodajemy do niego roztopione masło.", "url": "https://tuudi.net/ciapkapusta-panczkraut-tradycyjny-przepis/", "category": "śląskie", "sub_category": "Gotowe dania i potrawy", "phrase": "Ciapkapusta"}