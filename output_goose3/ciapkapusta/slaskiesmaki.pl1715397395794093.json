{"meta_description": "Na podstawie informacji uzyskanych z przeprowadzonych wywiadów z mieszkańcami gminy Kochanowice można stwierdzić, że ciapkapusta była przygotowywana na tym terenie j", "title": "Ciapkapusta - Śląskie Smaki", "content": "Na podstawie informacji uzyskanych z przeprowadzonych wywiadów z mieszkańcami gminy Kochanowice można stwierdzić, że ciapkapusta była przygotowywana na tym terenie już od końca XIX wieku. Inne nazwy tego dania to panszkraut, ciaprówa, ciapraka (dwa ostatnie określenia wzięły się od śląskiego, gwarowego określenia błota – zapewne przez podobieństwo w konsystencji). Ciapkapusta była i nadal jest potrawą bardzo popularną ze względu na fakt, że jest bardzo łatwa i szybka do przygotowania, a przy tym bardzo sycąca. Było to istotne, zwłaszcza dla ludzi, którzy przez większość dnia pracowali fizycznie, np. biorąc udział w pracach polowych. Ponadto w gminie Kochanowice prawie każde gospodarstwo miało swój zagon kapusty czy ziemniaków, a nierzadko własny chów zwierząt, zwłaszcza trzody chlewnej. Wszystkie produkty potrzebne do wykonania tej potrawy były zatem bardzo łatwo dostępne. Ciapkapusta była daniem obiadowym, przyrządzanym w tygodniu, bez specjalnej okazji i podawanym zazwyczaj jako dodatek do mięs, np. pieczonych lub gotowanych żeberek. O przygotowywaniu ciapkapusty piszą w swoich publikacjach Wera Sztabowa w „Krupnioki i moczka czyli Gawędy o kuchni śląskiej” oraz Joanna Świtała-Mastalerz i Dorota Świtała-Trybek w „Śląskiej Spiżarni. O jodle, warzyniu, maszketach i inszym pichceniu”. W tej drugiej książce autorki podają przepis na tradycyjną ciapkapustę (ciaperkapustę): „Składniki: 1 kg ziemniaków, 1 kg kapusty kiszonej, cebula, smalec ze skwarkami. Ugotowane ziemniaki ubić, zmieszać z ugotowaną kapustą kiszoną (przecedzoną), dodać usmażoną cebulę na skwarkach, wszystko dokładnie połączyć, doprawić solą. Potrawę podaje się do żeberek, kotletów, gulaszów, zrazów”. Od 4 lat w gminie Kochanowice organizowany jest festyn pn. Święto Ciapkapusty. Jest to okazja zarówno do zabawy jak i skosztowania tego pysznego dania. Festyn cieszy się wielkim powodzeniem nie tylko wśród mieszkańców gminy. Kapustę ugotować, dodając kilka ząbków drobno pokrojonego lub przeciśniętego przez praskę czosnku, pokrojoną cebulę i przyprawy. Na patelni usmażyć pokrojony w kostkę boczek. Z mąki zrobić zasmażkę. Ugotowaną kapustę zagęścić zasmażką i startym ziemniakiem. Dodać skwarki z boczku i dokładnie wymieszać. Podawać z ugotowanymi żeberkami. Namoczony wcześniej groch ugotować na gęsto. Kapustę kiszoną ugotować z dodatkiem liści laurowych, ziela angielskiego i skórki z boczku wędzonego. Ziemniaki obrać, ugotować, przecisnąć przez praskę. Cebulę obrać, pokroić w kostkę, usmażyć na pokrojonym boczku. Czosnek rozgnieść z solą. W rondlu połączyć wszystkie składniki, przyprawić majerankiem, solą, pieprzem, dodać rozgnieciony czosnek i dokładnie wymieszać. Chwilę potrzymać na ogniu. Stosować jako dodatek do pieczeni wieprzowej, golonek, prosiaka pieczonego. Cały groch umyć, namoczyć na kilka godzin, ugotować w tej samej wodzie. Groch łuskany gotować oddzielnie. Kapustę posiekać nożem i ugotować. Ugotowaną kapustę wymieszać z grochem łuskanym. Część grochu całego dodać do kapusty, pozostałą część przetrzeć przez sito i połączyć z kapustą. Doprawić zasmażką z boczku, mąki i posiekanej cebuli oraz solą i pieprzem. Kapustę pokroić, włożyć do garnka z wodą, gotować aż zrobi się miękka. Po ugotowaniu kapustę odcedzić, posolić, dodać kostkę bulionu i wlać 1 łyżkę octu. Wszystko wymieszać, przykryć pokrywką. Następnie pokroić słoninę w kostkę, stopić ją. Do stopionej słoniny dodać cebulę drobno posiekaną, zrumienić ją na złoty kolor, dodać 1 ½ łyżki mąki, siekaną pietruszkę i koperek. Wszystko zasmażać na złoty kolor i dolać wody, po czym zagotować na patelni. Przelać zasmażkę z patelni do garnka z kapustą, wymieszać. Ugotować fasolę, ugnieść, włożyć do garnka z kapustą, wymieszać i zostawić pod przykryciem na 15 minut.", "url": "https://slaskiesmaki.pl/staticcontent/141404/ciapkapusta", "category": "śląskie", "sub_category": "Gotowe dania i potrawy", "phrase": "Ciapkapusta"}