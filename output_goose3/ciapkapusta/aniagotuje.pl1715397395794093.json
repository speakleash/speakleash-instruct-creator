{"meta_description": "Ciapkapusta to tradycyjne danie kuchni śląskiej, które stanowi zazwyczaj pyszny dodatek do mięsa, a głównie żeberek. Zapraszam po mój ulubiony przepis na panczkraut z cebulką i boczkiem na kapuście kiszonej.", "title": "Ciapkapusta", "content": "Ciapkapusta to super proste i bardzo smaczne danie prosto ze Śląska. Podaje się ją głównie do żeberek pieczonych oraz kotletów mielonych. Ciapkapusta to przepis, który trzeba poznać. Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Z podanej ilości składników otrzymasz około 1200 gramów dania. Zanim zaczniesz szykować panczkraut, polecam najpierw przeczytać cały przepis, by przygotować się odpowiednio wcześniej do kolejnych etapów wykonania. Przygotuj sobie jeden kilogram ziemniaków typu B lub C. To najlepsze ziemniaki do pieczenia oraz na puree. Możesz użyć ziemniaków różnej wielkości, ponieważ po obraniu polecam pokroić je na mniejsze kawałki o wymiarach około 4 cm. Tak pokrojone ziemniaki będą miękkie w tym samym czasie, a do tego szybciej się ugotują. Obrane i pokrojone ziemniaki przepłucz i umieść w garnku z zimną i osoloną wodą (wystarczy płaska łyżeczka soli). Ziemniaki gotuj do miękkości. Nie pozwól im się jednak rozgotować. Ugotowane ziemniaki nie powinny się same rozpadać. U mnie trwało to około 15 minut. Odlej wrzątek z ugotowanych ziemniaków. Garnek z ziemniakami ponownie umieść na palniku, by odparować z nich resztki wody. Wystarczy jedna minuta. Możesz kilka razy potrząsnąć garnkiem z ziemniakami. Od razu zabierz się za przetarcie gorących ziemniaków. Możesz użyć do tego specjalnego sitka, przepuścić je przez maszynkę lub praskę albo zmielić. Uważaj jednak na to, by nie ugniatać ziemniaków za długo, ani nie mielić ich na bardzo drobnych oczkach. Ugotowane ziemniaki nie powinny zrobić się zbyt klejące i maziste. Wyszło mi około 750 gramów gładko tłuczonych ziemniaków.  W tym samym czasie możesz też ugotować kapustę kiszoną (bez marchewki). Tę ciapkapustę robiłam w sierpniu, więc użyłam dość młodej i delikatnej kiszonej kapusty. 500 gramów kapusty kiszonej bez odciskania z wody umieść w garnku. Wlej dodatkowo pół szklanki wody. Garnek przykryj przykrywką i zagotuj kapustę. Jak tylko kapusta zacznie się gotować, zmniejsz moc palnika do takiej, by kapusta tylko lekko mrugała.Kapustę gotuj tak do miękkości. Ma być mięciutka, ale nie rozpadająca się. Gotowanie kapusty może trwać 30 minut lub dłużej. Sporo zależy od samej kapusty oraz Twoich preferencji. Gdyby zabrakło wody w trakcie gotowania, to można ją uzupełnić. Gotową kapustę przełóż na sitko, by pozbyć się nadmiaru wody. Kapusta może być mokra, jednak nie powinna pływać w kwaśnej wodzie.Cebulkę z boczkiem można szykować na trzecim palniku równocześnie z kapustą i ziemniakami. Nagrzej średniej wielkości patelnię, a następnie wlej też cztery łyżki oleju do smażenia. Cebule obierz i poszatkuj drobno. Umieść na patelni z tłuszczem i podsmażaj przez kilka minut, aż cebulka lekko się zeszkli. Na patelnię dodaj też około 100 gramów bardzo drobno pokrojonego boczku. U mnie był to nietłusty boczek surowy wędzony w plasterkach, który pokroiłam na mniejsze paseczki. Cebulkę z boczkiem podsmażaj na niższej niż średnia moc palnika przez około 10 minut, aż cebulka i boczek zrobią się rumiane. Na koniec dodaj też pół łyżeczki pieprzu oraz 1/3 łyżeczki majeranku (można go pominąć). Dodatkowo można też dodać odrobinę kminku. Porada: Razem z cebulką można podsmażyć nawet i dwa razy więcej boczku, lub też zastąpić go kiełbasą, czy nawet słoniną lub podgardlem. Ciapkapustę można też szykować bez cebuli, a tylko z tłustszym boczkiem pokrojonym w kosteczkę i zarumienionym na patelni. Jeśli z boczku wytopi się sporo tłuszczu, to pomijamy olej.  Na koniec umieść w jednej misce ziemniaki, kapustę i całą zawartość patelni. Wszystko razem bardzo dokładnie wymieszaj, a następnie sprawdź smak dania. Bardzo możliwe, że dodasz więcej pieprzu. Jeśli chodzi o sól, to śmiało można ją dodać. Zostawiam to jednak na koniec, ponieważ smak ciapkapusty za każdym razem jest inny. Czasem kapusta jest mniej lub bardziej słona. Tak samo z boczkiem, którego się używa. Zazwyczaj nie dosalam już swojej ciapkapusty.Panczkraut podajemy na ciepło udekorowany natką pietruszki lub siekanym szczypiorkiem. Szykowany z większą ilością kiełbasy lub boczku może stanowić samodzielne danie. Zazwyczaj jednak ciapkapsuta podawana jest do obiadu razem z pieczonymi żeberkami, kotletami mielonymi lub też innymi pieczonymi mięsami.", "url": "https://aniagotuje.pl/przepis/ciapkapusta", "category": "śląskie", "sub_category": "Gotowe dania i potrawy", "phrase": "Ciapkapusta"}