{"meta_description": "Drożdżowa bułeczka z dziurką w środku, którą wymyślono w Krakowie w XVII wieku, to specjał kuchni koszernej. Bajgle, którymi zajadają się na Manhattanie, najczęściej są serwowane jako kanapki. Bułkę można", "title": "Bajgiel – co to jest i jak go jeść? Modny rodzaj pieczywa", "content": "Drożdżowa bułeczka z dziurką w środku, którą wymyślono w Krakowie w XVII wieku, to specjał kuchni koszernej. Bajgle, którymi zajadają się na Manhattanie, najczęściej są serwowane jako kanapki. Bułkę można wypełnić dowolnymi dodatkami i zjeść na słono lub na słodko. Bajgiel z Kazimierza to przysmak woj. małopolskiego wpisany na listę produktów tradycyjnych Ministerstwa Rolnictwa i Rozwoju Wsi: \"Bajgiel to bułka wypiekana w kształcie pierścienia, najczęściej zdobiona przyprawami i dodatkami takimi jak: czarnuszka, kminek, mak, sól, posypka ziołowa, a także ser i cebula. Ta wyjątkowa bułka przed wypieczeniem musi zostać obgotowana, podobnie jak krakowski obwarzanek i precelek. Jego niepowtarzalny smak, chrupiącą i błyszczącą skórkę zawdzięczamy inwencji krakowskich piekarzy\". Bo to właśnie Kraków uchodzi za ojczyznę tej smacznej bułeczki. Pierwsza wzmianka o bajglach datowana jest na 1610 rok – z odnalezionych w archiwach dokumentów wynika, że gmina żydowska wręczała bajgle każdej kobiecie, która wydała na świat dziecko. Kształt bajgli symbolizował cykl życia. Wierzono w magiczną moc chrupiącego pierścienia, co miało przynieść noworodkowi szczęście. Według innej legendy w 1683 roku pewien żydowski piekarz w hołdzie królowi Janowi III Sobieskiemu upiekł bułeczkę w kształcie strzemienia (niem. Bügel – pałąk). Bajgle to dziś również symbol Manhattanu. Wypiek trafił do Stanów Zjednoczonych ok. 1900 roku za sprawą żydowskich imigrantów. Pochodzący z Chełma piekarz Harry Lender w roku 1927 założył w New Haven w stanie Connecticut fabrykę bajgli (Lender’s Bagel Bakery), która jako pierwsza produkowała bajgle mrożone. Wprowadzono je do supermarketów, co zaowocowało eksplozją popularności. W 1984 roku marka Lender’s Bagels została sprzedana przedsiębiorstwu Kraft Foods. Bajgle są lubiane przede wszystkim ze względu na smak – chrupiącej, zarumienionej skórce z zewnątrz i pachnącemu, mięciutkiemu miąższowi w środku trudno się oprzeć. Można je zjadać o dowolnej porze dnia. Sprawdzą się na śniadanie, lunch, przekąskę, podwieczorek, kolację. Są doskonałą propozycją piknikową. Zwykle serwuje się jako kanapki – i tutaj pojawia się główna różnica pomiędzy bajglem a obwarzankiem. Ten drugi nie ma przeznaczenia kanapkowego; najczęściej zjadany jest jako samodzielna przekąska. Co więcej, obwarzanek ma poskręcaną strukturę, podczas gdy tradycyjny bajgiel to oponka, czyli prosta bułeczka z dziurką w środku. Bajgle można posypać dowolnymi ziarnami – wpłynie to na ostateczny smak wypieku. Warto pamiętać, że bajgiel to też nie precel – te są małe, poskręcane i bardziej kruche. Precle mogą być podawane na słodko (posypane cukrem) albo na słono (posypane solą). Bajgle można podawać na setki sposobów i to jest ich największy kulinarny urok. W kultowej restauracji Bajgiel w Kazimierzu Dolnym nad Wisłą bajgle, które otrzymały certyfikat lokalnego produktu, podaje się m.in. z wędzonym łososiem, chrzanem, masłem, jajkiem i sałatą; roladą z kurczaka z gęsim smalcem, żurawiną, chrzanem i sałatką czy z serem białym z konfiturą z pomarańczy i sałatką owocową. Współcześnie wypiekane bajgle zadziwiają coraz nowszymi smakami. W sprzedaży można dostać bajgle o smaku szpinaku czy ziół prowansalskich, posypane solą morską lub himalajską, siemieniem lnianym, mieszanką ziaren itp. Jeśli bajgle przygotowujesz w domu, możesz użyć mąki orkiszowej albo żytniej. Podawaj je na zimno albo na ciepło. Przekrojoną bułeczkę można podgrzać (na beztłuszczowej patelni, w piekarniku, opiekaczu). Jeśli chcesz zjeść ją na ciepło, już po nadzianiu dodatkami podgrzej ją w piekarniku. Bajgle bardzo dobrze się mrożą.", "url": "https://kuchnia.wp.pl/bajgiel-co-to-jest-i-jak-go-jesc-modny-rodzaj-pieczywa-6378697018669185a", "category": "małopolskie", "sub_category": "Wyroby piekarnicze i cukiernicze", "phrase": "Bajgiel z Kazimierza"}