{"meta_description": "Flaki po zamojsku to tradycyjny obiad, do którego chętnie wracamy. Zobaczcie,  jak je przyrządzić!", "title": "Zobaczcie nasz babciny przepis na flaki po zamojsku i przygotujcie je w swojej kuchni!", "content": "Doprawianie flaków: W tym czasie obieramy cebulę, siekamy ją w drobną kostkę i podsmażamy na smalcu. Do przesmażonej cebuli dodajemy 2 łyżki mąki i robimy zasmażkę. Gotową zasmażkę rozrzedzamy odrobiną wywaru z flaczków i dokładnie mieszamy, aby nie powstały grudki. Następnie wlewamy ją znowu do garnka z flakami i gotujemy, stale mieszając, aż flaki zgęstnieją. Na koniec dodajemy koncentrat pomidorowy i wszystko doprawiamy solą, pieprzem, majerankiem, imbirem, oraz słodką i ostrą papryką. Przygotowanie wywaru: Flaki płuczemy kilkukrotnie zimną wodą. Następnie gotujemy je przez około 30 minut i odcedzamy. Zmieniamy wodę na świeżą i powtarzamy gotowanie łącznie 3 razy. Wołowinę zalewamy zimną wodą, dodajemy ziele angielskie, liście laurowe i wszystko gotujemy na wolnym ogniu, aż mięso stanie się miękkie. Następnie wyjmujemy je z wywaru, studzimy i kroimy na cienkie paseczki i wrzucamy znów do garnka razem z ugotowanymi wcześniej flakami. Następnie obieramy i kroimy marchew, pietruszkę i seler i ścieramy je na tarce o dużych oczkach. Wszystkie warzywa wrzucamy do wywaru i dalej gotujemy. Flaki po zamojsku, czyli jakie? Flaki po zamojsku czy flaki w rosole? Czym tak właściwie różnią się te dwa popularne przepisy? Zasadniczą różnicą, która dzieli fanów flaczków na dwa obozy, jest wywar. Flaki w rosole, jak sama nazwa wskazuje, gotuje się po prostu w bulionie mięsno-warzywnym, natomiast flaki po zamojsku doprawia się koncentratem pomidorowym, przecierem lub passatą. Oprócz tych dwóch czołowych przepisów, w sieci i książkach kucharskich znajdziemy jeszcze flaki po warszawsku, flaki po cieszyńsku czy flaki pałuckie. Nawet weganie i wegetarianie mogą skusić się na to danie, przygotowując pyszne flaczki z boczniaków! Flaki po zamojsku to prosty przepis, na który składają się warzywa korzeniowe, mięso, koncentrat pomidorowy i oczywiście podroby. Najważniejszym punktem tej receptury i gwarantem pysznego smaku są dobrej jakości, świeże flaki. Kolejnym istotnym punktem jest aromatyczny, wyrazisty wywar, na bazie którego przygotujemy całe danie. Warto dodać do niego marchew, pietruszkę, seler oraz cebulę. Wywar doprawiamy zielem angielskim, liściem laurowym i pieprzem. Pod koniec gotowania dodajemy też inne przyprawy oraz wspomniany wcześniej koncentrat pomidorowy. Flaki same w sobie nie mają zbyt wiele smaku, dlatego, aby stworzyć pyszne flaki po zamojsku, należy dodać sporo przypraw i ziół. Czym więc przyprawić flaki? Najpopularniejsze dodatki do flaków to gałka muszkatołowa, mielona papryka słodka i ostra, majeranek, oregano, a nawet odrobina cynamonu i imbiru. Fanom pikantnych dań polecamy dodać do wywaru drobno pokrojoną świeżą papryczkę chilli bądź suszone i rozdrobnione chilli. Flaki powinny być też mocno pieprzne, dlatego dobrze jest doprawić je świeżo zmielonym czarnym pieprzem. Przepis na flaki po zamojsku można przygotować według własnego uznania, na gęsto lub rzadko. Jeśli jesteśmy zwolennikami tej pierwszej opcji i lubimy gęstsze flaczki, powinniśmy przygotować zasmażkę. Jak zrobić zasmażkę? Wystarczy roztopić na patelni lub w rondelku masło, olej bądź smalec, a następnie dosypać do tłuszczu mąki. Oba te składniki dodajemy w proporcji 1:1. Następnie podsmażamy zasmażkę aż zgęstnieje, ciągle mieszając, aby nie zrobiły się grudki. Należy uważać, aby nie smażyć zbyt długo, gdyż spalona zasmażka stanie się gorzka i zepsuje smak flaków. Taką zasmażkę studzimy, a następnie wlewamy do naszych flaczków i wszystko razem gotujemy jeszcze przez kilka minut. Innymi, mniej popularnymi, sposobami na zagęszczenie flaków jest dodanie do nich śmietany lub bułki tartej. Bułkę wystarczy wsypać do gorącego wywaru, a już po chwili napęcznieje ona i zagęści nasze flaki.", "url": "https://www.mojegotowanie.pl/przepis/flaki-wieprzowo-drobiowe", "category": "śląskie", "sub_category": "Gotowe dania i potrawy", "phrase": "Flaki po cieszyńsku (Pajszle)"}