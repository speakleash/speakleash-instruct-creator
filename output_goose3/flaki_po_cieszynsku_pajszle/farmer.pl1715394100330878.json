{"meta_description": "", "title": "Śląskie liderem - Przedsiębiorczość", "content": "W pierwszych tygodniach tego roku na listę wprowadzono nowe potrawy z regionu śląskiego. To rosół z gołębi - efekt miejscowej tradycji hodowli tych ptaków, pajszle, czyli flaki po cieszyńsku, becok czyli cieszyńska fasola na sypko, czy cieszyńska kita wędzona - wędzone mięso z zadniej nogi świńskiej z kością.    Na ministerialną listę dopisano też ostatnio cieszyńskie moczki czyli sosy: chrzanowy, cebulowy i grzybowy, szodon z wina - podawany na ciepło lub zimno sos do deserów z żółtek utartych z cukrem i winem oraz śląską kiszkę - zsiadłe mleko.    Łącznie na ogólnopolskiej liście znajduje się 600 potraw w kategoriach: produkty mleczne i mięsne, ryby, warzywa i owoce, wyroby piekarnicze i cukiernicze, oleje i tłuszcze, miody, gotowe dania i potrawy, napoje oraz inne produkty.    Prawo do umieszczania na Liście Produktów Tradycyjnych mają potrawy charakteryzująceásię tradycyjną, przynajmniej 25-letnią metodą wytwarzania, których jakość lub wyjątkowe cechy i właściwości wynikają ze stosowania tradycyjnych metod produkcji.    Z wnioskiem o wpis produktu rolnego, środka spożywczego lub napoju spirytusowego na ministerialną listę mogą wystąpić osoby fizyczne, osoby prawne oraz jednostki organizacyjne nieposiadające osobowości prawnej, wytwarzające dany produkt rolny, środek spożywczy lub napój spirytusowy.    Wpisanie na listę Ministerstwa Rolnictwa jest potwierdzeniem wysokiej jakości wyrobu pochodzącego z konkretnego regionu. Projekt ma na celu promocję produktów tradycyjnych, przyczynia się do zachowania dziedzictwa kulturowego wsi oraz wzrostu atrakcyjności turystycznej regionów.    Województwo śląskie z 98 zarejstrowanymi produktami jest obecnie liderem regionalnej listy ministerstwa. Za nim znajdują się pomorskie z 88 oraz podkarpackie z 72 produktami.", "url": "https://www.farmer.pl/biznes/przedsiebiorczosc/slaskie-liderem,13751.html", "category": "śląskie", "sub_category": "Gotowe dania i potrawy", "phrase": "Flaki po cieszyńsku (Pajszle)"}