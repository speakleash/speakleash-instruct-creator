{"meta_description": "Flaki to potrawa obecna w Polsce przynajmniej od XIV wieku. Podobno było to ulubione danie królowej Jadwigi i Władysława Jagiełły.", "title": "Flaki po polsku", "content": "Żołądek wołowy pokrojony w harmonijkowe zawijasy skąpane w rosole nazywany jest flakami. Na flaki przeznacza się wszystkie części żołądka: księgi, żwacz, czepiec oraz trawieniec (największą wartość kulinarną mają trawieniec i żwacz). Flaki są bogate w związki wapnia i zawierają ich więcej niż mięso. To wymagający produkt. Przed użyciem należy je dokładnie oczyścić, oskrobując je nożem, posypując solą i szorując ostrą szczoteczką oraz dokładnie odcinając poczerniałe koniuszki. Po kilkakrotnym wymyciu w zimnej wodzie, trzeba je zalać wrzątkiem i gotować przez kwadrans, po czym odlać wodę i zmieniać ją jeszcze kilkakrotnie podczas gotowania. Większość przepisów mówi o tym, że flaki należy bardzo długo gotować, by stały się miękkie. \"Flaczki po ugotowaniu powinny być tak miękkie, by można je było w palcach rozetrzeć\" (\"W staropolskiej kuchni i przy polskim stole\" Marii Lemnis i Henryka Vitry, Interpress, Warszawa 1983). Klasyczne, polskie flaki to sprężyste kawałeczki ugotowane w parującym, gęstym, esencjonalnym bulionie pachnącym majerankiem, z towarzyszącą im nieodłącznie bułką kajzerką (chleb wydaje się za kwaśny do flaków), czyli wypiekiem z białej mąki z charakterystycznym krzyżykiem na wierzchu. Po lwowsku i po warszawsku", "url": "https://culture.pl/pl/artykul/flaki-po-polsku", "category": "śląskie", "sub_category": "Gotowe dania i potrawy", "phrase": "Flaki po cieszyńsku (Pajszle)"}