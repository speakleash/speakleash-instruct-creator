{"meta_description": "Opowiadamy kiedy w Polsce zaczęto spożywać flaki, jak jadają tę potrawę ludzie na świecie i pokazujemy sposoby przyrządzania flaków w naszym kraju.", "title": "Flaki – rodzaje, historia i składniki | Pałuki", "content": "Flaki są daniem, które przez lata bardzo silnie zakorzeniło się w polskiej tradycji kulinarnej. W naszym kraju ta potrawa znana była już w XIV wieku, kiedy to raczył się nią sam król Władysław Jagiełło. Kto wie, czy przed bitwą pod Grunwaldem, część polskiego wojska nie posilała się właśnie pożywnymi, zapewne mocno tłustymi flakami wołowymi lub wieprzowymi? Dokładnych informacji na temat nie mamy, ale zważając na królewską fascynację tymże daniem, możemy założyć, że pod Grunwaldem solidnych porcji flaków nie zabrakło. Może to właśnie ten posiłek pozwolił nam zmieść Krzyżaków z pola bitwy? Ale powstrzymajmy już wyobraźnię i przejdźmy do suchych faktów na temat flaków. Te są wyjątkowo interesujące. Flaki to wyłącznie polska tradycja? Oczywiście, że nie! To danie trafiło do domów i restauracji w wielu krajach Europy Środkowej, Zachodniej, a nawet Bliskiego Wschodu. Wszędzie baza jest podobna, czyli żołądki wołowe, ewentualnie wieprzowe, ale dodatki różnią się od siebie dość znacznie. W niektórych regionach Francuzi, przy przygotowaniu flaków, wykorzystują solony boczek, białe wino i czosnek, w innych miejscach kraju nad Loarą żołądki wołowe zalewa się cydrem i calvadosem, z kolei Hiszpanie dodają do flaków swoją tradycyjną kaszankę i doskonałą kiełbaskę chorizo. Włosi? Mięta, świeże pomidory i świetny, lokalny ser. Bułgaria? Cytryna, ocet i słodkie mleko. Ile państw, tyle wariantów, ale jedno jest stałe – idealny smak. Nawet w Polsce nie ma jednej, ogólnie przyjętej receptury na wytwarzanie flaków wołowych lub wieprzowych. Wyróżnia się przede wszystkim flaki po zamojsku, po warszawsku czy flaki pałuckie, w których się specjalizujemy. W polskich domach do produkcji flaków wykorzystuje się przedżołądki wołowe lub żołądki wieprzowe. Dodatkami są najczęściej warzywa korzeniowe, bulion rosołowy i przyprawy. W wielu kręgach można usłyszeć, że smak flaków idealnie podkreśla kieliszek dobrze schłodzonej wódki. Czy tak jest naprawdę? Każdy musi to ocenić własnym podniebieniem, ale wiemy jedno – flaki wołowe to potrawa dla wszystkich. Trzeba tylko odnaleźć ten właściwy, ulubiony sposób ich przyrządzania.", "url": "https://paluckie-flaki.eu/flaki/", "category": "śląskie", "sub_category": "Gotowe dania i potrawy", "phrase": "Flaki po cieszyńsku (Pajszle)"}