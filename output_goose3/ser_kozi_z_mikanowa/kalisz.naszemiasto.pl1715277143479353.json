{"meta_description": "Kozi ser z Mikanowa jej produkcji wpisano na listę produktów tradycyjnych, tworzoną przez Ministerstwo Rolnictwa i Rozwoju Wsi", "title": "Kozi ser z Mikanowa na liście produktów tworzonej przez Ministerstwo Rolnictwa i Rozwoju Wsi", "content": "W podwłocławskim Mikanowie kóz nie podkuwają, za to z hodowlanych tradycji narodził się pomysł przypomnienia mlecznego przysmaku. Teraz nawet z certyfikatem. Cztery sery, gar maślanki to jest posag Kujawianki - to porzekadło, zdaniem Małgorzaty Juchniewicz z podwłocławskiego Mikanowa, najlepiej świadczy, że sery białe są kulinarnym symbolem Kujaw. Także te kozie!- Moja babcia Franciszka miała hodowlę kóz - mówi pani Małgorzata. - Można więc powiedzieć, że tradycja przeszła na kolejne pokolenie. Ja też od dwudziestu lat mam 15 kózek i zajmuję się wytwarzaniem sera koziego.Pani Małgorzata może mieć satysfakcję - kozi ser z Mikanowa jej produkcji wpisano na listę produktów tradycyjnych, tworzoną przez Ministerstwo Rolnictwa i Rozwoju Wsi. Wnioskował o to marszałek naszego województwa. - Taki certyfikat na pewno przyczyni się do popularyzacji tego tradycyjnego, smacznego i zdrowego wyrobu - mówi Małgorzata Juchniewicz.Dlaczego ser „z Mikanowa\"? Zgodnie ze starymi podaniami, kozy sprowadzono do Mikanowa z Rosji w połowie XX w. Były łatwe w utrzymaniu - jadły mało i praktycznie wszystko. Sposób na biedę? Nie tylko. Mleko i wyroby mleczne, jako bardzo zdrowe, polecano przede wszystkim dzieciom i chorym. W końcu XIX w. w większości gospodarstw w tej miejscowości hodowla bardzo się rozpowszechniła. - Teraz jest trochę inaczej, hodowli jest mniej - mówi pani Małgorzata. - Dlatego warto podtrzymywać tę ginącą tradycję, to, co wyróżnia naszą małą ojczyznę na kulinarnej mapie Polski i regionu.Jak twierdzi pani Małgorzata, kiedyś każda szanująca się gospodyni robiła w gospodarstwie ser, i każda miała na to swój własny patent, sekret. Co jest sekretem hodowczyni z Mikanowa?- Przede wszystkim ser musi powstać z poszanowaniem zasad ekologii - mówi Małgorzata Juchniewicz. Walory smakowe sery kozie zawdzięczają właśnie tradycyjnym metodom wytwarzania, jak i tradycyjnej hodowli. To ważne, aby kozy karmione były naturalnymi paszami. Oprócz tego kozy jedzą na przykład kasztany, gałęzie sosnowe, jabłka czy zioła.A i dodatki do sera odgrywają ważną rolę. Najczęściej do sera dodaje się kminek, majeranek. Są zwolennicy dodawania ziół zbieranych na polach i suszonych w domu. - Niektórzy porównują przygotowywanie serów do rękodzielnictwa - mówi pani Małgorzata. I patrząc na to, jak w domu warzy sery z koziego mleka, trzeba temu przyznać rację. Latem ser kozi można podać z pomidorem, rzodkiewką, sałatą, można go obsmażyć w panierce z bułki tartej i jajka, a nawet zgrillować.", "url": "https://kalisz.naszemiasto.pl/kozi-ser-z-mikanowa-na-liscie-produktow-tworzonej-przez/ar/c8-2637156", "category": "kujawsko-pomorskie", "sub_category": "Sery i inne produkty mleczne", "phrase": "Ser kozi z Mikanowa"}