{"meta_description": "23 września odbyła się kolejna edycja „Biesiady rybackiej” w Wojnowie. Impreza ta została zorganizowana w ramach realizacji zadania publicznego współfinansowanego ze środków budżetu Gminy Kargowa, Powiatu Zielonogórskiego, Urzędu Marszałkowskiego Województwa Lubuskiego oraz Gospodarstwa Rybackiego Sława. Tegoroczne wydarzenie cieszyło się ogromnym zainteresowaniem. W tym roku dopisała nam pogoda i według szacunkowych obliczeń w imprezie brało udział", "title": "Biesiada rybacka - Kargowa", "content": "23 września odbyła się kolejna edycja „Biesiady rybackiej” w Wojnowie. Impreza ta została zorganizowana w ramach realizacji zadania publicznego współfinansowanego ze środków budżetu Gminy Kargowa, Powiatu Zielonogórskiego, Urzędu Marszałkowskiego Województwa Lubuskiego oraz Gospodarstwa Rybackiego Sława. Tegoroczne wydarzenie cieszyło się ogromnym zainteresowaniem. W tym roku dopisała nam pogoda i według szacunkowych obliczeń w imprezie brało udział ok. 500 osób. Oprócz mieszkańców Wojnowa przybyli na imprezę zaproszeni goście, a także mieszkańcy ościennych miejscowości oraz przebywający jeszcze w Wojnowie letnicy. Beneficjentem imprezy, po raz kolejny było Stowarzyszenie „Wojnowo Perspektywą Turystyczną Ziemi Kargowskiej – Stowarzyszenie na Rzecz Rozwoju Lokalnego” w Wojnowie. Biesiada po raz kolejny została zorganizowana na terenie Gospodarstwa Rybackiego „Rybacka Chata” przy ścisłej współpracy z jego właścicielami – Państwem Koza oraz przy znacznej pomocy mieszkańców wsi. Ponad 20 osób z dużym zaangażowaniem brało udział w pracach na różnych etapach przygotowań: przy wstępnej obróbce ryb, przyrządzaniu potraw do degustacji, ekspozycji i podania gotowych produktów oraz przygotowywania technicznego zaplecza zadania. Głównym punktem imprezy była degustacja, sporządzonych na podstawie starych receptur, wyśmienitych potraw rybnych. Serwowane były: flaczki z suma, krupnik z suma, ryba w occie, ryba w pomidorach, paprykarz wojnowski, kotleciki rybne oraz szeroki wybór ryby smażonej. Nie zabrakło także pierogów i krokietów z farszem rybnym. Nową potrawą w tym roku były mini burgery z rybą, które cieszyły się ogromnym powodzeniem. Nie zabrakło niespodzianki w postaci wędzonego suma przygotowanej przez Pana Grzegorza Kozę specjalnie na tę okazję. Do przygotowania tych wszystkich potraw odłowiono ponad 650 kg różnego gatunku ryb takich jak: sandacz, sum, lin, płoć, szczupak, karaś, lin. Przygotowane zostały także kiełbaski z grilla oraz pajda chleba ze smalcem. Mieszkańcy Wojnowa oraz przedstawiciele Towarzystwa Przyjaciół Dzieci w Wojnowie przygotowali pyszne domowe ciasta. Na najmłodszych uczestników biesiady czekały gry i zabawy zorganizowane przez Fundację „Ratuj ryby”, a nasze Towarzystwo Przyjaciół Dzieci przygotowało fanty oraz watę cukrową dla dzieci. Dzięki współpracy z Gminnym Centrum Kultury w Kargowej mieliśmy profesjonalny sprzęt nagłaśniający. Podczas biesiadowania czas umilili nam Pan Eugeniusz Merstein- Kwiatkowski oraz Pani Jessica Merstein grając na skrzypcach. Należy również nadmienić, iż mieliśmy przyjemność gościć reprezentujących Zarząd Powiatu Zielonogórskiego – Wicestarostę Pana Tadeusza Pająka i członka Zarządu Mirosława Andrasiaka, Wicemarszałków Województwa Lubuskiego Pana Stanisława Tomczyszyna i Pana Łukasza Poryckiego oraz Dyrektora PROW- Pana Arkadiusza Dąbrowskiego. Również miło nam było powitać przedstawicieli władz lokalnych : Pana Jerzego Fabisia – Burmistrza Kargowej, Panią Martę Paron – Zastępcę Burmistrza oraz Pana Łukasza Pokorskiego – Przewodniczącego Rady Miejskiej w Kargowej. Swoją obecnością zaszczycił nas również Prezes Gospodarstwa Rybackiego Sława- Pan Mirosław Kmiecik. Wszystkim osobom, które wzięły udział w biesiadzie oraz wszystkim, którzy przyczynili się do jej zorganizowania i uczestniczyli w przygotowaniach serdecznie dziękujemy. Poprzez organizację tego typu imprez chcemy promować bogatą historię wsi Wojnowo oraz kultywować jej tradycje rybackie, jak również chcemy, aby uczestnicy mieli możliwość uświadomienia walorów przyrodniczych i kulturowych Wojnowa.", "url": "https://kargowa.pl/6742-2", "category": "lubuskie", "sub_category": "Produkty rybołówstwa, w tym ryby", "phrase": "Paprykarz wojnowski"}