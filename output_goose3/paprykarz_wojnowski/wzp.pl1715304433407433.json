{"meta_description": "Smakosze kuchni regionalnych oraz miłośnicy podróży zarówno bliższych, jak i tych dalszych w ten weekend spotkali się na Pikniku nad Odrą. Odbyły się ciekawe rozmowy z podróżnikami i kulinarne degustacje. W sobotę, 7 maja 2016 r., wicemarszałek województwa Jarosław Rzepa uczestniczył w oficjalnym otwarciu pikniku, życząc wszystkim udanej zabawy, a z okazji 25-lecia targów", "title": "Za nami Piknik nad Odrą [galeria zdjęć]", "content": "Smakosze kuchni regionalnych oraz miłośnicy podróży zarówno bliższych, jak i tych dalszych w ten weekend spotkali się na Pikniku nad Odrą. Odbyły się ciekawe rozmowy z podróżnikami i kulinarne degustacje. W sobotę, 7 maja 2016 r., wicemarszałek województwa Jarosław Rzepa uczestniczył w oficjalnym otwarciu pikniku, życząc wszystkim udanej zabawy, a z okazji 25-lecia targów turystycznych MARKET TOUR częstował mieszkańców urodzinowym tortem. Smaczne Pomorze Zachodnie  W Alei Zachodniopomorskich Smaków promowano bogatą ofertę produktów regionalnych, tradycyjnych, lokalnych, a także gospodarstw rolnych produkujących żywność ekologiczną. W 12 domkach zaprezentowało się 15 zachodniopomorskich wystawców. – Na pikniku będziemy chwalić się tym, co mamy najlepsze. Nie zabraknie miodów z całego województwa, pojawią się też słodkości, w tym krówka szczecinecka. Będzie można spróbować też naturalnych jednodniowych soków – zachwala wicemarszałek województwa Jarosław Rzepa. Na stoisku Województwa Zachodniopomorskiego odbyły się też prezentacje kulinarne. Szefowie kuchni zachęcali gości do degustacji dań rybnych - purée z topinamburu z salsą z ogórka kołobrzeskiego, zupy rybnej z ryb bałtyckich czy sałatki z wędzonego pstrąga. Goście pikniku spróbowali też produktów z województw – wielkopolskiego, lubuskiego i pomorskiego. Na stoiskach regionalnych znajdowały się wyroby z gęsiny, chleb słowiński, sery, paprykarz Wojnowski.    Piknik nad Odrą był też miejscem promocji Listy Produktów Tradycyjnych. W poszukiwaniu wakacyjnych inspiracji  – W tym roku na pikniku gościmy wystawców z Niemiec, Czech czy Węgier. Zaprezentuje się też aż dziesięć regionów z Hiszpanii – mówi dyrektor Międzynarodowych Targów Szczecińskich Małgorzata Lis. Po raz trzeci w ramach pikniku działała Strefa Globtrotera, czyli miejsce spotkań ze znanymi podróżnikami, warsztatów podróżniczymi i autorskich prezentacji. W tym roku w Strefie można było spotkać się m.in. z Przemkiem Kossakowskim, Arkadym Pawłem Fiedlerem, Piotrem Strzeżyszem oraz szczecińskimi podróżnikami rowerowymi.    Goście targów turystycznych MARKET TOUR mogli zapoznać się zarówno z ofertą wycieczek jednodniowych po regionie, jak i propozycjami spoza naszego województwa. – Targi MARKET TOUR są turystycznymi targami o prawie najdłuższym stażu w Polsce. Nieprzerwanie od 1992 r. organizujemy nasze targi. Od wielu lat liczba osób odwiedzających targi rośnie. Goście z Niemiec przyzwyczaili się, że w drugi weekend maja odbywa się taka impreza jak ta – mówi prezes Zachodniopomorskiej Agencji Rozwoju Turystyki Wojciech Heliński.    Coś dla ducha…i nie tylko  Podczas pikniku nie zabrakło występów kapel ludowych i lubianego przez mieszkańców regionu zespołu Szczecinianie. – Cieszę się, że udaje nam się zorganizować tak silną imprezę przy współpracy wielu podmiotów, których łączy jedno – chęć pokazania tego co mamy najlepsze – mówi wicemarszałek Jarosław Rzepa.    Organizatorem Pikniku nad Odrą są Międzynarodowe Targi Szczecińskie oraz Zachodniopomorska Agencja Rozwoju Turystyki.    Piknik nad Odrą odbywa się 7 i 8 maja 2016 r.", "url": "https://www.wzp.pl/biuro-prasowe/biuro-prasowe/artykuly/za-nami-piknik-nad-odra-galeria-zdjec", "category": "lubuskie", "sub_category": "Produkty rybołówstwa, w tym ryby", "phrase": "Paprykarz wojnowski"}