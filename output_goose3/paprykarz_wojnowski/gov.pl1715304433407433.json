{"meta_description": "Produkt wpisany na listę produktów tradycyjnych w dniu 2016-04-01 w kategorii Produkty rybołówstwa w woj. lubuskim.", "title": "Paprykarz wojnowski - - Portal Gov.pl", "content": "Masa ze zmielonego mięsa ryb z dodatkiem ryżu, cebuli, koncentratu pomidorowego oraz przypraw. Zdecydowanie wyczuwalny delikatny smak ryby, która jest głównym składnikiem oraz słodki smak koncentratu pomidorowego. Zapach cebuli oraz przypraw tj. pieprzu i soli. Pojezierze Lubuskie słynie z wielu przepięknych jezior i urokliwych rzek. W południowej części tego pojezierza w Kotlinie Kargowskiej znajdują się Jeziora Wojnowskie (zachodnie i wschodnie). W dawnych czasach jeziora te nosiły nazwy jeziora Kramskiego i jeziora Tuchola. Zapiski związane z różnymi roszczeniami Cystersów ze wsi Obra, a innymi mieszkańcami tej okolicy bardzo często odnosiły się do połowów na owych jeziorach różnymi rodzajami sieci rybackich tj. niewodami, słępami i więcierzami. Jeziora te zasilane są rzeką Gniła Obra i stanowią doskonałe miejsce do rozrodu i rozwoju wielu gatunków ryb. Tereny te od zawsze przyciągały ludzi kochających wodę oraz pochodzące z niej jakże smaczne i różnorodne ryby. Dlatego też od dawien dawna na tych jeziorach prowadzona była gospodarka rybacka. Ryby przez mieszkańców Wojnowa przetwarzane były na wiele sposobów. Najpopularniejszym sposobem było ich smażenie, wędzenie, a z mniejszych ryb przygotowywanie potraw, z których bardzo znany były paprykarz wojnowski. Sposób przygotowania potrawy nie zmienił się na przestrzeni lat. Na początku gospodynie po wyskrobaniu i wypatroszeniu ryb, parzą je we wrzątku i usuwają z nich ości, skórę oraz płetwy. Otrzymane mięso ryb po obróbce jest mielone i łączone z ugotowanym ryżem, koncentratem pomidorowym, cebulą i przyprawami. „Prawdziwym przysmakiem był paprykarz. Trzeba się było trochę narobić, ale było warto” (Wywiad z mieszkańcami Kotliny Kargowskiej). Paprykarz wojnowski to bardzo pożywna pasta, która najlepiej smakuje rozsmarowana na świeżej kromce chleba. Na terenie Wojnowa odbywa się co roku Wojnowska Biesiada Rybacka, której celem jest podtrzymanie tradycji o rybackich korzeniach miejscowości. Dodatkowo podczas biesiady odbywa się degustacja dań przygotowanych na bazie ryb złowionych w jeziorach.", "url": "https://www.gov.pl/web/rolnictwo/paprykarz-wojnowski", "category": "lubuskie", "sub_category": "Produkty rybołówstwa, w tym ryby", "phrase": "Paprykarz wojnowski"}