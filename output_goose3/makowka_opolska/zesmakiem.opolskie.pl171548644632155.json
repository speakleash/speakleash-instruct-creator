{"meta_description": "", "title": "Makówka opolska", "content": "Przepisów na śląskie makówki jest sporo. Kiedyś były to bułki moczone w słodkim mleku wymieszane z miodem i tartym makiem. Z czasem przepisy na makówki wzbogaciły się w inne smakowite dodatki. Znane są również przepisy na makówki przygotowywane na wodzie i na mleku. Makówka była i nadal pozostaje typową potrawą związaną z obrządkiem świąt Bożego Narodzenia. Podawana jest prawie wyłącznie podczas kolacji wigilijnej. Wpis na LPT: 30 grudnia 2011 r. w kategorii Gotowe dania i potrawy. Mak zmielić na sucho w maszynce. Przygotować bakalie: skórkę z cytryny i pomarańczy usmażyć w cukrze (powstanie tak zwany cytrynat). Orzechy posiekać, figi pokroić, rodzynki przepłukać. Mleko zagotować. Czerstwą bułkę pokroić na cienkie kromki. Przygotować odpowiedni półmisek, najlepiej szklany. Na dno półmiska wyłożyć warstwę maku. Na mak nałożyć warstwę bakalii i posypać cukrem. Na bakaliach ułożyć warstwę bułki i posypać cukrem. Zalać gorącym mlekiem. Czynności powtórzyć dwa lub trzy razy. Na samym wierzchu makówki dać mak oraz ułożyć dekoracyjnie bakalie. Wszystko zalać gorącym mlekiem. Odstawić makówkę na kilka godzin w chłodne miejsce. Makówkę przyrządza się poprzedniego dnia wieczorem, ponieważ musi nasiąknąć mlekiem i przejść wzajemnie smakami.", "url": "https://zesmakiem.opolskie.pl/makowka-opolska-2/", "category": "opolskie", "sub_category": "Gotowe dania i potrawy", "phrase": "Makówka opolska"}