{"meta_description": "Aromatyczny, kiszony łosoś w przyprawach, wędzone ryby z Zalewu Kamieńskiego, a także naturalne, pełne smaku sery i inne wyroby mleczarskie z Grabowa to przepis na sukces dwóch firm, które dołączyły do Sieci Dziedzictwa Kulinarnego Pomorza Zachodniego. Również ministerialna Lista Produktów Tradycyjnych wzbogaciła się o dwa nowe produkty z naszego regionu. Marszałek Olgierd", "title": "Regionalne kulinaria Pomorza Zachodniego rosną w siłę", "content": "Aromatyczny, kiszony łosoś w przyprawach, wędzone ryby z Zalewu Kamieńskiego, a także naturalne, pełne smaku sery i inne wyroby mleczarskie z Grabowa to przepis na sukces dwóch firm, które dołączyły do Sieci Dziedzictwa Kulinarnego Pomorza Zachodniego. Również ministerialna Lista Produktów Tradycyjnych wzbogaciła się o dwa nowe produkty z naszego regionu. Marszałek Olgierd Geblewicz oraz wicemarszałek Jarosław Rzepa spotkali się z wyróżnionymi przedsiębiorcami w środę, 25 lutego, w Szczecinie. Regionalne kulinaria Pomorza Zachodniego rosną w siłę. Do Sieci Dziedzictwa Kulinarnego Pomorza Zachodniego dołączyły firmy promujące lokalną żywość – Ryby Natalia Zubowicz oraz Ekologiczne Gospodarstwo Rolne „ekoKniaż” Sebastian Kniażewicz z Grabowa (gmina Biały Bór). Również Lista Produktów Tradycyjnych prowadzona przez Ministerstwo Rolnictwa i Rozwoju Wsi wzbogaciła się o dwa przysmaki z województwa zachodniopomorskiego. To szynka świdwińska oraz kiełbasa krucha domowa. - Pierwsze firmy do Sieci Dziedzictwa Kulinarnego Pomorza Zachodniego dołączyły w marcu 2011 r. Cieszę się, że sieć rozwija się, a kolejni zachodniopomorscy przedsiębiorcy posługują się logo Dziedzictwa Kulinarnego Pomorza Zachodniego. To był strzał w dziesiątkę – mówił podczas konferencji prasowej marszałek Olgierd Geblewicz. – Pomorze Zachodnie jest regionem coraz czystszym, w którym coraz więcej jest produktów ekologicznych. Warto odkrywać te smaki – dodał marszałek. Wicemarszałek Jarosław Rzepa – podobnie jak marszałek Geblewicz – zwrócił uwagę, że na Liście Produktów Tradycyjnych z naszego regionu, królują miody i ryby. – To naturalne dla naszego województwa. Pokazuje specyfikę regionu. Cieszę się również, że mamy dwa nowe produkty na liście, czyli szynkę świdwińską oraz kiełbasę kruchą domową. Wyroby te z pewnością uzupełnią naszą, zachodniopomorską ofertę smaków Pomorza Zachodniego – dodał. Zrzeszone w Sieci podmioty otrzymują licencję na posługiwanie się wspólnym logo Dziedzictwa Kulinarnego Pomorza Zachodniego. Członkami sieci są zarejestrowane w naszym województwie przedsiębiorstwa, które promują oraz rozpowszechniają lokalną żywność. Mogą to być: producenci surowców, przetwórcy żywności, restauracje i punkty gastronomiczne, sklepy farmerskie, hurtownicy i sprzedawcy detaliczni. Aktualnie Sieć liczy 40 członków. – Prowadzimy naszą smażalnię i wędzarnię w Kamieniu Pomorski. Przyrządzane przez nas węgorze, sieje, leszcze czy płocie łowimy w Zalewie Kamieńskim – mówiła Natalia Zubowicz, która prowadzi rodzinną firmę w Kamieniu Pomorskim – Naszym klientom oferujemy również kiszonego łososia. To nasz autorski przepis. Łososia marynujemy dużą ilością przepraw, czosnkiem, a następnie tak zamarynowana ryba leżakuje około miesiąca – dodała pani Natalia. – Przynależność do Sieci jest wyróżnieniem i poświadcza naszą pracę, do której wykorzystujemy świeże, zdrowe i regionalne produkty – dodała Małgorzata Mazur z kamieńskiej smażalni i wędzarni. Nowym członkiem sieci zostało również Ekologiczne Gospodarstwo Rolne „ekoKniaż” Sebastian Kniażewicz z Grabowa (gmina Biały Bór). – Nasza mleczarnia została uruchomiona w roku 2013. Posiadamy również certyfikat gospodarstwa ekologicznego. Naszym klientom oferujemy śmietany, kefiry, jogurty, maślanki, twarogi, sery podpuszczkowe. Co ważne, nie stosujemy ulepszaczy smakowych ani konserwantów. Nasze produkty są w pełni naturalne – mówi Łukasz Borys z „ekoKniaź”.    Na Listę Produktów Tradycyjnych prowadzoną przez Ministerstwo Rolnictwa i Rozwoju Wsi wpisano także szynkę świdwińską oraz kiełbasę kruchą domową. Produkty te przyrządzane są przez firmę FERMAPOL Sp. z o.o. ze Smardzka (gmina Świdwin). Na ministerialnej liście znajduje się obecnie 31 produktów charakterystycznych dla naszego regionu.", "url": "https://www.wzp.pl/biuro-prasowe/aktualnosci/regionalne-kulinaria-pomorza-zachodniego-rosna-w-sile", "category": "zachodniopomorskie", "sub_category": "Mięso świeże oraz produkty mięsne", "phrase": "Szynka świdwińska"}