{"meta_description": "Jak zrelaksować się nad polskim morzem, w Kołobrzegu? Podpowiadamy, co odwiedzić, gdzie zjeść i jakie atrakcje sprawdzić podczas pobytu w Kołobrzegu. Zobaczcie też, gdzie zanocować podczas wyjazdu do Kołobrzegu.", "title": "Przewodnik po Kołobrzegu: Co robić, gdzie zjeść i jak odpocząć?", "content": "Wszyscy, którzy chcieliby lepiej poznać w pełni atrakcje i smaki Wybrzeża, powinni zwrócić spojrzenia w stronę Kołobrzegu. Tutaj każdy znajdzie coś dla siebie – klimatyczne restauracje oczarują entuzjastów dobrego jedzenia, miłośnicy natury docenią bujną roślinność i wspaniałe trasy rowerowe, a domorosłych historyków bez wątpienia zainteresują liczne muzea i skanseny. To nadmorskie miasto kusi także szeroką ofertą noclegową, od małych domków z niepowtarzalną atmosferą po eleganckie hotele przy samej plaży. Oto subiektywny wybór kilku zachodniopomorskich przyjemności, które sprawią, że odpoczynek nad Bałtykiem na długo zapadnie nam w pamięć. W Kołobrzegu nie brakuje atrakcji, bez problemu więc znajdziecie tu coś, co przyciągnie waszą uwagę: od licznych muzeów i kołobrzeskiego skansenu, przez siedemnastowieczną latarnię morską i piękną gotycką katedrę, po klasyczne molo i port z modernistycznym pomnikiem Zaślubin Polski z Morzem z lat 60. Poza dobrze znanymi miejskimi rozrywkami i relaksem na plaży warto docenić uroki okolicznych wsi. Świetnym kierunkiem z pewnością okaże się Dobrzyca, do której z Kołobrzegu dojedziecie samochodem w zaledwie 20 minut. To właśnie tam znajduje się spektakularny kompleks Hortulus, w ramach którego połączono 28 pięknych ogrodów utrzymanych w rozmaitych stylach: od japońskiego minimalizmu, przez francuski symetryzm, po estetykę angielską, w której zostało zaprojektowane rosarium. Mieści się tu także wykonany z żywopłotów labirynt, w którym naprawdę łatwo zabłądzić! Zapierający dech w piersiach widok na morze, kołobrzeski Ekopark Wschodni, piękne drewniane mosty i piaszczysta plaża Okolice Kołobrzegu powinny zainteresować również amatorów aktywnego odpoczynku. Na wschód, w kierunku Podczela, wzdłuż wybrzeża można podróżować wspaniałą, ponad dziewięciokilometrową trasą rowerową. Nie będzie przesadą, jeśli napiszemy, że to najpiękniejsza trasa rowerowa nad polskim morzem. Wypożyczalnie znajdziecie tu co kilkaset metrów, a w nich nie tylko klasyczne jednoślady, ale też rowery elektryczne, małe skutery lub gokarty, w których zmieszczą się nawet cztery osoby. Zapierający dech w piersiach widok na morze, kołobrzeski Ekopark Wschodni, piękne drewniane mosty i piaszczysta plaża to wystarczające powody, by tu przyjechać. A w zanadrzu mamy dodatkowy powód– po przejechaniu 10 czy 20 kilometrów przyjdzie czas na zasłużony posiłek! Mogłoby się wydawać, że kuchnia Pomorza Zachodniego nie wyróżnia się niczym szczególnym, oczywiście poza rybami, które od zawsze królowały na tutejszych stołach. Bliskość jezior, stawów i duża liczba rzek sprawia, że w Zachodniopomorskiem bez problemu znajdziemy nie tylko ryby morskie, ale także słodkowodne. W Kołobrzegu zjecie je w niemal każdej postaci – gotowane węgorze, wędzone sielawy, pierogi z pstrągiem, a nawet kiszony łosoś to przysmaki, których nad polskim morzem skosztujemy w zdecydowanej większości restauracji. Amatorów mięsa zaskoczy popularna na Pomorzu Zachodnim gęsina, a lokalną gratką może się okazać szynka świdwińska, wpisana na ministerialną listę produktów tradycyjnych. Wędzona w kształcie nieforemnego walca, o jędrnej strukturze i delikatnym smaku z aromatami dymu i jałowca, będzie zarówno doskonałą przekąską na miejscu, jak i łakomym kąskiem do zabrania w podróż powrotną. Trudno nie wspomnieć także o alkoholach: Pomorze Zachodnie słynie z miodów pitnych, wśród których wyróżnia się trójniak Czcibor – lekko kleisty, owocowy, z cytrusowo-śliwkowym finiszem, który równoważy słodycz miodu. A skoro mowa o miodach, w Zachodniopomorskiem zaopatrzycie się w zapas tego przysmaku na cały rok. Koniecznie wybierzcie coś z regionalnych specjałów, na przykład akacjowy miód cedyński, miód z Lasu Świętej Marii czy z Pojezierza Drawskiego. Znajdziecie tu nie tylko tradycyjne, klimatyczne domki urządzone w marynistycznym stylu, ale także najlepsze hotele Kołobrzeg może się pochwalić doskonałą bazą noclegową. Znajdziecie tu nie tylko tradycyjne, klimatyczne domki urządzone w marynistycznym stylu, ale także najlepsze hotele, w których można liczyć i na chwilę wypoczynku, i odrobinę luksusu. Przykładów nie trzeba daleko szukać, bo zaledwie kilka minut spacerem od piaszczystej plaży położony jest hotel Royal Tulip Sand, otwarty na początku czerwca tego roku – pierwszy hotel międzynarodowej sieci w mieście. Ma zdecydowanie nadmorski charakter, to obiekt resortowy i komfortowy – idealny dla tych, którzy kochają morze i wracają nad nie co roku, a przy tym cenią elegancję, jakość, wygodę i przyjemność. Wnętrza kołobrzeskiego Royal Tulip Sand są inspirowane nadmorskimi krajobrazami, kolorami i klimatem, ale nie są to skojarzenia oczywiste i nachalne. Pisząc „morze”, mamy na myśli Bałtyk z jego ciemnogranatową tonią, piaszczystymi plażami i wydmami porośniętymi sosnowym lasem. „Zależało nam na stworzeniu miejsca uniwersalnego, odpowiadającego potrzebom różnych grup gości: Polaków, cudzoziemców, ludzi starszych, rodzin z dziećmi, zwolenników bleisure. Kołobrzeg odwiedzają bardzo różni ludzie”, podkreśla Piotr Kalinowski, CEO i dyrektor kreatywny studia MIXD, odpowiedzialnego za projekt wnętrza hotelu. Z kolei uwadze amatorów wykwintnych dań nie umknie wyróżniona w przewodniku Gault & Millau restauracja Sand{acz}, która w nietuzinkowy sposób łączy specjały kuchni polskiej i śródziemnomorskiej. A skoro mowa o nieoczywistych i jeszcze nieodkrytych miejscach, wypadałoby uchylić rąbka turystycznej tajemnicy. Jeszcze w te wakacje dla gości otworzy się Radisson Resort Kołobrzeg. Nowo powstający hotel, tak jak Royal Tulip Sand, to obiekt z portfolio Zdrojowa Hotels, największej sieci hoteli resortowych w Polsce. Zaledwie pięć minut spacerem od plaży, w otoczeniu wody i zielonego parku im. Aleksandra Fredry, zaprojektowano przeszklony budynek z ponad 200 apartamentami, jedno- lub dwupokojowymi, wyposażonymi w oddzielne tarasy. Poza komfortowym wypoczynkiem Radisson Resort będzie też źródłem wodnej rozrywki, którą zapewnią cztery baseny sportowe, dwie zjeżdżalnie, basen infinity na dachu z barem i ze wspaniałym widokiem na morze, a także jedyny w kurorcie hotelowy aquapark. Przy takim wyborze atrakcji niełatwo będzie wybrać się na wycieczkę rowerową!", "url": "https://kukbuk.pl/artykuly/kolobrzeg-esencja-nadbaltyckiego-kurortu/", "category": "zachodniopomorskie", "sub_category": "Mięso świeże oraz produkty mięsne", "phrase": "Szynka świdwińska"}