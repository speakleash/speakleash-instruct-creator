{"meta_description": "W zachodniopomorskich kulinariach widać wpływy Kresów, Wielkopolski i Gór Świętokrzyskich.", "title": "Śledzik, hołubcie i paprykarz", "content": "Kulinarny symbol Szczecina ma kształt małej roladki. Zrobiony jest z ciasta drożdżowego i może smakować – w zależności od nadzienia – mięsem wołowym, pieczarkami i żółtym serem, kapustą z grzybami oraz jajkiem. Pasztecik szczeciński, bo o nim mowa, 20 października 2015 r. obchodził swoje 46. urodziny. Tego dnia także, po raz pierwszy w historii, Zachodniopomorskie obchodziło z tej okazji Dzień Pasztecika Szczecińskiego. – Chcielibyśmy, aby pasztecik, który jest naszą chlubą i dumą, był produkowany z najlepszych surowców, by wszyscy przyjezdni zachwalali ten smakołyk – powiedział wicemarszałek województwa zachodniopomorskiego Jarosław Rzepa, podczas konferencji prasowej zapowiadającej pasztecikowe święto.", "url": "https://regiony.rp.pl/archiwum/art17536841-sledzik-holubcie-i-paprykarz", "category": "zachodniopomorskie", "sub_category": "Mięso świeże oraz produkty mięsne", "phrase": "Szynka świdwińska"}