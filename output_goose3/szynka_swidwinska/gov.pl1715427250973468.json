{"meta_description": "Produkt wpisany na listę produktów tradycyjnych w dniu 2015-02-02 w kategorii Produkty mięsne w woj. zachodniopomorskim.", "title": "Szynka świdwińska - - Portal Gov.pl", "content": "Zewnętrzny – nieforemny walec lub okrągła, sznurowana wzdłuż i w poprzek kula. Na przekroju – owalny lub okrągły. Tradycja wyrobu wędlin wędzonych w województwie zachodniopomorskim sięga lat 40-tych XX wieku. W latach 50-tych XX wieku rozbudowywano sieć masarń, które oferowały różne wyroby wędliniarskie: „Na terenie województwa czynnych było 67 masarń (…) Pozytywnym objawem w strukturze produkcji jest wzrost w stosunku do 1958 r. produkcji wyrobów wędliniarskich (o 1,72)” (Nasz Dorobek, Koszalin 1960). Powstanie w Smardzku nowoczesnej fermy trzody chlewnej miało ogromne znaczenie dla rozwoju tego regionu. W ramach struktury organizacyjnej fermy prowadzona była także ubojnia-masarnia, w której wytwarzane były różne wyroby wędliniarskie. W latach 70-tych XX wieku do katalogu wszystkich wyrobów masarni wprowadzona została receptura m.in. szynki świdwińskiej. Jej skład oparty został na surowcu – mięsie wieprzowym, pochodzącym w większości z własnego chowu. Na przestrzeni kolejnych lat PGR w Smardzku przechodził zmiany organizacyjne, jednak zawsze w tym miejscu działała ubojnia-masarnia, w której była wytwarzana szynka świdwińska. Tak jak przed laty, jej unikatowa receptura oparta jest przede wszystkim na bardzo dobrym gatunkowo mięsie wieprzowym. Przepis na ten produkt przedstawia się następująco: „jednym z pierwszych etapów jest selekcja szynek. Kolejnym etapem jest peklowanie szynek w zalewie roztworu mieszanki peklującej. Etap ten trwa 21 dni. Po nim następuje osuszanie, przez okres 24 godzin, do osiągnięcia powierzchni zewnętrznej suchej. Osuszone szynki są poddawane procesowi wędzenia – pieczenia w temperaturze 80°C, drzewem bukowym z dodatkiem owocowego. Po 24 godzinach przerwy, ponownie szynki poddaje się wędzeniu, dymem zimnym z drzewa owocowego. Ostatnim etapem wyrobu szynki świdwińskiej jest suszenie, do osiągnięcia 70% wydajności gotowego produktu. Cały cykl produkcji szynki wynosi 30 dni”.", "url": "https://www.gov.pl/web/rolnictwo/szynka-swidwinska", "category": "zachodniopomorskie", "sub_category": "Mięso świeże oraz produkty mięsne", "phrase": "Szynka świdwińska"}