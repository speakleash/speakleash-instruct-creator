{"meta_description": "", "title": "Kiełbasa krucha domowa – Wikipedia, wolna encyklopedia", "content": "Kiełbasa krucha domowa – regionalny produkt wędliniarski, charakterystyczny dla powiatu świdwińskiego, 2 lutego 2015 roku wpisany na polską listę produktów tradycyjnych[1] w kategorii \"mięso świeże oraz produkty mięsne\"[2]. Tradycja wyrabiania wędlin z wieprzowiny na terenie powiatu świdwińskiego sięga lat 40. XX wieku, kiedy to zaczęto tutaj hodować trzodę chlewną, o czym pisał Józef Burszta. Historia znanej w obecnej formie kiełbasy kruchej domowej sięga roku 1974, kiedy to w miejscowości Smardzko zaczęto budować przemysłową fermę tuczu trzody chlewnej należącą do Państwowego Ośrodka Maszynowego w Świdwinie. Wizytował ją wówczas Edward Gierek. Ferma dysponowała ubojnią i masarnią pracującą na bazie własnego mięsa. Mimo różnych zmian organizacyjnych w PGR Smardzko (obecnie stuprocentowa spółka pracownicza Fermapol[2][3]) kiełbasa wytwarzana była na miejscu nieprzerwanie[1][2]. Receptura kiełbasy opiera się na wysokiej jakości mięsie wieprzowym oraz przyprawach (czosnek, pieprz czarny, majeranek, kardamon i sól). Masa mięsna na wyrób gotowy leżakuje przez 24 godziny w chłodnym miejscu, aby uzyskać silne wysycenie przyprawami. Potem nabijana jest w cienkie jelita wieprzowe, podwieszana na drążkach i osuszana. Wędzenie następuje przy użyciu drewna bukowego lub owocowego. Wyrób odznacza się dużą trwałością i wyczuwalną nutą kardamonu[1][2].", "url": "https://pl.wikipedia.org/wiki/Kie%C5%82basa_krucha_domowa", "category": "zachodniopomorskie", "sub_category": "Mięso świeże oraz produkty mięsne", "phrase": "Szynka świdwińska"}