{"meta_description": "Świnoujście od lat pozostaje nadbałtyckim hitem z wyróżnianą Błękitną Flagą piękną plażą i okalającymi ją wyjątkowo ciepłymi wodami Morza Bałtyckiego. W najszerszym miejscu ma ona nawet 130 metrów, jest więc najrozleglejsza na całym polskim wybrzeżu. W najbardziej wysuniętym na zachód mieście nadbałtyckim dzień jest latem o godzinę dłuższy niż w Polsce południowej.", "title": "Świnoujście", "content": "Świnoujście od lat pozostaje nadbałtyckim hitem z wyróżnianą Błękitną Flagą piękną plażą i okalającymi ją wyjątkowo ciepłymi wodami Morza Bałtyckiego. W najszerszym miejscu ma ona nawet 130 metrów, jest więc najrozleglejsza na całym polskim wybrzeżu. W najbardziej wysuniętym na zachód mieście nadbałtyckim dzień jest latem o godzinę dłuższy niż w Polsce południowej. Klimatyczne walory Świnoujścia jako uzdrowiska doceniono w 1826 roku i rozpoczęto tu budowę pierwszego domu zdrojowego. Powstał także park projektu dyrektora berlińskich ogrodów królewskich, promenada, teatr oraz stadion z organizowanymi międzynarodowymi wyścigami konnymi. Świnoujście połączono koleją ze stolicą Niemiec i specjalnie dla odwiedzających miasto turystów otwarto lotnisko. W 1934 roku niemiecka rada miejska nadała honorowe obywatelstwo Adolfowi Hitlerowi. W 1947 roku podobne zaszczyty spłynęły na Bieruta i Gomułkę. Aż 34 proc. dni w ciągu roku określa się w Świnoujściu mianem dni z komfortem klimatycznym. Obszar ten znajduje się w strefie klimatu umiarkowanego, a na jego przejściowy charakter bezpośredni wpływ mają ciepłe prądy znad Oceanu Atlantyckiego. Pogoda jest niezwykle zmienna, ale nie zdarzają się tutaj gwałtowne zmiany temperatury. Zimy są łagodne, opadów jest mało, a wiatr ma niewielką prędkość w porównaniu z innymi miejscami na wybrzeżu. Latem przeplatają się okresy słoneczne i bardzo ciepłe z deszczowymi i pochmurnymi. Najwyższe letnie temperatury dochodzą do 34,4°C. Ewenementem plaży w Świnoujściu jest wyjątkowo ciepłe Morze Bałtyckie. Latem prądy podnoszą temperaturę wody nawet do 25-26°C. W połączeniu z dość unikalną fauną i florą, położeniem miasta na 44 wyspach (największe to zamieszkane Wolin, Uznam i Karsibór) oraz czystą i bezpieczna plażą czyni to Świnoujście najatrakcyjniejszą letnią stolicą Polski. Piaszczysty pas corocznie poszerza się dzięki cofaniu się morskich wód, a kąpielisko jest dość płytkie. Plażę okalają lasy sosnowe i bukowe, wydmy, a niedaleko znajduje się rezerwat ptaków z kormoranami. Jest tu sporo pomników przyrody i drzew pomnikowych, głównie cisów, dębów, lip, platanów, wiązów, sosen, jodeł. W Świnoujściu i okolicach znajdziemy liczne trasy rowerowe oraz kajakowe. Tutejsza plaża przez wiele lat z rzędu otrzymywała prestiżowy tytuł obiektu z Błękitną Flagą. W praktyce oznacza to, że woda spełnia naprawdę najwyższe kryteria jakości, kąpielisko jest czyste i strzeżone, nie wolno wprowadzać na plażę zwierząt czy wjeżdżać pojazdami, prowadzone są również szerokie działania edukacyjne. Teren jest dodatkowo dobrze oznaczony, z toaletami, także dla osób niepełnosprawnych, śmietnikami nawet na surowce wtórne, źródłem wody pitnej i środkami pierwszej pomocy. W mieście odbywa się najsłynniejsza w Polsce przeprawa promowa. Świnoujście to bowiem miejsce, które umożliwia wypłynięcie w morze ze Szczecina, głównie do Szwecji (Ystad i Trelleborg), ale i do innych skandynawskich krajów. W porcie cumują ogromne statki, jachty (w marinie jest 300 miejsc), a przy specjalnym pomoście skutery wodne. Ze Świnoujścia można udać się w rejs jednym ze statków białej floty, popływać po Morzu Bałtyckim, udać się do niemieckich letnisk, wypróbować możliwości katamaranu na trasie na niemiecką wyspę Rugię czy wodolotu do Szczecina.", "url": "https://turystyka.wp.pl/swinoujscie-6136266284820609c", "category": "zachodniopomorskie", "sub_category": "Mięso świeże oraz produkty mięsne", "phrase": "Szynka świdwińska"}