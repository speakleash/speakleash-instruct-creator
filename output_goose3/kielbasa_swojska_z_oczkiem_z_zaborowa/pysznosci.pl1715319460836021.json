{"meta_description": "Wielbiciele wędlin i kiełbas dobrze wiedzą, że nie ma to jak wiejskie wyroby. Najlepiej od zaprzyjaźnionego gospodarza.…", "title": "Co oznacza szare oczko w kiełbasie? Powód dla wielu może być sporym zaskoczeniem", "content": "Co oznacza szare oczko w kiełbasie? Powód dla wielu może być sporym zaskoczeniem Co oznacza szare oczko w kiełbasie? Powód dla wielu może być sporym zaskoczeniem Wielbiciele wędlin i kiełbas dobrze wiedzą, że nie ma to jak wiejskie wyroby. Najlepiej od zaprzyjaźnionego gospodarza. Są robione według tradycyjnych receptur i pozbawione tych wszystkich \"E\", które można znaleźć w produktach przemysłowych. Zdarza się jednak, że w takich domowych wyrobach, a przede wszystkim kiełbasie, po przekrojeniu dostrzegamy niepokojący kolor. Co oznacza szare oczko w kiełbasie? Czy można ją jeść? \"Kiełbasa\" jest jednym z najbardziej znanych polskich słów. Najpewniej wywodzi się ono od starosłowiańskiego wyrazu \"klbasa\", które było określeniem czegoś kłębiastego. Może być to także tureckie zapożyczenie od słowa \"külbastí\", które oznacza pieczeń z rusztu. Niezależnie od etymologii, Polska od lat słynie z kiełbasy i tą produkowaną według tradycyjnych receptur zajadają się smakosze na całym świecie. Jednak, choć niektórym trudno w to będzie uwierzyć, nie my jesteśmy jej wynalazcami. Już w starożytnej Babilonii napychano przyprawione pieprzem mięso do specjalnie przygotowanych zwierzęcych jelit. Natomiast w Grecji tak przygotowywana potrawa znana była w VIII wieku p.n.e. Dowodem na to jest fakt, że o rozdrobnionym mięsie wieprzowym w osłonce z jelita wspomina Homer w swojej \"Odysei\". Natomiast Polska z produkcji kiełbasy słynie od XIV wieku. Organizowane wówczas przez dwór królewski polowania były źródłem mięsa, które z kolei przetwarzano na kiełbasy. Wędzono je w dymie, który konserwował i zapobiegał psuciu się mięsa. Tak przygotowywane kiełbasy do dziś są rarytasem i coraz częściej kupujemy je od lokalnych wytwórców. Zainteresowanie wiejskimi wędlinami i kiełbasami jest tak ogromne, że bez trudu można je zamówić w specjalizujących się w ich sprzedaży sklepach internetowych. Są wśród nas i tacy, którzy decydują się na samodzielny wyrób kiełbasy. Mięso ze sprawdzonego źródła i odpowiedni dobór przypraw dają pewność, że jemy produkt pozbawiony ulepszaczy oraz sztucznych konserwantów. Jednak zdarza się, że w takiej wiejskiej lub domowej kiełbasie pojawia się tzw. \"szare oczko\". Czy to oznacza, ze nie wolno jej jeść? Zazwyczaj do przygotowania kiełbasy (i innych wyrobów wędliniarskich) używa się soli peklowej. To sól kuchenna z dodatkiem saletry. Wyciąga wodę z mięsa i tym samym ogranicza w nim rozwój bakterii, a przy tym sprawia, że mięso przybiera kolor różowy lub ciemnoróżowy. Do wyrobu kiełbas można także używać zwykłej soli bez dodatków. W takiej kiełbasie pojawia się właśnie \"szare oczko\". Nie jest ono niczym niepokojącym. Świadczy jedynie o tym, że do wyrobu nie została użyta sól peklowa. Tak przygotowana kiełbasa jest mniej trwała i nie nadaje się do długiego przechowywania w lodówce. Trzeba ją zjeść w ciągu 48 godzin.", "url": "https://pysznosci.pl/szare-oczko-w-kielbasie-co-to-oznacza-czy-mozna-jesc,6919215406499457a", "category": "łódzkie", "sub_category": "Mięso świeże oraz produkty mięsne", "phrase": "Kiełbasa swojska z oczkiem z Zaborowa"}