{"meta_description": "", "title": "Ciapkapusta, czyli puree ziemniaczano-kapuściane –", "content": "Nawet nie przypuszczałam, że to danie może być tak smaczne!  Ciapkapusta to śląskie danie przygotowywane z puree ziemniaczanego i kapusty kiszonej, z dodatkiem zrumienionej cebuli. Potrawa ta zazwyczaj jest podawana z mięsem, często z żeberkami, ale mnie smakuje jako samodzielne danie. Inne nazwy ciapkapusty to: ciaperkapusta, ciaperkraut, ciaprówa, pańczkraut. Spotkaliście wcześniej? Ja pierwszy raz usłyszałam o niej w ostatniej edycji Masterchefa, kiedy to serwował ją Ślązak Damian. Od razu przeszłam do czynów i ugotowałam sobie to pyszne danie. Można ją również przyrządzić, gdy zostaną nam ziemniaki z obiadu. Wystarczy wtedy tylko dogotować kapustę. Wykonanie:  – Ziemniaki obrać, ugotować w osolonej wodzie.  – Osobno ugotować kapustę kiszoną pokrojoną drobno z zielem angielskim i liśćmi laurowymi. Po ugotowaniu wyjąć przyprawy.  – Na patelni podsmażyć pokrojoną w kostkę cebulę.  – Ugotowane i odcedzone ziemniaki i kapustę utłuc tłuczkiem do ziemniaków, dodając podsmażoną cebulkę.  – Doprawić solą i pieprzem do smaku.", "url": "http://tocokocham.com/2018/01/14/ciapkapusta-czyli-puree-ziemniaczano-kapusciane/", "category": "opolskie", "sub_category": "Gotowe dania i potrawy", "phrase": "Pańczkraut – kapusta kiszona z ziemniakami"}