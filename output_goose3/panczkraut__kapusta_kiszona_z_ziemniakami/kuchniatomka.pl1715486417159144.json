{"meta_description": "Pańczkraut, zwany także ciapkapusta to zmiażdżone i ugniecione na puree gotowane ziemniaki z kiszoną kapustą odpowiednio doprawione.", "title": "Pańczkraut czyli ciapkapusta puree z kapustą", "content": "Pańczkraut zwany także ciapkapusta to gotowane, zmiażdżone i ugniecione na puree ziemniaki z kiszoną kapustą, oczywiście odpowiednio doprawione. Jakby smaku było za mało dodajemy także przesmażony na cebuli boczek wędzony. Pańczkraut to stara śląska potrawa znana pod wyżej podanymi nazwami, używanymi zamiennie w zależności od regionu Śląska lub Zagłębia. Większość z nas uwielbia wszelkiego rodzaju puree, zatem jeżeli nie znasz jeszcze pańczkrałtu koniecznie trzeba go spróbować. Idealnie komponuje się do dań z sosami, ale i sam w sobie jest po prostu genialny w smaku. To działa, to jest pyszne. Kapustę przesiekaj, włóż do garnka. Dodaj łyżeczkę kminku, 2 liście laurowe i 5 kulek ziela angielskiego. Zalej kapustę gorącą wodą, aby ledwie woda ją przykryła. Gotuj kapustę do miękkości pod przykryciem na wolnym ogniu. Podczas, gdy kapusta się gotuje pokrój w drobną kostkę obraną cebulę i boczek. Odkrojoną ze spodu boczku skórkę wrzuć do gotującej się kapusty, dzięki czemu kapusta nabierze jeszcze lepszego smaku. Obierz i gotuj ziemniaki w dobrze osolonej wodzie. Następnie odcedź ugotowane ziemniaki i gorące przeciśnij przez praskę. Gdy kapusta jest miękka odcedź ją odlewając szklankę wody. Odstaw szklankę z sokiem z kapusty na bok,wykorzystasz ją później. Kapustę popieprz, posól i dodaj łyżeczkę cukru. Wymieszaj. Na patelni rozgrzej odrobinę oliwy, wrzuć boczek i przesmaż go, aż wytopi się z niego tłuszcz. Następnie dorzuć do niego cebulę i zeszklij ją. Przesmażoną cebulę z boczkiem przełóż do garnka z ugotowaną kapustą. Do garnka z kapustą przełóż również przeciśnięte przez praskę ziemniaki. Nie dodawaj od razu wszystkich ziemniaków. Pańczkraut powinien mieć zrównoważony smak. Jeżeli będzie trzeba dodasz resztę ziemniaków za chwilę. Do garnka wlej trochę soku z gotowania kapusty (jest w szklance stojącej obok). Ile tego soku? Nie wiem, tyle, aby pańczkraut miał idealnie gładką konsystencję. Jeżeli potrzeba dopraw jeszcze na koniec do smaku. Można podać np. z grillowanymi kiełbaskami, ale najlepiej pasuje do dań z sosami (poznaj przepis na żeberka duszone w sosie grzybowym).", "url": "https://kuchniatomka.pl/panczkraut-czyli-ciapkapusta-puree-z-kapusta/", "category": "opolskie", "sub_category": "Gotowe dania i potrawy", "phrase": "Pańczkraut – kapusta kiszona z ziemniakami"}