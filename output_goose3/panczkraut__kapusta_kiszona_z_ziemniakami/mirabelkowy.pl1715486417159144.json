{"meta_description": "", "title": "Pańczkraut, czyli ciapkapusta", "content": "Śląska \"ciapkapusta\" - znana też jako \"pańczkraut\" to jedna z najzabawniejszych nazw potraw, z jaką się spotkałam. Jest to rodzaj puree ziemniaczanego z ugotowaną kiszoną kapustą, a także dodatkiem podsmażonej cebuli i skwarek. Ciapkapusta podawana jest jako dodatek do dań mięsnych, najczęściej żeberek, krupnioku (kaszanki) lub karminadli (kotletów mielonych). Ciapkapusta znana jest również w Niemczech - pod nazwą kartofelkraut.  Początkowo byłam nieco sceptyczna do tej dziwacznej mieszanki, zwłaszcza że nie jestem specjalną fanką kiszonej kapusty. Szczerze mówiąc nie obiecywałam sobie zbyt wiele po tej potrawie. O, jakże się myliłam! Pańczkraut posmakował mi bardzo, M. zresztą również. Z dodatkiem duszonych żeberek smakował znakomicie!    W ramach wspólnego gotowania potraw z kapustą, swoją rozgrzewającą propozycję przygotowała także Pati :)     Kapustę pokroić na mniejsze kawałki, włożyć do garnka, zalać wodą, dodać ziele angielskie i liście laurowe, gotować pod przykryciem do miękkości (ok. 1,5 godziny). Odcedzić. Słoninę pokroić w drobną kostkę, wrzucić na zimną patelnię i podgrzewać. Gdy zacznie wytapiać się tłuszcz, dodać posiekaną cebulę. Smażyć razem, aż cebula się zezłoci, a słonina zamieni w skwarki. Ziemniaki obrać i ugotować do miękkości. Odcedzić, dodać ugotowaną kapustę i skwarki z cebulą (skwarki z cebulą przełożyć tak, by na patelni zostało nieco tłuszczu). Całość starannie utłuc tłuczkiem do ziemniaków. Doprawić solą i ewentualnie kminkiem i kolendrą. Dokładnie wymieszać i podawać z okrasą. Okrasa: Na tłuszcz pozostały na patelni wrzucić pokrojony w drobną kostkę boczek. Smażyć na średnim ogniu, a gdy zacznie się rumienić, dodać posiekaną cebulę. Smażyć, aż cebula zrobi się złocista.", "url": "http://www.mirabelkowy.pl/2019/02/panczkraut-czyli-ciapkapusta.html", "category": "opolskie", "sub_category": "Gotowe dania i potrawy", "phrase": "Pańczkraut – kapusta kiszona z ziemniakami"}