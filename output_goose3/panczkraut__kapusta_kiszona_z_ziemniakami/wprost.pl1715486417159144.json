{"meta_description": "Lista Produktów Tradycyjnych Ministerstwa Rolnictwa i Rozwoju Wsi liczy już prawie 1000 pozycji - województwo opolskie wprowadziło na nią 52 przysmaki. Lista powiększa się, bo rośnie zainteresowanie produktami tradycyjnymi i regionalnymi.", "title": "Pańczkraut i jeż - specjały z Opolszczyzny", "content": "Lista Produktów Tradycyjnych Ministerstwa Rolnictwa i Rozwoju Wsi liczy już prawie 1000 pozycji - województwo opolskie wprowadziło na nią 52 przysmaki. Lista powiększa się, bo rośnie zainteresowanie produktami tradycyjnymi i regionalnymi. Lista Produktów Tradycyjnych prowadzona przez ministerstwo rolnictwa służy promowaniu regionalnych specjałów. Powstała w 2005 r. Do kwietnia 2012 r. znalazły się na niej już 962 produkty. Najwięcej swoich lokalnych przysmaków mają na liście województwa: pomorskie (132 produkty), śląskie (124) i podkarpackie (105). Województwo opolskie wpisało na listę 52 produkty regionalne. Wicedyrektor departamentu rolnictwa i rozwoju wsi opolskiego urzędu marszałkowskiego Mariola Szachowicz podkreśliła, że tylko w roku 2011 pięć nowych produktów z Opolszczyzny zostało wpisanych na ministerialną listę. - W 2011 roku udało się na nią wprowadzić anyżki, olej głubczycki rzepakowy, chleb mleczny praszkowski, pańczkraut, czyli kapustę kiszoną z ziemniakami oraz makówki opolskie - wyliczyła Szachowicz. Wicedyrektor departamentu rolnictwa i rozwoju wsi opolskiego urzędu marszałkowskiego wspomniała, że jednym z pierwszych specjałów zgłoszonych przez Opolszczyznę na Listę Produktów Tradycyjnych było ciasto \"Jeż\". Zgłosiło je koło gospodyń wiejskich z Kazimierza. Gospodynie udokumentowały, że od z górą trzydziestu lat \"Jeż\" jest na ich terenie wypiekany. - To pyszny deser z masą z dodatkiem czarnej porzeczki, polany czekoladą i ozdobiony migdałowymi kolcami - opisała potrawę Szachowicz. Dariusz Mamiński z biura prasowego Ministerstwa Rolnictwa i Rozwoju Wsi poinformował, że na listę mogą być wpisywane produkty rolne, spożywcze i napoje spirytusowe. - Ich jakość lub wyjątkowe cechy i właściwości wynikać muszą ze stosowania tradycyjnych metod produkcji. Muszą też stanowić element dziedzictwa kulturowego regionu, w którym są wytwarzane, oraz być elementem tożsamości społeczności lokalnej - zaznaczył Mamiński. - Za tradycyjne metody produkcji uznaje się metody wykorzystywane co najmniej od 25 lat - dodał. We wniosku o wpis na Listę Produktów Tradycyjnych należy podać nazwę i rodzaj produktu, przygotować jego charakterystykę, wymienić surowce wykorzystywane do produkcji, opisać metodę wytwarzania i opisać tradycję, pochodzenie i historię produktu - tak, by opis pozwolił ocenić, czy jest on wytwarzany od co najmniej 25 lat. Wypełniony wniosek w wersji papierowej oraz elektronicznej powinien trafić do marszałka województwa, skąd zostanie skierowany do ministra rolnictwa.", "url": "https://www.wprost.pl/amp/320072/panczkraut-i-jez-specjaly-z-opolszczyzny.html", "category": "opolskie", "sub_category": "Gotowe dania i potrawy", "phrase": "Pańczkraut – kapusta kiszona z ziemniakami"}