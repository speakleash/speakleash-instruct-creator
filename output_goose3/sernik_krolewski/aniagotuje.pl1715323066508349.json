{"meta_description": "Najlepszy przepis na sernik królewski z ciasta kruchego z kakao i pyszną masą serową. To prosty i pyszny sernik, który możesz upiec z twarogu z wiaderka. Sernik królewski będzie też idealnym deserem na Święta.", "title": "Sernik królewski", "content": "Szykowanie sernika zdecydowanie zacznij od kakaowego ciasta kruchego. W jednej misce umieść razem wszystkie składniki na ciasto. Dwie i pół szklanki mąki pszennej np. tortowej, czyli 400 gramów. Dalej pięć płaskich łyżek kakao w proszku oraz dwie łyżeczki proszku do pieczenia. Szczyptę soli jak najbardziej można również dodać.   Zostaje jeszcze cukier oraz masło i żółtka jajek. Wsyp niecałe pół szklanki cukru, czyli około 130 gramów. Z tej ilości cukru ciasto kruche nie jest bardzo słodkie. Jeśli więc lubisz słodsze ciasta, to możesz dodać go więcej. Białka oddziel od żółtek. Żółtka dodaj do miski z resztą składników. Białka przelej do szklanej miseczki z przykrywką i odłóż do lodówki. Często tak robię i zbieram białka przez kilka dni. Potem robię z nich bezy. Świetne są bezy, które można jeść same, dekorować nimi ciasta lub oddawać do wielu deserów.  300 gramów masła pokrój w kostkę i również dodaj do miski z innymi składnikami. Masło może być wyjęte prosto z lodówki. Zacznij mieszać wszystkie składniki.  Porada: Jeśli wolisz delikatniejszy smak ciasta, to daj mniej kakao - np. 3 łyżki zamiast 5 łyżek.  Najpierw warto rozetrzeć składniki dłońmi. Potem możesz użyć miksera z hakiem do ciasta drożdżowego. Możesz też wyrobić masę na stolnicy lub w misce, od początku do końca wyłącznie ręcznie. Lepkie ciasto zawiń w folię i odstaw do lodówki na minimum 2 godziny lub na całą noc, jeśli szykujesz sobie ciasto wieczorem i będziesz je piec rano, następnego dnia.  Po schłodzeniu ciasto pod sernik królewski jest zwarte i nie lepi się. Bryłę ciasta podziel na dwie równe części. Jedną zawiń z powrotem w folię i odłóż do zamrażalnika. Drugą część ciasta użyjesz do wyłożenia dna formy. Przygotuj sobie formę do pieczenia. Ja użyłam formy prostokątnej o wymiarach 17 x 27 cm. To najmniejsza forma jakiej możesz użyć do sernika przy podanej ilości składników. W mniejszej formie sernik się nie zmieści. Możesz też użyć tortownicy o średnicy 26 - 28 cm. Dno formy wyłóż papierem/pergaminem do wypieków i zapnij obręcz. Do tego sernika nie używam papieru do pieczenia na boki formy. Możesz jednak dla ułatwienia użyć pergaminu również na bokach. Wówczas przytnij sobie papier do pieczenia, by wyłożyć nim też boki formy. Najpierw jednak boki od wewnątrz wysmaruj miękkim masłem lub margaryną kanapkową (takie margaryny są miękkie i idealnie nadają się do smarowania wnętrz foremek). Do natłuszczonych boków paski papieru idealnie się przyklejają.   Zostawioną połówkę ciasta polecam kroić nożem na plastry nie grubsze niż 1 cm. Plastry ciasta układaj na dnie formy. Resztkami ciasta wypełnij wolne miejsca a na koniec połącz ciasto i wyrównaj powierzchnię.    Formę z ciastem odłóż na bok i zacznij szykować masę serową. Do dużej, metalowej lub szklanej miski wbij pięć średnich jajek i wsyp pół szklanki cukru drobnego lub trzcinowego. Jajka z cukrem ubijaj mikserem na najwyższych obrotach przez minimum trzy minuty. Słodka masa jajeczna powinna zamienić się w jasny puch a cukier powinien całkowicie rozpuścić się w jajkach. Ciągle miksując masę jajeczną, już na niskich obrotach, dodaj pół kostki roztopionego i przestudzonego masła. Wsyp saszetkę proszku budyniowego o smaku śmietankowym lub waniliowym. Budyń możesz też zastąpić trzema łyżkami skrobi ziemniaczanej z dodatkiem kilku kropel aromatu śmietankowego lub cytrynowego.   Kolejno dodaj też otartą skórkę z jednej cytryny. Cytrynę należy wcześniej dokładnie wyszorować. Możesz też pominąć skórkę cytrynową lub też dodać skórkę otartą ze świeżej pomarańczy. Na koniec dodaj kilogram mielonego twarogu. Masę miksuj na najniższych obrotach miksera tylko do całkowitego połączenia się wszystkich składników. Masę serową wylej na kakaowy spód i wyrównaj powierzchnię. Porada: Twaróg tłusty lub półtłusty należy przynajmniej dwukrotnie zmielić. Możesz też użyć dobrej jakości twarogu mielonego z kubełka. Polecam twaróg marki Piątnica, Mlekovita, Wieluń \"Mój ulubiony\". W trakcie pieczenia sernik wyrasta. Po wyłączeniu piekarnika nie uchylaj drzwiczek pieca przez przynajmniej 20 minut. Potem uchyl je nieznacznie na 30 minut. Po tym czasie otwórz piekarnik i wyjmij sernik. Sernik opadnie wówczas tylko nieznacznie. Sernik królewski należy przed podaniem schłodzić przez kilka godzin w lodówce lub w innym chłodnym miejscu. Tak samo należy do przechowywać.  Z doświadczenia wiem, że sernik królewski najlepiej smakuje nie po jednym, a najprzyjemniej po dwóch dniach od upieczenia. Ciasto przechodzi wilgocią sernika zachowując nadal swą kruchość. Sernik idealnie się kroi. Możesz zatem śmiało upiec go na kilka dni przed przyjęciem.. lub przed Świętami :)", "url": "https://aniagotuje.pl/przepis/sernik-krolewski", "category": "małopolskie", "sub_category": "Wyroby piekarnicze i cukiernicze", "phrase": "Sernik królewski"}