{"meta_description": "Sernik idealny na wszystkie okazje, czyli sernik królewski, ale w wersji z brzoskwiniami i białą czekoladą. Pyszny sernik z kruchym kakaowym ciastem.", "title": "Sernik królewski z brzoskwiniami i białą czekoladą - - czekoladowy blog", "content": "Tutaj znajdziecie kilka wskazówek dotyczących składników i przygotowania jeśli przepis (jest na końcu wpisu) nasuwa Wam jakieś pytania. Masło i żółtko do ciasta powinny być zimne. Mąka – Pszenna tortowa, którą można z powodzeniem zamienić na orkiszową typ 700. Masło – Prawdziwe masło o zawartości tłuszczu 82-83%. Z margaryną ciasto też wyjdzie, ale będzie inne w smaku. Żółtko – Powinno być zimne, prosto z lodówki. Cukier puder – Zwykły cukier puder, ale jeśli mielicie go sami można też skusić się na brązowy. Alkohol – Nie jest konieczny, choć sprawia, że ciasto jest odrobinę bardziej kruche. Może być dowolny wysokoprocentowy, sama wykorzystałam whisky. Jeśli nie chcecie go używać, można dodać tyle samo zimnej wody i będzie ok. Ciasto zagniatamy ręcznie, chociaż można też zmiksować je na kruszonkę malakserem i po dodaniu płynu zagnieść. Po tym jak ciasto jest zagniecione w kulę trzeba podzielić je na dwie równe części. Jedną od razu wylepiamy spód wyłożonej papierem do pieczenia formy. Drugą zawijamy w folię spożywczą. No i wszystko (spód i kulkę ciasta) chowamy do lodówki na min. godzinę. To już zależy od Waszych preferencji. Sama nie podpiekam, ponieważ wolę jak spód jest bardziej miękki, tym bardziej, że wierzch jest naprawdę kruchy. Poza tym mam wrażenie, że podpieczony spód bardziej chłonie wodę i masa serowa jest przez to mniej wilgotna. To jednak tylko moje odczucia, nie potwierdziłam ich naukowo.", "url": "https://chocololo.pl/sernik-krolewski-z-brzoskwiniami-i-biala-czekolada/", "category": "małopolskie", "sub_category": "Wyroby piekarnicze i cukiernicze", "phrase": "Sernik królewski"}