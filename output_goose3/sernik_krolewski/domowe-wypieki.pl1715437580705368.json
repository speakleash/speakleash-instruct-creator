{"meta_description": "Przepis na sernik królewski. Sernik czarno- biały na startym, kakaowym cieście kruchym, pokryty również tym samym ciastem. Masa serowa jest delikatna, wilgotna i aromatyczna, dzięki dodatkowi skórki z pomarańczy.", "title": "Sernik królewski", "content": "Sernik czarno- biały. Sernik na startym, kakaowym cieście kruchym, pokryty również tym samym ciastem. Masa serowa jest delikatna, wilgotna i aromatyczna, dzięki dodatkowi skórki z pomarańczy. Zdecydowałam się w tym przepisie do masy serowej nie dodawać od razu całych jajek, a ubić białka na pianę, aby nadać masie serowej więcej puszystości. Przez to sernik mocno wyrasta, pęka, ale podczas stygnięcia opada i pęknięcia się gubią pod kakaowym ciastem.  Jeśli chcecie to oczywiście możecie dodać od razu całe jajka do masy serowej;) • Przygotować ciasto kruche: Mąkę wsypać do miski. Dodać kakao, pokrojone na małe kawałki zimne masło, jajko, cukier, proszek do pieczenia i jogurt. Zagnieść na jednolitą masę (ręką lub robotem kuchennym, używając haka do zagniatania ciasta). Ciasto podzielić na trzy równe części. Każdą owinąć w folię spożywczą i wstawić do lodówki na co najmniej 3 godziny. • Dno tortownicy o średnicy 26 cm wyłożyć papierem do pieczenia, a następnie zacisnąć obręcz. Jedną część ciasta zagnieść ponownie, aby ciasto zmiękło i zrobiło się plastyczne. Ciastem wykleić bok formy mniej więcej do ¾ wysokości. Drugą część ciasta zetrzeć na tarce o dużych oczkach na dno tortownicy. (Startego ciasta jest dość dużo). Tortownicę wstawić do lodówki. • Przygotować masę serową: Żółtka oddzielić od białek. Białka ubić ze szczyptą soli na sztywną pianę. Twaróg, cukier, żółtka, budyń w proszku i startą skórkę z pomarańczy przełożyć do miski i zmiksować przez chwilę na gładką masę, tylko do momentu połączenia się składników. (Nie miksować za długo). Na końcu wmieszać delikatnie pianę z białek. • Masę serową przełożyć do tortownicy. Na wierzch zetrzeć na tarce o dużych oczkach trzecią część ciasta. • Piec w nagrzanym piekarniku ok. 60 minut w temperaturze 180°C, grzałka góra- dół. Wyłączyć piekarnik i studzić sernik przy uchylonych drzwiczkach piekarnika. Zimny sernik wstawić na parę godzin lub całą noc do lodówki. • Przygotować ciasto kruche: Do naczynia miksującego wsypać mąkę, cukier, kakao i proszek do pieczenia. Dodać jajko, jogurt i masło pokrojone na kawałki. Zmiksować 2,5 min./ pozycja Interwał. Ciasto podzielić na trzy równe części. Każdą owinąć w folię spożywczą i wstawić do lodówki na co najmniej 3 godziny. • Dno tortownicy o średnicy 26 cm wyłożyć papierem do pieczenia, a następnie zacisnąć obręcz. Jedną część ciasta zagnieść ponownie, aby ciasto zmiękło i zrobiło się plastyczne. Ciastem wykleić bok formy mniej więcej do ¾ wysokości. Drugą część ciasta zetrzeć na tarce o dużych oczkach na dno tortownicy. (Startego ciasta jest dość dużo). Tortownicę wstawić do lodówki. • Oddzielić żółtka od białek. Naczynie miksujące umyć i dokładnie osuszyć. Założyć motylek. Przełożyć białka i szczyptę soli. Ubić na sztywno 3,5 min./ 37°C/ obr. 4. (Ubijając białka nie zakrywam naczynia miarką). Ubitą pianę przełożyć do innego naczynia. Twaróg, cukier, żółtka, budyń w proszku i startą skórkę z pomarańczy przełożyć do naczynia miksującego i zmiksować krótko, tylko do połączenia się składników ok. 20s./ obr 5. Masę serową połączyć delikatnie z pianą z białek za pomocą szpatułki. Wylać do tortownicy. Na wierzch zetrzeć na tarce o dużych oczkach trzecią część ciasta. • Piec w nagrzanym piekarniku ok. 60 minut w temperaturze 180°C, grzałka góra- dół. Wyłączyć piekarnik i studzić sernik przy uchylonych drzwiczkach piekarnika. Zimny sernik wstawić na parę godzin lub całą noc do lodówki.", "url": "https://domowe-wypieki.pl/przepisy/ciasta/779-sernik-krolewski", "category": "małopolskie", "sub_category": "Wyroby piekarnicze i cukiernicze", "phrase": "Sernik królewski"}