{"meta_description": "\"Święto Ciulimu - Czulentu\" odbędzie się w dniach 18-20 sierpnia.", "title": "\"Święto Ciulimu - Czulentu\" już po raz 20. w Lelowie", "content": "Jubileuszowa edycja lelowskiego festiwalu kultury polskiej i żydowskiej „Święto Ciulimu – Czulentu” odbędzie się w dniach 18-20 sierpnia. Program obfituje w liczne wydarzenia, m.in. koncert zespołu Feel. „Święto Ciulimu – Czulentu” to jedno z najważniejszych i największych wydarzeń tego typu w Polsce. Festiwal przypomina wspólną historię Polaków i Żydów, odkrywa przenikanie się kultur, uczy tolerancji i wzajemnego zrozumienia. Uczestnictw chasydów związanych z Lelowem, poprzez urodzonego i pochowanego tutaj mistrza, cadyka Dawida Bidermana nadaje wydarzeniu niezwykłej rangi. Przypomnijmy, że „Święto Ciulimu – Czulentu” po raz pierwszy zorganizowano w Lelowie w 2003 r. Inicjatorem spotkaniem dwóch kultur – polskiej i żydowskiej byli Wójt Gminy Lelów Jerzy Szydłowski oraz rabin Simcha Krakowski – główny organizator przyjazdu chasydów do Lelowa na grób cadyka Dawida Bidermana. Pierwsze święto miało bardzo kameralny charakter. Była to skromna impreza, której symboliczne znaczenie okazało się bardzo znaczące i stało się podstawą do dalszych działań. Wydarzenie rozrosło się tak, że obecnie ma zasięg ogólnokrajowy, a nawet międzynarodowy. W święcie uczestniczy zarówno społeczność gminy Lelów i gmin okolicznych, jak i znaczna liczba turystów przyjeżdżających na tę imprezę z całego kraju. Uczestnikami tego święta są także chasydzi z Izraela i innych krajów, którzy poprzez postać cadyka Dawida Bidermana pochowanego w Lelowie są z tą miejscowością związani. Wszyscy zgromadzeni w tych dniach próbują być razem i cieszyć się – zgodnie z mądrością chasydzką, że „radość jest zdolnością człowieka do ciągłego odradzania się”. Każda edycja wydarzenia przypomina o wspólnej historii Polaków i Żydów. Stąd też prezentacja muzyki, tańców, tradycji czy kuchni obu kultur, a także regionalnej kultury polskiej, przede wszystkim z terenów ziemi lelowskiej. „Święto Ciulimu – Czulentu” otrzymało certyfikat nadany przez Częstochowską Organizację Turystyczną jako Produkt Turystyczny, a potrawa „Ciulim lelowski” i „Czulent lelowski” otrzymała certyfikat potrawy regionalnej. „Ciulim lelowski” został wpisany na Listę Produktów Tradycyjnych woj. śląskiego w kategorii „gotowe dania i potrawy”. Program festiwalu zapowiada się niezwykle interesująco. Piątkowe (18 sierpnia) wydarzenia będą odbywały się w Gminnym Ośrodku Kultury w Lelowie (ul. Szczekocińska 31). Zaplanowano projekcję filmu o tematyce żydowskiej, a po seansie dyskusję, którą poprowadzi dr Maciej Stroiński z Uniwersytetu Jagiellońskiego. Tam też będzie można zobaczyć wystawę prac autorstwa Kazimierza Kalkowskiego oraz wystawę fotograficzną Grzegorza Maciąga „Jorcajty”. Oficjalne otwarcie święta odbędzie się w sobotę, 19 sierpnia o godz. 10 na lelowskim stadionie. W programie tego dnia znajdą się występy Zespołu Folklorystycznego Ziemi Lelowskiej oraz zespołów działających pod patronatem Gminnego Ośrodka Kultury, zaś wieczorem popłynie muzyka zespołu klezmerskiego Kroke, na zakończenie tego dnia festiwalu wystąpi zespół Video. Niedzielne wydarzenia rozpoczną się o godz. 15 także na stadionie w Lelowie uroczystym zapaleniem menory. Na godz. 16 zaplanowano koncert gwiazdy wieczoru – zespołu Feel. Z kolei o 17.30 odbędą się warsztaty tańca żydowskiego, festiwal zakończy zaś koncert Izabeli Szafrańskiej z zespołem pt. „Żydowska ulica”. W programie nie zabraknie imprez towarzyszących. Organizatorzy zapraszają na mobilną wystawę „Chasydzi lelowscy”, warsztaty i prezentację wycinanki polskiej i żydowskiej Grzegorza Dudały. Zaplanowano również zwiedzanie ohelu i synagogi. W sobotę będzie je można zobaczyć w godz. 14-16, a w niedzielę – w godz. 12-14. Na festiwalu nie zabraknie oczywiście stoisk z potrawami kuchni regionalnej oraz żydowskiej, przede wszystkim ciulimu i czulentu. XX Festiwal Kultury Polskiej i Żydowskiej „Święto Ciulimu – Czulentu” dofinansowano ze środków Ministerstwa Kultury i Dziedzictwa Narodowego pochodzących z Funduszu Promocji Kultury oraz środków z budżetu województwa śląskiego. Czytaj także: Gmina Rędziny uzyskała ponad 1,1 mln zł na rewitalizację Dworu Wereszczyńskich", "url": "https://gazetaregionalna.com/swieto-2/", "category": "śląskie", "sub_category": "Gotowe dania i potrawy", "phrase": "Ciulim lelowski"}