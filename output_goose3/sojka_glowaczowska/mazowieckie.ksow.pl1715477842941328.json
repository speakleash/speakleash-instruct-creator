{"meta_description": "Trzy koła gospodyń wiejskich z&nbsp;województwa mazowieckiego w&nbsp;finale ogólnopolskiego konkursu „Smakujemy Lokalnie”.", "title": "Mazowieckie KGW górą", "content": "KGW Wyględne Dziewczyny Plus z okolic Leszna, KGW Dębnowolanki z powiatu grójeckiego i KGW Ruskowianki z powiatu łosickiego znalazły się wśród 10 laureatów II edycji konkursu „Smakujemy Lokalnie”. W tegorocznej edycji konkursu jury nagrodziło KGW z 8 województw, a aż trzy nagrody trafiły do reprezentantek Mazowsza z okolic Grójca, Leszna i Łosic. Finałowe dania to sójka mazowiecka z Wyględ, dzik w ziołach po dębnowolsku i nadbużański zawijaniec, które oddają najwyższą jakość i tradycję regionalnej kuchni. KGW Dębnowolanki podczas uroczystej gali podkreślały, że receptura na ich potrawę – dzika w ziołach, pochodzi z przepiśnika babci Jadzi. Do jej przygotowania wykorzystywane są lokalne produkty, w tym konfitura borówkowa od jednej z członkiń koła, która zajmuje się uprawą i przetwórstwem owoców. Podobnie jest w przypadku sójki mazowieckiej zgłoszonej przez Wyględne Dziewczyny Plus – koło pochodzące z otuliny puszczy kampinoskiej. Farsz drożdżowego pieroga składa się z grzybów, z których słyną okoliczne lasy, wytwarzanej lokalnie kiszonej kapusty oraz marchewki i kaszy jaglanej. Z kolei nadbużański zawijaniec to potrawa, która czerpie z tradycji kulinarnej Podlasia i kuchni tatarskiej. Jak podkreślały reprezentantki koła – to bliskie ich sercu danie, serwowane jest podczas dużych uroczystości rodzinnych, takich jak wesela. Polska tradycja kulinarna jest niezwykle bogata, co odzwierciedlały tegoroczne zgłoszenia. Różnorodność dań, ich historia i sposób prezentacji przez koła były naprawdę imponujące. To, co dla mnie było najważniejsze przy ocenie to możliwość dotarcia z tym daniem do szerokiego grona odbiorców w Polsce, i nie tylko. Tradycja kulinarna regionów jest tak wspaniała, że powinniśmy się nią chwalić! – uważa ekspert kulinarny Łukasz Konik, przewodniczący jury. Jury konkursowe oceniało nie tylko warstwę kulinarną i estetyczną dań, ale również zaangażowanie w działania na rzecz lokalnej społeczności. Koła gospodyń wiejskich, jako nieodłączny element krajobrazu polskiej wsi, od zawsze integrowały lokalne środowisko. Tak jest również teraz. Widać to w aktywności KGW na rzecz promowania lokalnej kultury, kształtowania nawyków żywieniowych czy łączenia pokoleń. Konkurs grantowy w ramach programu „Smakujemy Lokalnie” zorganizował Carrefour Polska pod patronatem Narodowego Instytutu Kultury i Dziedzictwa Wsi.", "url": "https://mazowieckie.ksow.pl/aktualnosc/mazowieckie-kgw-gora", "category": "mazowieckie", "sub_category": "Gotowe dania i potrawy", "phrase": "Sójka głowaczowska"}