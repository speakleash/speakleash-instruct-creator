{"meta_description": "Na Liście Produktów Tradycyjnych województwa lubelskiego wpisanych jest aż 176 wyrobów. To trzeci wynik w kraju. Lokalne przysmaki nie zawierają sztucznych barwników i ulepszaczy, są zdrowsze, smaczniejsze i coraz bardziej popularne. Chcąc docenić lokalnych producentów, Dziennik Wschodni organizuje plebiscyt „Lubelskie ze smakiem”", "title": "Lubelskie ze smakiem. Zagłosuj na lokalny produkt", "content": "Aby dany wyrób mógł wylądować na Liście Produktów Tradycyjnych musi mieć za sobą co najmniej 25 lat tradycji wytwarzania. W Polsce jest 1636 produktów, które mogą się tym poszczycić. Na lubelskiej Liście Produktów Tradycyjnych jest ich 176, to trzeci wynik w kraju. Znajdziemy tu między innymi baleron nadwieprzański, boczek wędzony z Wisznic, chmiel krasnostawski, golasy izbickie, kapustę z grochem i śmietaną, czy chleb niedrzwicki. - Cały czas wpływają do nas wnioski o nowe wpisy. Podejmowane przez nas rozmowy, a także organizowane spotkania oraz przedsięwzięcia promujące żywność przyczyniają się również do wpisywania nowych produktów - wyjaśnia Grzegorz Kapusta, wicemarszałek województwa lubelskiego. Według Marka Wojciechowskiego, dyrektora Agencji Rynku Rolnego, wzrost popularności produktem lokalnym, nie ulepszanym chemią i kojarzonym z naturą można wytłumaczyć bardzo prosto. - Ludzie znudzili się sztucznymi produktami. Chodzi tutaj zarówno o kwestie zdrowotne, jak i smakowe. To jest widoczne przede wszystkim w naszym regionie, słynącym z rolnictwa, gdzie produkty pod względem jakości są na bardzo wysokim poziomie. Konsumenci się poznali, że żywność z marketów nie dorównuje tym wytwarzanym lokalnie. Na pytanie, jakie są jego ulubione tradycyjne przysmaki, Marek Wojciechowski odpowiada: - Lubię wszelkiego rodzaju pierogi, zwłaszcza te robione przez koło gospodyń wiejskich z mojej gminy. Na listę produktów tradycyjnych mogą być wpisane te produkty, które należą do kulturowego krajobrazu danej społeczności. Bardzo często wyroby produkowane są w niewielkich ilościach, przy pomocy tradycyjnych metod, co z kolei przekłada się na wysoką jakość. - Ich walory są często na nowo odkrywane przez mieszkańców oraz turystów odwiedzających Lubelszczyznę. Dowodem tego jest popularność, jaką cieszą się organizowane konkursy i kiermasze z wyrobami regionalnymi - dodaje wicemarszałek Kapusta. - Dbanie o nasze regionalne produkty wpisuje się w światowe trendy powrotu do żywności naturalnej, wytwarzanej według tradycyjnych metod. Obecność na liście pozwala producentom na pewne odstępstwa od wymogów produkcyjnych, jeśli wynika to z wykorzystywania tradycyjnych metod. Oczywiście, przy zastrzeżeniu, że nie wpłynie to negatywnie na zdrowie spożywającego. Należy pamiętać o zaletach kupowania produktów z regionu, w którym się mieszka. Kupując lubelski produkt pomagamy lokalnemu przedsiębiorcy i sprawiamy, że u nas zostaną podatki. W związku z pozytywami, wynikającymi z produkowania oraz konsumpcji produktów lokalnych Dziennik Wschodni startuje z plebiscytem „Lubelskie ze smakiem”. Obecnie o tytuł najlepszego produktu walczy pięć produktów: piwo Nałęczowskie Ciemne, warzone z czterech gatunków słodu; filet z karpia z Pustelni, wyhodowany w stawach nieopodal Opola Lubelskiego; masło ekstra 82 proc. z OSM w Bychawie, uzyskiwane ze śmietanki z dodatkiem zakwasu; wędzona szynka bronicka, wędzona tradycyjnymi metodami przy użycia drewna dębowo-olchowego oraz mleko naturalne z mleczarni w Piaskach, pochodzące z najlepszych gospodarstw regionu; całkowicie naturalna mąka zamojska z Zamojskich Zakładów Zbożowych oraz kiełbasa szlachecka z Rolniczej Spółdzielni Prdukcyjnej w Zagrodzie. Kolejne produkty do plebiscytu „Lubelskie ze smakiem” producenci mogą zgłaszać do 20 stycznia. Następnym etapem będzie głosowanie, w którym czytelnicy Dziennika Wschodniego wybiorą najlepszy produkt regionu. Jeśli chcesz oddać głos na wybrany produkt, wyślij SMS pod numer 71160 w treści wpisując LZS.nr produktu (np. LZS.99). Z jednego numeru można wysłać nieograniczoną liczbę SMS-ów. Koszt jednego SMS-a wynosi 1,23 z VAT. Na Wasze głosy czekamy do 3 lutego do południa.", "url": "https://www.dziennikwschodni.pl/lublin/lubelskie-ze-smakiem-zaglosuj-na-lokalny-produkt,n,1000192279.html", "category": "lubelskie", "sub_category": "Wyroby piekarnicze i cukiernicze", "phrase": "Chleb niedrzwicki"}