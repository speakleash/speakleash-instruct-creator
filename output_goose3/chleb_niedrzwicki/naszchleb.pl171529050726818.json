{"meta_description": "", "title": "Chleb niedrzwicki - Nasz chleb", "content": "Charakterystyczny dla chleba pieczonego na zakwasie z aromatem suszonej cebuli i wyraźnym smakiem skwarek. W Polsce chleb cieszył się wielkim szacunkiem. Mówiono, że chleb to w domu włodarz, w pracy przyjaciel, w drodze towarzysz. Bochenek chleba zaczynał zawsze kroić ojciec rodziny, który na początku kreślił znak krzyża nożem na spodniej stronie bochenka, a następnie kroił i rozdzielał kromki między siedzących przy stole. Do dnia dzisiejszego w niektórych domach na Lubelszczyźnie zwyczaj ten jest nadal kontynuowany, a szacunek do chleba nie zmienił się. Receptura chleba niedrzwickiego powstała w latach 70-tych ubiegłego wieku. Przygotowywany jest on na bazie mąki żytniej i pszennej pozyskiwanej z terenu Niedrzwicy Dużej i okolic, na wyprowadzonym uprzednio zakwasie. Początkowo do chleba dodawano, z racji bliskiego sąsiedztwa masarni skwarki, aby wzbogacić jego smak. W kolejnych latach do uzyskania jeszcze lepszego aromatu zaczęto używać suszonej cebuli. „Charakteryzuje go smak i zapach – skwarki i cebula – jest ciekawym chlebkiem, (…) podaje się go przy okazji różnych rodzinnych uroczystości – najczęściej w lecie, kiedy są już pomidory, bo świetnie razem smakują” (Wywiad etnograficzny przeprowadzony z mieszkańcami Nierzwicy Duże). Wszystkie surowce użyte do pieczenia chleba pozyskiwane są z rejonu Lubelszczyzny. Pieczenie chleba tak jak dawniej odbywa się w uprzednio odpowiednio nagrzanym piecu ceramicznym i trwa około 50 minut. Za swoje walory smakowe, jakość oraz tradycyjną metodę produkcji chleb niedrzwicki został uhonorowany m.in. Złotym Medalem na VI Krajowych Targach Spółdzielczych w 2005 roku, a także jest laureatem I edycji Konkursu „Wojewódzki Lider Smaku” 2005.", "url": "http://www.naszchleb.pl/index.php?option=com_content&view=article&id=79:chleb-niedrzwicki&catid=17&Itemid=410", "category": "lubelskie", "sub_category": "Wyroby piekarnicze i cukiernicze", "phrase": "Chleb niedrzwicki"}