{"meta_description": "", "title": "Wydłuża się lista regionalnych smakołyków", "content": "W praktyce Lista Produktów Tradycyjnych wygląda jak mapa Polski podzielona na województwa.Do połowy stycznia 2013 r. znalazły się na niej już 1033 produkty. Najwięcej swoich lokalnych przysmaków mają na liście województwa: pomorskie (135 produkty), śląskie (131) i podkarpackie (112). Żabieckie gały, czosnek wójczański, kaszanka szarbianka to niektóre z listy dziewięciu tradycyjnych produktów zarejestrowanych w ubiegłym roku w województwie świętokrzyskim. Obecna lista liczy 58 pozycji. Jak przyznała Barbara Kubiec-Govender z Departamentu Rozwoju Obszarów Wiejskich i Środowiska Urzędu Marszałkowskiego w Kielcach, wpisanie na listę produktów tradycyjnych nadal nie przekłada się na natychmiastowe zwiększenie popularności konkretnego produktu. „Zauważamy jednak wzrost świadomości i wiedzy konsumentów na temat produktów regionalnych, a to oznacza, że idea ta zaczyna spełniać swoją rolę\" - przyznała. Większość produktów zarejestrowanych w 2012 roku, pochodzi z południowej, typowo rolniczej części województwa. Głównie z powiatów pińczowskiego, buskiego i kazimierskiego. Wśród produktów zrejestrowanych w tym roku znalazły się m.in. „żabieckie gały\" , których podstawowe surowce to: surowe ziemniaki i mąka pszenna. „Gały\" to rodzaj ziemniaczanych klusek ze zwartej, miękkiej, i lepkiej masy przygotowanej z surowych, utartych ziemniaków, mąki oraz jajek. „Tradycja przygotowania tego prostego dania sięga jeszcze czasów zaboru rosyjskiego, kiedy mieszkańcy musieli przeżyć trudny czas tzw. przednówka. A że ziemie były urodzajne w ziemniaki, stanowiły ważny element kuchni chłopskiej\" - napisano w oficjalnej charakterystyce dania Innym produktem zarejestrowanym w 2012 roku jest „czosnek wójczański\". Jest to charakterystyczne warzywo rosnące na terenie Garbu Wójczańsko - Pińczowskiego na Ponidziu. Główka czosnku ma nieregularny kształt z wyraźnie zarysowanymi przegrodami, które ściśle przylegają do siebie. Całość otoczona jest wielowarstwową łuską. Na liście, na której przeważają głównie produkty rolne znalazł się także produkt cukierniczy - pączek opatowski. Jest to produkt o stosunkowo krótkiej tradycji. Jest wypiekany w jednej z cukierni w Opatowie od 1966 roku. W 2012 roku na liście produktów tradycyjnych znalazła się także kaszanka szarbianka, kiełbasa pacanowska, skalbmierskie ogórki kiszone, suszona damacha (śliwka) z Ponidzia oraz szynka z Broniny (miejscowości w powiecie buskim). Do tej listy, już w 2013 roku dołączyły kolejne cztery produkty. Wśród nich zanalazły się burocorz bogoryjski - rodzaj pieczywa o charakterystycznym smaku i długiej trwałości, pasztetowa radoszycka, wyrabiana od pokoleń w miejscowości Radoszyce w powiecie koneckim, udziec dworski z Kunowa (powiat ostrowiecki) oraz masło chmielnickie. Jak powiedział prezes Okręgowej Spółdzielni Mleczarskiej w Chmielniku (pow. kielecki), Jacek Bracichowicz, masło chmielnickie nie jest produktem masowym. Jest wyrabiane w dość długim, dwudniowym cyklu produkcyjnym, dzięki czemu ma charakterystyczny smak i zapach. „Ta technologia nie zmieniła się od czasów międzywojennych. Dla podkreślenia tradycji i naszej receptury zdecydowaliśmy się na wpisanie na listę\" - dodał. Na Listę Produktów Tradycyjnych, prowadzoną przez Ministerstwo Rolnictwa i Rozwoju Wsi, w zeszłym roku trafiło dziewięć nowych potraw, wyrobów i napojów z województwa kujawsko-pomorskiego. Są to: kaczka nadziewana po kujawsku, pączki ziemniaczano-dyniowe, groch z kapustą, kluski z makiem, grzybowniczki, wigilijna zupa z suszonych śliwek, marchew krychano, fjut (cyrop) i kawa zbożowa z jęczmienia. Kaczka nadziewana po kujawsku. Tuszkę o wadze 2-3 kg naciera się solą, pieprzem, majerankiem i zostawia na kilka godzin w chłodnym miejscu, a w tym czasie przygotowuje się nadzienie z wątróbki, skórki z szyjki, czerstwej bułki, wody, drobno posiekanej natki pietruszki i cebuli, soli i pieprzu. Wymieszanym nadzieniem faszeruje się kaczkę i zszywa skórę, aby nadzienie nie wypłynęło. Kolejny etap to pieczenie kaczki około pół godziny i podlewanie jej wodą bądź rosołem aż do miękkości. Pączki ziemniaczano-dyniowe. Przygotowuje się je wyłącznie z produktów naturalnych, bez dodatków i ulepszaczy, co gwarantuje ich niepowtarzalny smak i aromat, a także lekkość i puszystość. Najważniejsze przy wyrobie pączków jest dobre wyrobienie ręcznie ciasta oraz zachowanie odpowiedniej kolejności połączeń surowców. Dodawany do pączków przecier dyniowy nadaje im wyjątkową barwę i przedłuża ich świeżość. Pączki najczęściej, aby wzbogacić ich smak, nadziewa się własnoręcznie przygotowaną przez gospodynie konfiturą z dzikiej róży. Groch z kapustą. W wierzeniach ludowych spożywanie nasion grochu chroniło ludzi przed chorobami, a w połączeniu z kapustą zapewniało urodzaj. Wierzono też, że potrawy przygotowane z kapusty przyciągają dostatek. Kiedyś kapusta i groch gotowane osobno, a następnie razem ucierane stanowiły codzienne pożywienie chłopów, a obecnie w wielu domach są jednym z 12 dań wigilijnych. Do grochu w czasie gotowania dodaje się masło, ziele angielskie, a niekiedy majeranek czy czosnek. Kluski z makiem. Według ludowych wierzeń mak jest symbolem płodności, a każda młoda dziewczyna powinna w Wigilię trzeć mak w celu rychłego wyjścia za mąż. Na początku trzeba zagnieść ciasto z mąki pszennej i jaj z dodatkiem soli, a następnie rozwałkować, pokroić w drobne paski i ugotować. Mak zalewa się wrzątkiem, doprowadza do wrzenia i odstawia na 12 godzin, a potem odcedza na sicie, dwukrotnie mieli i uciera się, dodając rozpuszczony miód, pokrojone orzechy i roztopione masło. Na koniec kluski miesza się z ostudzoną masą. Grzybowniczki. Potrawa ta to rodzaj drożdżowych bułeczek z nadzieniem grzybowym, przyrządzana przez mieszkańców Brów Tucholskich. Farsz przygotowany jest ze świeżych, a następnie obgotowanych grzybów leśnych, a także grzybów suszonych, które moczone są w mleku. Do farszu dodawana jest także podsmażona cebulka, przyprawy - sól, pieprz, majeranek, a także dla uzyskania gęstości jajko i tarta bułka. Wigilijna zupa z suszonych śliwek. Metoda przygotowania zupy od lat pozostaje niezmienna. Najpierw trzeba owoce opłukać, a następnie zalać zimną wodą i moczyć je przez całą noc. Na drugi dzień owoce są gotowane w tej samej wodzie wraz z przyprawami, np. goździkami. Kiedy śliwki zmiękną, wywar zaprawiany jest śmietaną z mąką pszenną. Wigilijna zupa z suszonych śliwek najczęściej podawana jest z kluskami przygotowywanymi przez gospodynie. Marchew krychano. Nazwa potrawy bierze się od słowa krychać, co w gwarze kujawskiej oznacza rozgnieść, rozdrobnić. Dotyczy to ugotowanych w wodzie warzyw np. ziemniaków czy marchwi. Głównym składnikiem jest marchew, którą gotuje się z mniejszą ilości ziemniaków i kawałkiem boczku z dodatkiem soli. Ugotowane warzywa tłucze się na miazgę tłuczkiem do miękkości, a następnie dodaje boczek pokrojony w plasterki. Marchew krychano może być podana jako dodatek do klusek ziemniaczanych, pyz i ziemniaków lub jako danie główne. Fjut (cyrop). Jest to produkowany domowymi sposobami syrop z buraków cukrowych. Sposób przygotowania syropu jest bardzo pracochłonny i mało wydajny. Najpierw umyte buraki należy rozdrobnić, np. zetrzeć na wióry lub posiekać na niewielkie kawałki, a następnie umieścić w parniku, gdzie zostaną poddane parowaniu około 5 godzin. Konieczne jest dodanie trochę wody, aby zapobiec przypaleniu buraków. Później zbierany jest sok, a pozostałą masę wyciska się w specjalnej prasie. Zlany i uzyskany z prasy sok należy razem gotować przez kolejne 12 godzin. Kawa zbożowa z jęczmienia. Uzyskiwano ją domowym sposobem poprzez palenie jęczmienia. Wysuszone ziarna kładziono na blachę do ciasta i wypalano w piecu lub na patelni. Upalone ziarno należało wystudzić i zmielić w młynku na drobny proszek. Następnie wsypywano odpowiednią ilość zmielonego proszku do wrzątku i chwilę gotowano. Tak przyrządzoną kawę spożywano na co dzień w domu lub przy pracach polowych, gdyż dobrze gasiła pragnienie. Warunkiem wpisania specjałów na Listę Produktów Tradycyjnych jest wytwarzanie go przez co najmniej pięć gospodarstw domowych na terenie województwa od co najmniej 25 lat. Produkt powinien nawiązywać do regionalnej czy lokalnej tradycji. Wniosek o wpis wraz z dołączoną dokumentacją potwierdzającą tradycję wytwarzania produktu i opis jego przyrządzania składa się w urzędzie marszałkowskim, gdzie sprawdza się je pod względem formalnym. Następnie wnioski są kierowane do zaopiniowania przez Polską Izbę Produktu Regionalnego i Lokalnego, a po uzyskaniu pozytywnej oceny trafiają do Ministerstwa Rolnictwa i Rozwoju Wsi. Kiszka szwedzka, miody przelewickie i chleb wiejski wojenny - to produkty z zachodniopomorskiego, które w ubiegłym roku trafiły na Listę Produktów Tradycyjnych Ministerstwa Rolnictwa i Rozwoju Wsi. Od 2006 r. na liście znajduje się w sumie 16 produktów z zachodniopomorskiego. Są wśród nich także m.in. wytwarzane od lat według oryginalnych receptur produkty piekarnicze, w tym szczecińskie pierniki, przetwory ekologiczne, np. konfitury z róży, miody, ogórki kiszone czy puszka słynnego paprykarza szczecińskiego. „Na obszarze Pomorza Zachodniego nastąpiło +wymieszanie+ tradycyjnych receptur, które przywozili osadnicy (po drugiej wojnie światowej) i dostosowanie ich do miejscowych realiów, chociażby ze względu na używane surowce\" - powiedział marszałek województwa zachodniopomorskiego Olgierd Geblewicz. „To sprawiło, że nasze produkty są ciekawe i oryginalne, a na pewno smaczne. Mogę o tym śmiało zapewnić, bo podczas licznych prezentacji kulinarnych błyskawicznie znikają ze stołów\" - dodał Geblewicz. Oryginalnym produktem jest kiszka szwedzka, potrawa pochodząca z miejscowości Szwecja niedaleko Wałcza. Podstawowym składnikiem potrawy są ziemniaki włożone do kiszki. Do farszu dodaje się również boczek wędzony, cebulę i przyprawy, zazwyczaj kiszkę się również smaży. Wieś Szwecja leżąca niedaleko Wałcza została założona pod koniec XVI w. Osiedlili się tam niemieccy gospodarze pochodzący z Pomorza. Przywieźli oni ze sobą zwyczaje i tradycje, także te kulinarne oparte głównie na ziemniakach. Pod koniec drugiej wojny światowej funkcjonowała w Szwecji gorzelnia, w której z ziemniaków produkowano spirytus. Ziemniaki były również podstawowym składnikiem kulinarnej specjalności przedwojennych mieszkańców Szwecji - kiełbasy. Robiono ją wtedy ze starych surowych ziemniaków, kaszy jęczmiennej, soli, ryżu, cynamonu i majeranku. Miody przelewickie, także uznane za produkt regionalny, są bogate w aromat i wartości odżywcze. Tradycja ich wytwarzania sięga lat 40. XX w. Miody przelewickie to kilka odmian m.in. wielokwiatowy, lipowy, nektarowo-spadziowy, rzepakowy, gryczany, wrzosowy czy bławatkowy. Surowiec wykorzystywany do produkcji miodów pochodzi głównie z wolnego od zanieczyszczeń terenu Ogrodu Dendrologicznego w Przelewicach. Historia miodów przelewickich sięga 1946 r., kiedy we wsi Kłodzino osiedliła się rodzina z Wielkopolski, która przywiozła ze sobą sześć pszczelich rodzin. Od tego czasu w gminie Przelewice coraz więcej osób hodowało pszczoły i wyrabiało z nich miody, w połowie lat 80. trudniło się tym ponad 50 osób. Obecnie w Przelewickim Kole Pszczelarskim skupieni są hodowcy zajmujący się blisko tysiącem tzw. pni pszczelarskich, z których otrzymują m.in. miody. Tradycja wypiekania chleba wiejskiego wojennego przez mieszkańców gminy Chociwel w województwie zachodniopomorskim rozpoczęła się w połowie lat 50. Jak wspominają mieszkańcy gminy, chleb według specjalnej receptury zaczęto piec, dlatego że w sklepach brakowało pieczywa. Receptura chleba wiejskiego wojennego pochodzi jeszcze z czasów drugiej wojny światowej. Przygotowanie chleba zaczyna się od zrobienia zakwasu w glinianym naczyniu. Następnie łączy się ze sobą m.in. zaczyn, mąkę żytnią, sól i ziarna żyta. Wyrośnięte ciasto chlebowe piecze się w temperaturze około 200 stopni Celsjusza. Gotowy chleb ma intensywny zapach, skórkę z widocznymi ziarnami żyta i jest lekko brązowy. Produkcja regionalna jest olbrzymim narzędziem promocji - potrawy stają się atrakcjami turystycznymi. Specyfiką tego rodzaju produktów jest ich unikalność. Z zasady nie są wytwarzane na masową skalę. Województwo zachodniopomorskie należy do Europejskiej Sieci Dziedzictwa Kulinarnego, której znak jest rozpoznawalny w całej Europie. Jeżeli dana restauracja ma taki symbol, oznacza to dla turysty, że tu właśnie otrzyma oryginalny produkt. W krainie jezior, Drawskim Parku Krajobrazowym, licznie odwiedzanym przez turystów, sławę zdobyły wytwarzane od wielu pokoleń miody drahimskie. W starostwie drahimskim i okolicy, która obfituje w ogromne wrzosowiska, piękne aleje starych lip, akacjowe zagajniki, uprawy rzepaku i gryki, produkuje się aromatyczny, najwyższej jakości miód. Zachodniopomorskie to też regionalne produkty z warzyw i owoców. Jeziorowy ogórek kiszony powstaje nad Jeziorem Młyńskim w Kaliszu Pomorskim. Niespotykany smak ogórków to ponoć efekt trzymania beczek z nimi w wodach jeziora co najmniej trzy miesiące, a czasem nawet dwa lata. Konkuruje z nim ogórek kołobrzeski, któremu smak i zapach nadają mikroelementy zawarte w naturalnej solance ze źródeł solankowych znajdujących się na wyspie Solnej w Kołobrzegu. Inny kiszony przysmak to kapusta kiszona z beczki. Swoją specyficzną wartość zawdzięcza surowcom wyprodukowanym we własnym z zachowaniem naturalnych metod upraw bez nawożenia chemicznego oraz tradycyjnej metodzie kiszenia i przechowywania. Kapusta jest kiszona tylko z dodatkiem soli. Po ukiszeniu dodaje się surową utartą marchew, która nadaje kapuście chrupkość i przyjemny posmak. Szczególnie cukiernicy doceniają konfiturę szczecińską z owoców róży czy z płatków róży, ucieranych z cukrem. Przysmak ma kilka odmian - może być np. przesmażany albo w gęstym syropie. Przetwory z róży stosuje się do herbaty, jako nadzienie pączków, do ciast, deserów, galaretek oraz sosów. Pierniki szczecińskie miały swoją zasłużona markę już w połowie XIX w. Zazwyczaj pokryte są polewą czekoladową lub cukrową. Przed II wojną światową powstał na Pomorzu zwyczaj przystrajania choinek kolorowymi piernikami szczecińskimi w różnych kształtach. Region szczyci się też gotowymi daniami. Należy do nich pasztecik szczeciński. Jego historia sięga końca lat 60. XX wieku. Pasztecik to rodzaj smażonego ciasta drożdżowego, nadziewanego mieszankami mięsnymi bądź jarskimi. Podaje się go zazwyczaj z czystym czerwonym barszczem. Najsłynniejszą jednak w Polsce, a także na świecie potrawą, która powstała w regionie zachodniopomorskim jest paprykarz szczeciński. To kultowa konserwa ze zmielonym mięsem rybim, ryżem, cebulą i koncentratem pomidorowym. Powstała w latach 60. ubiegłego wieku. W czasach świetności eksportowano ją do 32 krajów. Paprykarz był nieodzowny na wszystkich biwakach i wyjazdach wakacyjnych pod namiot. Na ministerialnej liście Produktów Tradycyjnych znajduje się 13 potraw i napojów z województwa lubuskiego. W minionym roku powiększyła się ona o trzy pozycje, a kilka kolejnych wniosków jest obecnie rozpatrywanych. „Mała liczba produktów tradycyjnych z naszego województwa wynika z tego, iż producenci z naszego regionu mają duży problem z udokumentowaniem tradycji wytwarzania danego produktu i związku z regionem. To ludność napływowa, która znalazła tutaj swój dom, przywiozła ze sobą tradycje kulturowe i kulinarne. Musimy docierać do korzeni powstawania samych produktów, co jest często bardzo utrudnione z powodu braku jakichkolwiek zapisów czy dokumentacji fotograficznej. Bardzo ważna w takiej sytuacji jest opinia etnografa, ale jego wiedza musi także opierać się na dokumentacji źródłowej\" - powiedział członek zarządu woj. lubuskiego Stanisław Tomczyszyn. Dodał, że mimo tych trudności lista regionalnych specjałów co roku powiększa się o kilka pozycji. Obecnie ministerstwo rolnictwa rozpatruje wnioski o wpisanie na nią dwóch kolejnych produktów z Lubuskiego. „Obecnie jesteśmy także na etapie kompletowania dokumentacji do kolejnych wniosków, które zostaną skierowane do ministerstwa\" - zaznaczył Tomczyszyn. W połowie kwietnia ubiegłego roku dzięki staraniom Grażyny Dereń ze wsi Lubiechnia Wielka w powiecie słubickim na liście znalazł się schab słubicki - pierwszy produkt mięsny uznany za lubuski wyrób tradycyjny. Gospodyni postanowiła ocalić od zapomnienia jeden z przepisów z Kresów Wschodnich, który przekazał jej dziadek. Tradycja wyrobu tego schabu została udokumentowana w literaturze kulinarnej; był on przygotowywany już od 1868 roku. Surowy schab musi pochodzić z tucznika o wadze ok. 120 kg. Następnie mięso jest przyprawiane: solą, pieprzem, czosnkiem, kozieradką i trafia do lodówki na 4-5 dni. Schab jest wędzony na zimno w błonie okalającej sadło tucznika. Tak przygotowany schab jest soczysty, ma lekko czosnkowy zapach, a mięso jest różowe i smakuje wybornie. Porcja tej wędliny waży około 5 kg. W ubiegłym roku do rejestru wpisano także Chleb domowy na zakwasie. To pieczywo o wyraźnym smaku, lekko słonym i delikatnie kwaśnego z wyczuwalną nutką zakwasu chlebowego. Bochenki mogą mieć kształt prostokąta lub okrągły o masie od 1,5 do 2,5 kg. Tradycja wypieku chleba domowego na zakwasie, pieczonego w piecu chlebowym opalanym drewnem, na Ziemi Lubuskiej sięga okresu międzywojennego, gdzie na potrzeby rodzin wielopokoleniowych chleb był podstawą pożywienia. Chleb domowy na zakwasie wyrabiany jest ręcznie w dzieży, z ciasta poddanego fermentacji (zakwas), dzięki czemu jest miękki, elastyczny, lekko wilgotny, bez odstającej skórki. Poprzez dodatek maślanki lub serwatki podkreśla się smak i trwałość chleba. Wypiekany jest on w tradycyjnym piecu opalanym drewnem liściastym. Mieszkańcy wsi z okolic powiatu słubickiego pieką chleb na zakwasie według przepisów rodzinnych i starej receptury od kilku pokoleń w rodzinach o tradycjach i korzeniach rolniczych. Po niewielkiej modyfikacji jest on pieczony również przez piekarnie w miejscowości Kowalów. Kolejnym produktem w kategorii wyrobów piekarniczych i cukierniczych, który w 2012 roku uzyskał miano tradycyjnego jest chleb z dodatkiem nasion lnu. Jego bochenki z wierzchu posypane nasionami tej rośliny, także w przekroju są one widoczne. Taki chleb posiada lekki zapach zakwasu i delikatnym aromatem lnu. W zależności od użytej formy do pieczenia owalne lub prostokątne bochenki ważą od 0,5 - 0,8 kg. Na liście tradycyjnych lubuskich wypieków znajdują się także: strudel, paska bukowińska i bochen chleba starowiejskiego. Jedynym reprezentantem miodów jest Miód wielokwiatowy łąkowy z Doliny Noteci, a w kategorii potraw z warzyw i owoców na liście jest Kapusta kwaszona nadnotecka. W kategorii napojów są: Wino gronowe, Miód pitny - Trójniak, Jarzębiak na winiaku i Jarzębiak i Piwo Wschowskie. Piwo wschowskie warzone jest w małym browarze w Nowej Wsi niedaleko Wschowy, którego właścicielami są Maria i Edward Wilk. Trunek można kupić na miejscu oraz podczas festynów i imprez organizowanych w regionie. Tradycja produkcji tego piwa sięga XI wieku. Do jego wytworzenia używa się słodu pilzneńskiego, który ma szarożółtą barwę i swoisty zapach ziarna. Następnym surowcem jest chmiel, drożdże piwowarskie i oczywiście woda. Uzyskanie statusu Produktu Tradycyjnego nie jest łatwe i obwarowane wieloma warunkami. Dana potrawa, napój lub inny produkt spożywczy musi powstawać z wykorzystaniem tradycyjnych metod, używanych od co najmniej 25 lat. Ważny jest także element tożsamości społeczności lokalnej. Warto jednak podjąć ten wysiłek, gdyż wpis na listę dla konsumentów staje się gwarancją, że produkt jest unikalny, a jego jakość wynika z tradycyjnego sposobu wytwarzania. Producentom stwarza możliwość promocji swoich wyrobów i zwiększa ich konkurencyjność na rynku. To także pierwszy krok do rejestracji nazwy produktu na poziomie Unii Europejskiej. Takie produkty są także wizytówką regionu. Pierwszym lubuskim Produktami Tradycyjnymi wpisanym do rejestru w lutym 2006 roku były: Wino gronowe i Bochen chleba starowiejskiego. Województwo opolskie wprowadziło dotychczas 52 przysmaki na Listę Produktów Tradycyjnych Ministerstwa Rolnictwa i Rozwoju Wsi, która liczy już ponad 1000 pozycji. Do resortu przesłano w ostatnich tygodniach wnioski o dopisanie dwóch kolejnych specjałów. Jak poinformowała wicedyrektor departamentu rolnictwa i rozwoju wsi opolskiego urzędu marszałkowskiego Mariola Szachowicz w grudniu i styczniu wysłano do ministerstwa rolnictwa wnioski o dopisanie do listy regionalnych specjałów masła z Olesna i pikli, czyli przetworów warzywnych. „Lada moment powinny one zostać dopisane do listy zamieszczonej na stronie ministerstwa\" - stwierdziła Szachowicz. W roku 2011 na ministerialną listę zostało wpisanych pięć nowych produktów z Opolszczyzny. Były to anyżki, olej głubczycki rzepakowy, chleb mleczny praszkowski, pańczkraut, czyli kapustę kiszoną z ziemniakami oraz makówki opolskie. Jednym z pierwszych specjałów zgłoszonych przez Opolszczyznę na Listę Produktów Tradycyjnych było ciasto „Jeż\" - deser z masą z dodatkiem czarnej porzeczki, polany czekoladą i ozdobiony migdałowymi kolcami. Zgłosiło je koło gospodyń wiejskich z Kazimierza. Gospodynie udokumentowały, że od z górą trzydziestu lat „Jeż\" jest na ich terenie wypiekany. Wśród 52 opolskich specjałów wpisanych do ministerialnego rejestru - obok tradycyjnej opolskiej rolady wołowej z dodatkiem kiszonego ogórka, cebuli i boczku czy drożdżowego kołocza z makiem, serem lub jabłkiem i posypką - jest też np. ser domowy smażony z kminkiem, z czosnkiem, bez przypraw zwany dawniej „hauskyjzą\", wytwarzany z twarogu z dodatkiem soli, kminku, czosnku. Są również opolskie ciasteczka z wytapianych ze słoniny skwarek, czyli szpyrek; ścierka, nazywana przez niektórych zacierką, zaścierką czy sziulą - zupa z drobnych klusek gotowanych na mleku albo na wodzie oraz nalewka z kresowym rodowodem przygotowywana z zielonych orzechów. Na ministerialną listę produktów regionalnych mogą być wpisywane produkty rolne, spożywcze i napoje spirytusowe. Ich jakość lub wyjątkowe cechy i właściwości wynikać muszą ze stosowania tradycyjnych metod produkcji. Muszą one też stanowić element dziedzictwa kulturowego regionu, w którym są wytwarzane, oraz być elementem tożsamości społeczności lokalnej. Za tradycyjne metody produkcji uznaje się metody wykorzystywane co najmniej od 25 lat. W 2012 roku na Listę Produktów Tradycyjnych Województwa Pomorskiego wpisanych zostało 7 nowych produktów i potraw, m.in. brejka (kawa po kaszubsku) i jabłko czernińskie. Jeden produkt (chleb z Pirsna) został wpisany na listę w 2013 roku. Pod względem liczby zarejestrowanych produktów regionalnych, pomorskie jest na pierwszym miejscu w kraju; ma ich łącznie 135. Edyta Klasa z Departamentu Środowiska i Rolnictwa Pomorskiego Urzędu Marszałkowskiego poinformowała, że w 2012 roku na listę zostało wpisanych 7 produktów: brejka (kawa po kaszubsku), tort gdański, wafle gdańskie, sałatka śledziowa po kaszubsku, bitki dominikańskie, jabłko Czernińskie i zupa z pasternaka. Zaznaczyła, że w Pomorskiem wnioski o wpis na listę często składają właściciele gospodarstw agroturystycznych. Powiedziała, że np. o wpisanie wafli gdańskich i sałatki śledziowej po kaszubsku wystąpiła „Agroturystyka u Gracjana\" w Wieżycy, a chleba z Pirsna - „Agroturystyka u Miodowskich\" w Pierszczewie. „Gospodarstwa agroturystyczne to właśnie miejsca, w których najczęściej można skosztować lokalnych, tradycyjnych specjałów\" - dodała. Uważa, że „dobra kuchnia oparta na lokalnych surowcach i tradycyjnych recepturach jest atutem tego typu obiektów turystycznych\". Rekordową liczbę produktów w Pomorskiem wpisanych na Listę Produktów Tradycyjnych tłumaczy „bogactwem naszego regionu w produkty tradycyjne wynikającym z wielokulturowości województwa pomorskiego\". „Kaszubi, Kociewiacy, Borowiacy do tej pory kultywują swoje dziedzictwo kulinarne\" - tłumaczy. Przyznała, że dużą rolę spełniają też organizacje kobiet (np. Koła Gospodyń Wiejskich), które także występują z wnioskami o wpis na listę. Np. jabłko czernińskie jest na liście z inicjatywy KGW. Wnioski składają też restauratorzy i tak było w przypadku brejki, tortu gdańskiego i bitek Dominikańskich. Jolanta Miodowska, współwłaścicielka gospodarstwa agroturystycznego, które wystąpiło o wpisanie chleba z Pirsna na listę powiedziała, że „głównym powodem wpisania chleba na listę była chęć zachowania receptury, wg. której jest pieczony +od zawsze+ w jej domu i w domu męża\". Przyznała, że wykorzystywaną od pokoleń recepturę „ciężko było udokumentować, bo nigdzie nie była ona zapisana, a ustne przekazanie przez babcię wnuczce, to za mało żeby zarejestrować\". We wniosku należy zacytować źródła historyczne, w których zgłaszany produkt jest wymieniany i opisywany, przedstawić kserokopie starych etykiet lub kart z oryginalnym przepisem. Powiedziała, że w historycznym udowodnieniu receptury i w jej odnalezieniu pomógł Pomorski Ośrodek Doradztwa Rolniczego. Podstawowymi składnikami wykorzystywanymi do wypieku chleba z Pirsna są: serwatka, mąka żytnia i drożdże. Pieczenie chleba do dnia dzisiejszego odbywa się w piecu chlebowym opalanym drewnem, który jest w każdym gospodarstwie. Dla wzbogacania smaku i aromatu chleba mieszkańcy dodają nasiona maku, słonecznika, dyni lub kminku. Obecnie w gospodarstwach agroturystycznych znajdujących się w Pierszczewie odbywają się pokazy oraz warsztaty wypieku chleba z Pirsna. Organizowane są także spotkania dla dzieci pt. „Od ziarenka do bochenka\", w czasie których dzieci uczą się piec chleb. Produkt na Listę Produktów regionalnych może zgłosić każdy wytwórca, przedsiębiorstwo, osoba prywatna i stowarzyszenie. Na liście może znaleźć się produkt, który powstaje wg. receptury wykorzystywanej niezmiennie od co najmniej 25 lat i jest wykonywany przy użyciu tych samych tradycyjnych metod. Tylko jeden nowy produkt z podlaskiego - pisanka lipska - znalazł się w 2012 roku na Liście Produktów Tradycyjnych Ministerstwa Rolnictwa i Rozwoju Wsi. Zarejestrowało ją Stowarzyszenie Miłośników Lipskiej Pisanki i Tradycji. Na Liście Produktów Tradycyjnych z województwa podlaskiego jest dotychczas łącznie 46 produktów. Dyrektorka departamentu rolnictwa i obszarów rybackich w urzędzie marszałkowskim w Białymstoku Ewa Kulikowska ocenia, że tylko jedna rejestracja w 2012 roku jest związana z tym, że producenci regionalni są zazwyczaj „zapracowanymi przedsiębiorcami\", którzy mają mało czasu na kompletowanie niezbędnej dokumentacji i składanie wniosków. Podkreśliła jednak, że od początku 2013 roku kilku producentów zaczęło się już starać o wpisanie swoich wyrobów na listę, gdyż - jak podkreśliła - mają świadomość, że taka rejestracja to okazja do promocji produktu. „To też pewien prestiż, gwarancja tego, że produkt jest wyjątkowy, bo receptura jego wytwarzania przechodzi z pokolenia na pokolenie\" - powiedziała Kulikowska. Jak powiedziała Ewa Skowysz-Mucha, wiceprezes Zarządu Suwalskiego Oddziału Stowarzyszenie Twórców Ludowych, pisanka lipska jako produkt regionalny została zarejestrowana w grudniu 2012 r. Dodała, że powodem starania się o ten rejestr był fakt, aby tradycja lipskiej pisanki nie zginęła i była kontynuowana przez przyszłe pokolenia. W jej ocenie, dzięki rejestrowi zwiększy się zainteresowanie kupnem lipskich pisanek, produkt będzie też bardziej rozpoznawalny w kraju, ponadto rejestr chroni technikę zdobienia i wzory na lipskiej pisance. Skowysz-Mucha mówiła wcześniej, że Lipsk jest jednym z niewielu miejsc w kraju, gdzie tradycje pisankarskie są nadal praktykowane. Dodała, że region jest „zagłębiem\" pisanek zdobionych techniką batiku szpilkowego. Jednak nie ma pisanych źródeł, mówiących od kiedy kobiety zdobią jajka tą metodą, ale - jak powiedziała - wiadomo, że tradycja ma około dwustu lat. Do zrobienia tzw. lipskiej pisanki potrzebna jest wydmuszka, a także szpilka wbita w specjalny kijek, którą następnie zanurza się w rozgrzanym wosku i w ten sposób nanosi wzór na jajko. Rysuje się kreski przypominające przecinki albo rozciągnięte łezki. Wzory pisze się symetrycznie; to przede wszystkim gwiazdki, kwiatki i palemki. W Lipsku od 2007 roku działa Muzeum Lipskiej Pisanki i Tradycji przy Miejsko-Gminnym Ośrodku Kultury w tym mieście. Tamtejsza kolekcja liczy blisko pół tysiąca pisanek. Głównym celem powstania placówki, jak można przeczytać na jej stronie internetowej, jest „zachowanie dla przyszłych pokoleń bogatej tradycji regionu związanej z pisanką\". W muzeum pisanki umieszczone są w specjalnych gablotkach i pogrupowane nazwiskami twórczyń. To przede wszystkim pisanki lipskie, ale są też pisanki z Siemiatycz, Kurpi Zielonych, czy drapanki z Białegostoku. W kolekcji znajdują się zarówno pisanki twórczyń, które wygrywają konkursy, jak również nagrodzone pisanki zrobione przez dzieci. Urząd Marszałkowski w Białymstoku podkreśla, że rok 2012 był ważny w kwestiach ochrony produktów regionalnych głównie ze względu na unijną rejestrację i certyfikację dwóch produktów: „Miodu z Sejneńszczyzny/Łoździejszczyzny\", który został zarejestrowany w europejskim systemie rejestracji i ochrony nazw produktów regionalnych i tradycyjnych, jako chroniona nazwa pochodzenia. To pierwszy taki transgraniczny zarejestrowany produkt w historii UE, bo pochodzi z pogranicza Polski i Litwy. Unijną ochronę poprzez wpisanie do rejestru chronionych nazw pochodzenia i chronionych oznaczeń geograficznych, jako chronione oznaczenie geograficzne dostał także „Ser koryciński swojski\". 16 wyrobów kulinarnych w woj. lubelskim wpisanych zostało w ubiegłym roku na Listę Produktów Tradycyjnych. Są wśród nich woleńskie kartoflaki, oranżada z Kąkolewnicy, karasie z Polesia i całuski pszczelowolskie. Na liście prowadzonej przez Ministerstwo Rolnictwa i Rozwoju Wsi są już 102 produkty z woj. lubelskiego. Będzie ich nadal przybywać - zapewnia z-ca dyrektora wydziału rolnictwa Urzędu Marszałkowskiego w Lublinie Jadwiga Tatara. „Nasz region jest bardzo bogaty w tradycje kulinarne. Są one różnorodne, co wynika z historycznej wielokulturowości. Tradycje się dobrze zachowały, bo tu nie było wielkich migracji ludności. Ludzie dziś chętnie je przypominają, dla wielu producentów to szansa na rozwój i zdobycie nowych klientów\" - powiedziała Tatara. W ubiegłym roku na listę wpisanych zostało 16 produktów. Z okazji wpisania setnego produktu - woleńskich kartoflaków - w grudniu ubiegłego urząd marszałkowski urządził małą uroczystość, na której prezentowano niektóre wyroby. Woleńskie kartoflaki to lokalna odmiana pyz, nadziewanych soczewicą, serem, kaszą gryczaną, bobem lub fasolą, polewanych tłuszczem ze skwarkami. Do rejestru zgłosił je Gminny Ośrodek Kultury w Woli Osowińskiej. Jego pracownicy zapewniali, że potrawa zdobywa sobie coraz większą popularność. Można ją kupić na festynach w skansenie w Lublinie, zamawiane są na uroczystości rodzinne, a także na poczęstunek przy oficjalnych okazjach. Jako tradycyjny produkt w ubiegłym roku na listę wpisana została oranżada z Kąkolewnicy. Gazowany napój koloru żółtego lub czerwonego, o smaku landrynek, rozpoczęto tam wytwarzać w 1957 r. pod nazwą lemoniada. Kiedyś był podawany na wszystkich uroczystościach rodzinnych, takich jak chrzciny czy wesela, na zabawach wiejskich i odpustach. Do dziś produkowany jest na podstawie niezmienionych receptur i ma swoich amatorów. Potrawa karasie z Polesia pochodzi z okolic Pojezierza Łęczyńsko-Włodawskiego, krainy jezior i lasów, o której mówi się, że tam tylko „laski, piaski i karaski\". To smażone dzwonka ryb wypełnione farszem cebulowo-grzybowym. Kiedyś podawano je jako tradycyjną potrawę na wieczerzę wigilijną, obecnie są jedzone także na co dzień. Kruche ciasteczka miodowe, całuski pszczelowolskie, dla podkreślenia charakterystycznego zapachu wypieka się na blachach smarowanych woskiem pszczelim. Przedłuża to też ich trwałość. Tradycja wypieku ciast miodowych kultywowana jest w okolicach Pszczelej Woli, miejscowości, gdzie znajduje się jedyne w kraju technikum pszczelarskie. W ubiegłym roku na listę trafiły też m.in. wyroby piekarnicze jak chleb niedrzwicki o aromacie suszonej cebuli i smaku skwarek, dostarczający witamin chleb wiejski z otrębami czy chleb wiejski dębowiecki, wypiekany z wykorzystaniem tylko naturalnej fermentacji bez drożdży i zakwasu. Wpisano wyroby wędliniarskie: szynkę wieprzową i kiełbasę wieprzową z Krzczonowa oraz kaszankę pieczoną z Dobrosławowa, a także nalewki: warzonkę kryształówkę i krupnik pszczelowolski. Już w tym roku do listy dopisano kolejne produkty z woj. lubelskiego: kiełbasę wiejską z Dobrosławowa oraz zupę chłopską fajsławicką. Pierogi z soczewicą, zalewajka, kukiełka z kaszą jaglaną, chleb koziarniacki czy orzechówka jasielska to niektóre z 112 regionalnych potraw i wyrobów z Podkarpacia, wpisanych w 2012 i 2013 roku na listę ministerstwa rolnictwa. Wyroby te wywodzą się z różnych tradycji kulinarnych, które wspólnie tworzą tutejszą kuchnię regionalną. W spisie ministerstwa rolnictwa jako potrawy i wyroby regionalne figuruje obecnie 112 produktów z Podkarpacia, co daje trzecie miejsce wśród województw z liczbą zarejestrowanych wyrobów w Polsce. Jak poinformował Marek Kot z Urzędu Marszałkowskiego w Rzeszowie jako ostatnie, bo w styczniu br. na ministerialną Listę Produktów Tradycyjnych trafiły pierogi z soczewicą. Kolejne 33 wnioski oczekują na rejestrację. „W wyniku prowadzonych szkoleń, udziału w komisjach konkursowych pojawiło się duże zainteresowanie wpisem wniosków na listę. Wpisywane są na nią produkty o wysokiej jakości lub wyjątkowych cechach i właściwościach, które wynikają ze stosowania tradycyjnych metod produkcji\" - poinformował Kot. Zarejestrowane jako ostatnie pierogi z soczewicą mają smak charakterystyczny dla roślin strączkowych, a kolor nadzienia jest ciemnozielony lub jasnobrązowy. Ciasto wyrabiane jest z mąki pszennej, jajka i wody, a farsz - z ziarna soczewicy, moczonego przez kwadrans w wodzie i później gotowanego. Do zmielonej soczewicy dodawana jest przysmażona na słoninie cebula. Do smakołyków podkarpackich należy też kukiełka z kaszą jaglaną, czyli lekko słodkawy pieróg z ciasta drożdżowego, nadziewany kaszą jaglaną, pieczony głównie z okazji różnych świąt. Dawniej kukiełkę pieczono często po kilka sztuk, zwykle na sobotę i niedzielę jako dziecięcy przysmak. Jako potrawa sycąca jadana także była w okresie robót w polu. Charakterystyczną dla kuchni ludowej w okolicach Krzeszowa potrawą była zalewajka, którą - obok żurów, barszczy i polewek - dawniej jadano na śniadania, obiady i kolacje. Powodem tak częstego spożycia zalewajki była prostota jej wykonania, a także fakt, iż była przygotowywana z najbardziej powszechnych składników: ziemniaków i zakwasu. Zalewajka swój specyficzny smak zawdzięcza pokrojonym w kostkę ziemniakom, które gotuje się razem ze specjalnie przygotowanym zakwasem. Rozczyn wykonany jest z mąki żytniej i skórki chleba, a podbijany jest śmietaną lub mlekiem z mąką. Wśród tradycyjnych potraw znalazł się też chleb koziarniacki, który długo utrzymuje świeżość dzięki dodawanym do ciasta ugotowanym i ubitym ziemniakom. Smak chleba i jego zapach są lekko kwaśne, charakterystyczne dla chleba żytniego. Innym produktem zarejestrowanym na ministerialnej liście jest orzechówka jasielska, przygotowana z zielonych owoców orzecha włoskiego, tzw. kamieniaków oraz wody, spirytusu i miodu. Ponadto w ubiegłym roku do rejestru produktów tradycyjnych trafiły jeszcze: barszcz kwaszony z buraka ćwikłowego, ser wielkanocny, salceson wiejski markowski, polędwica swojska pilzneńska, boczek swojski pilzneński, olej podkarpacki, wiśniówka jasielska. Osiem nowych przysmaków z województwa śląskiego zostało w 2012 roku zarejestrowanych na Liście Produktów Tradycyjnych. Zgłoszono m.in. napój z kwiatów czarnego bzu oraz gruszki z mięsem wieprzowym. Na Liście Produktów Tradycyjnych znajduje się obecnie 131 oryginalnych regionalnych produktów i dań pochodzących z województwa śląskiego, co daje regionowi drugie miejsce w kraju pod względem liczby zgłoszonych produktów. Urząd Marszałkowski w Katowicach poinformował, że w ubiegłym roku do ośmiu różnych kategorii dołączyły takie przysmaki jak: „Twaróg krzepicki\" (produkty mleczne), „Kiełbasa Porębska\" (produkty mięsne), „Karp gołyski\" (produkty rybołówstwa), „Jabłka żniwówki\" (warzywa i owoce), „Kopa ornontowicka\" (wyroby piekarnicze i cukiernicze), „Masło krzepickie\" (oleje i tłuszcze), „Gruszki z mięsem\" (gotowe dania i potrawy), „Napój z kwiatów czarnego bzu\" (napoje). Produkty i potrawy zgłaszane są najczęściej przez domy kultury, koła gospodyń wiejskich, lokalnych wytwórców; powstają w oparciu o niepowtarzalne receptury i zestawy składników, jak np. „Gruszki z mięsem\", czyli pokrojone w połówki i wydrążone gruszki podane z kawałkami gotowanego wieprzowego boczku. Wiele z tych produktów wpisanych jest w bogatą historię społeczności lokalnej - najczęściej wsi lub małych miasteczek. „Receptura przygotowywania deseru o nazwie kopa ornontowicka jest związana z pałacem w Ornontowicach należącym do rodziny Hengenscheidtów. Na początku XX wieku w pałacu odbywały się przyjęcia. Jego ówcześni właściciele sprowadzali wówczas z Niemiec produkty takie jak ananasy, kokos, czy migdały. Z biegiem czasu gospodynie zaczęły wykorzystywać te produkty do deserów i tak po wielu eksperymentach powstała Kopa. W obecnym kształcie znana jest od lat 60.\" - powiedziała Aleksandra Malczyk, dyrektor samorządowej instytucji ARTeria - Centrum Kultury i Promocji w Ornontowicach. Malczyk dodała, że od ok. 45 lat deser przygotowuje się m.in. z placków kokosowych moczonych w soku z ananasa i spirytusie. Przekładany jest kremem, który powstaje m.in. z masła, cukru, śmietany, bakalii, spirytusu. „Kopa była specjałem podawanym głównie na weselach lub podczas ważnych uroczystości rodzinnych. Obecnie podaje się go przy różnych okazjach i nie trzeba go samemu robić; jest dostępny w wielu cukierniach\" - powiedziała Malczyk. „Kopą ornontowicką\" - Ornontowice będą się chwalić na portalu You Tube. Malczyk zapowiada, że w lutym będzie można tam obejrzeć film instruktażowy z radami, jak przyrządzić ten wyjątkowy deser. Rosół dworski z kapłona, kozi ser twarogowy z Cegłowa, miodolada mazowiecka, salceson wizytowy, miody z Grębkowa i kompot z jabłek z Radziwiłłowa zostały w ub. roku wpisane na Listę Produktów Tradycyjnych w woj. mazowieckim. Można ich spróbować u miejscowych gospodarzy. Rosół dworski z kapłona to potrawa przyrządzana według tradycyjnej receptury stosowanej w kuchni dworu Radziwiłłów w Nieborowie. „To właśnie im rosół zawdzięcza wyjątkowy smak, doceniany przez znawców kuchni\" - podkreśla Dariusz Marcinowski z Grabiny Radziwiłłowskiej, który wnioskował do ministra rolnictwa o wpisanie rosołu na listę potraw tradycyjnych na Mazowszu. Za sprawą Marcinowskiego na ministerialny wykaz mazowieckich produktów regionalnych trafiło także kilka innych potraw m.in. makaron i likier radziwiłłowski oraz jaja perlicze z Grabiny Radziwiłłowskiej. Na wpis czeka teraz pasta z pstrąga wędzonego. Za produkt tradycyjny uznany został także w ub. roku kozi ser twarogowy z Cegłowa. Tradycja pozyskiwania sera z mleka koziego w okolicach Cegłowa sięga okresu międzywojennego. Mieszkańcy opierają metodę produkcji sera na rodzinnych przekazach ustnych oraz przepisach zawartych m.in. w książce Romana Kopańskiego „Chów Kóz\" z 1985 roku i publikacji „70 procent zysku rocznie\" autorstwa Stefanii Bojarskiej z 1916 roku. „Obecnie mleko jest zakwaszane naturalnymi kulturami bakterii kwasu mlekowego, a stare płócienne woreczki zastąpiliśmy specjalnymi formami mleczarskimi\" - zaznacza Grażyna Stelmachowska, która prowadzi w Cegłowie ekologiczną hodowlę kóz i z ich mleka wytwarza ser. Na Mazowszu zrejestrowano do tej pory 49 produktów tradycyjnych. W 2012 r. trafiły na nie także: salceson wizytowy produkowany w Zdziechowie, różnego rodzaju miody z Grębkowa, miodolada mazowiecka, czyli orzeźwiający napój na bazie miodu i kompot radziwiłłowski ze starych odmian jabłek: antonówek i koszteli. W tym roku - jak poinformowała kierowniczka wydziału rolnictwa i żywności w Urzędzie Marszałkowskim Województwa Mazowieckiego, Marzena Rogozińska - do resortu rolnictwa skierowano już trzy wnioski o wpisanie na listę produktów tradycyjnych. Chodzi o szynkę zdziechowską, kiełbasę z wątrobą z Kornicy oraz lipówkę kornicką, czyli rodzaj nalewki na bazie miodu. Wnioski te przygotowali producenci oraz lokalne grupy działania. Zsiadłe mleko, ciastka fefernuszki, miody oraz balerony, kiełbasy i szynki z mazurskiej masarni znalazły się na Liście Produktów Tradycyjnych z Warmii i Mazur. Na liście ministerstwa rolnictwa znajdują się 24 produkty, w ubiegłym roku doszły kolejne trzy. Jak zaznaczył dyrektor Departamentu Polityki Jakości Warmińsko-Mazurskiego Urzędu Marszałkowskiego w Olsztynie Igor Hutnikiewicz producentom żywności zależy na wpisywaniu swych wyrobów na listę ministerstwa rolnictwa z powodu tradycyjnych sposobów produkcji wyrobów. „Chodzi o to, że tradycyjne sposoby produkcji, na przykład wędzenie w grocie wędlin, nie zostałyby dopuszczone do obrotu przez służby sanitarne, gdyby nie miały certyfikatu wyrobu tradycyjnego\"- wyjaśnił. W ubiegłym roku wytwórcy z Warmii i Mazur umieścili na liście produktów tradycyjnych: ciastka fefernuszki, miód lipowy z Barcji oraz miód wielokwiatowy z Barcji. Jak wynika z przekazów historycznych tradycja przygotowywania fefernuszków w okolicach Łąkorza pojawiła się pod koniec XIX wieku i związana była z istniejącymi na tych terenach cukrowniami. Jednym z głównych składników fefernuszków jest słodki syrop buraczany, używany zamiast miodu czy cukru oraz mąka. Produkty te były popularne zwłaszcza wśród biedniejszej grupy mieszkańców, gdyż nie wymagały dużego wkładu finansowego, a surowce użyte do ich przygotowania były dostępne w każdym gospodarstwie. Fefernuszki pieczone były w adwencie Bożego Narodzenia, natomiast w Wigilię każdy z domowników dostawał całą ich garść na talerzyku. Na listę trafiły też miody z Barcji, która jest jedną z historycznych krain dawnych Prus, zamieszkiwaną przez plemię Bartów (obecne tereny m.in. powiatu kętrzyńskiego). Historia pszczelarstwa na terenach zajmowanych przez Prusów sięga co najmniej czasów średniowiecznych. Miód był tak drogocennym dobrem, że używano go jako środka płatniczego. Wśród produktów tradycyjnych Warmii i Mazur jest także zsiadłe mleko, które gasi pragnienie, wpływa na poprawę przyswajalności białek i wapnia oraz regulująco na przemianę materii, a także mazurska nalewka - niedźwiedziówka, sporządzana z miodu i spirytusu. Producenci umieścili także na liście dwa sery: welski, którego historia produkcji w dorzeczu rzeki Wel sięga 1906 roku oraz ser salami mazurski, którego produkcję oparto na tradycjach serowara rodem z Serbii. Najwięcej na liście produktów tradycyjnych jest wyrobów mięsnych. Klienci mogą wybierać na przykład spośród takich wyrobów jak: wędzona polędwica, baleron i boczek, kiełbasa jałowcowa, kiełbasa wiejska pieczona oraz szynka z mazurskiej masarni. Na Mazurach - jak podają przekazy historyczne - wędliny peklowano metodą zalewową albo na sucho w beczkach drewnianych oraz basenach kamionkowych. Do wędzenia używano drewna pochodzącego z drzew liściastych - olszyny, dębu, jesionu. Wśród produktów tradycyjnych nie brakuje też słodkości. Jest sękacz mazurski, którego wypiek sięga prastarych czasów. Istnieje dużo legend, opowieści i historii związanych z tym specyficznym ciastem. Jedna z wielu historii głosi, że pieczenie ciast w ogniu wywodzi się od prastarych plemion Bałtów - Jaćwingów, Żmudów, Litwinów i Prusów. Jest także brukowiec mazurski czyli piernik, wywodzący się z tak zwanych miodowników wielkich czyli - wielkich bochnów chleba robionych na miodzie. Chleb z Ozorkowa i dmosiński syrop z malin Cztery produkty tradycyjne z regionu łódzkiego wpisane zostały w ub. roku na Listę Produktów Tradycyjnych. Wśród nich jest m.in. chleb razowy parzony z Ozorkowa i dmosiński syrop z malin. W sumie na liście znajduje się już 68 produktów tradycyjnych z województwa łódzkiego - powiedziała rzeczniczka marszałka województwa Joanna Blewąska. Na ministerialną listę trafił w ub. roku m.in. chleb razowy parzony z Ozorkowa. W okolicach Ozorkowa tradycja wypieku chleba z mąki żytniej sięga początku XX wieku. Jego charakterystyczną cechą jest przygotowywanie go na zakwasie metodą zaparzania mąki, która miała na celu zwiększenie wydajności oraz przedłużenie świeżości chleba. Pierwszym etapem przygotowania chleba razowego parzonego było sporządzenie żuru z mąki żytniej i wody. Następnie do ukwaszonego żuru dodawano mąkę razową, mieszano i odstawiano na kilka godzin w ciepłym miejscu w celu wytworzenia kwasu razowego. Dalej z gotowego kwasu razowego oraz zaparzonej mąki żytniej sporządzano ciasto dodając pozostałą część mąki razowej, wodę oraz dodatki takie jak ziarna słonecznika, miód lub suszoną śliwkę. Po około pół godzinie, kiedy ciasto wyrosło, umieszczano je w odpowiednich formach i pozostawiano na około godzinę do wyrośnięcia. Pieczenie odbywało się w piecu przez około 2 godziny. „Obecnie chleb ten w dalszym ciągu jest przygotowywany w Ozorkowie według tradycyjnej metody i cieszy się nieustającą popularnością wśród mieszkańców i odwiedzających\" - dodała Blewąska. Na liście produktów tradycyjnych znalazły się także miody Ziemi Brzezińskiej, Wzniesień Łódzkich i Rawki - tradycyjne miody powstają tam w niezmieniony od lat sposób. W zależności od pory roku i związanych z tym okresów kwitnienia poszczególnych roślin, wyróżniany jest miód wiosenny, letni i jesienny. Pozyskiwanie miodu pszczelego w okolicach Brzezin jest tradycją, często rodzinną i wielopokoleniową trwającą od co najmniej lat 20. XX w. Sprzyjającymi warunkami do pozyskania miodu na tym terenie są dorzecza rzek, łąki, zakrzaczenia śródpolne z miododajnymi wierzbami, lipami i akacjami oraz znaczne obszary leśne - obszar Parku Krajobrazowego Wzniesień Łódzkich czy Lasy Spalsko-Rogowskie. Na obszarze tym nie występują większe fabryki czy zakłady, które zanieczyszczałyby środowisko. Większość pszczelarzy zrzeszonych jest w działającym od 1946 r. Rejonowym Kole Pszczelarzy Ziemi Brzezińskiej (obecnie liczy ono ok. 90 członków). Wśród tradycyjnych produktów znalazł się także dmosiński syrop z malin. Produkcję malin na niewielką skalę rozpoczęto w województwie łódzkim w 1969 roku. Wyjątkowe warunki glebowo-klimatyczne panujące na obszarze powiatu brzezińskiego w okolicach Dmosina przyczyniły się do bardzo dynamicznego rozwoju ilości nasadzeń maliny na tym terenie. Do produkcji syropu używa się malin odmiany „Polana\" pochodzących z przydomowych, starych sadów. Zbiór malin na całym obszarze gminy Dmosin odbywa się ręcznie, gdyż tylko taka metoda gwarantuje wysoką jakość owoców. Owoce muszą być zdrowe, odpowiednio dojrzałe i najlepiej zbierane w słoneczny dzień, co podnosi ich wartość i zapobiega psuciu się owoców. W Polsce od dawna ludność wiejska wykorzystywała produkty łatwo dostępne z własnych upraw i hodowli, które gospodynie przetwarzały w taki sposób, aby można je było wykorzystać w trudnych okresach zimowych. Jednym z takich produktów była kapusta, którą kiszono także w całych głowach. Tradycja i stara receptura kiszenia kapusty były przekazywane z pokolenia na pokolenie i także znalazła się na liście produktów tradycyjnych. Wśród tradycyjnych produktów z regionu łódzkiego, które w poprzednich latach znalazły się na ministerialnej liście są m.in. piernik z marchwi, piernikowa chatka znad rzeki Mrogi czy chrzan w laskach z rejonu Środkowej Warty. Regionalny piernik z marchwi przygotowany według specjalnej receptury zarówno smakiem jak i zapachem do złudzenia przypomina pierniki miodowe. Kształtem wyróżnia się natomiast „piernikowa chatka znad rzeki Mrogi\". To pokryty białym lukrem ciemnobrązowy piernik w kształcie chaty otoczonej płotem i choinkami. Od blisko 100 lat jednym z ciekawszych produktów regionu łódzkiego jest chrzan w laskach, uprawiany w południowo-zachodniej części województwa, w rejonie Środkowej Warty. W okresie międzywojennym sadzonki chrzanu sprowadził tu z Niemiec Oskar Paszchke, właściciel majątku ziemskiego Beresie Małe. Wraz z sadzonkami otrzymał instrukcję uprawy chrzanu oraz nakaz odsyłania „korzenia handlowego\" do Niemiec, bez możliwości odsprzedania go innym osobom. Dopiero po II wojnie światowej chrzan z Beresi Małych trafił do sąsiednich wsi. Z czasem stał się „oczkiem w głowie\" miejscowych rolników, którzy wyspecjalizowali się w jego uprawie. Obecnie uprawiany jest przez kilkuset rolników, w czterech gminach województwa: Kiełczygłów, Siemkowice, Osjaków i Rusiec na pow. ponad 700 ha. Chrzan w laskach wykorzystywany jest nie tylko w przemyśle spożywczym, ale również w medycynie ludowej. Placek bambrzok, kaszanka z boczkiem, szynka dworska i karp w szarym sosie - ubiegają się o miano produktu tradycyjnego w Wielkopolsce. Lista takich produktów w regionie liczy 86 - poinformowała Maksencja Bestry z urzędu marszałkowskiego w Poznaniu. W 2012 roku na Liście Produktów Tradycyjnych nie został zarejestrowany żaden produkt z Wielkopolski. Obecnie w Ministerstwie Rolnictwa i Rozwoju Wsi są rozpatrywane cztery wnioski z tego regionu. „Największa liczba produktów była rejestrowana w pierwszych latach powstania listy od 2004 do 2008 roku, następnie tempo przyrostu malało, gdyż wyczerpał się zasób produktów, których co najmniej 25-letnie pochodzenie i związek z regionem można było udokumentować\" - powiedziała Z czterech obecnie ubiegających się o miano produktów tradycyjnych trzy związane są z Poznaniem. Bambrzok to placek ziemniaczany wypiekany w piekarniku na blachach o różnych kształtach, a podawany na słodko np. z musem jabłkowym czy z powidłami lub wytrawnie z kaszanką - wcześniej przesmażoną z cebulą. Bambrzok popija się zsiadłym mlekiem. Dwa kolejne wnioski płynące z Poznania to: kaszanka z boczkiem i szynka dworska. Z południa Wielkopolski pochodzi karp smażony w sosie szarym. Podstawą staropolskiego sosu szarego jest świeża krew z karpia, która po zmieszaniu z octem i czerwonym winem stanowi uzupełnienie smażonej ryby. Sos szary to nie jedyny produkt tradycyjny, do przygotowania którego w Wielkopolsce używa się krwi. Wśród dotychczas zarejestrowanych 86 produktów jest też czernina - gęsta zupa przyrządzona na wywarze z kości i podróbek kaczki lub gęsi, z dodatkiem świeżej krwi (utrwalonej octem) i podprawiona zawiesiną z mąki. Dla poprawienia smaku zupy dodaje się do niej suszone śliwki i jabłka, doprawia korzeniami (cynamon, goździki, pieprz). Najczęściej na stoły podawano zupę z pokrajanymi podróbkami i ugotowanymi łazankami lub kluseczkami. Wśród innych tradycyjnych wielkopolskich produktów są szare kluski, przygotowywane ze startych surowych ziemniaków, plyndze, czyli placki ziemniaczane, ślepe ryby - zupa z warzyw, która nie ma nic wspólnego z rybami czy wyroby z wieprzowiny złotnickiej, z rasy świń hodowanych głównie w Wielkopolsce. Wśród wyrobów mlecznych najsłynniejsze to gzik poznański stanowiący mieszankę sera twarogowego, śmietanki, soli, pieprzu szczypiorku i rzodkiewki oraz wielkopolski ser smażony wysmażany ze zgliwiałego twarogu. W Wielkopolsce zarejestrowanych jest 86 produktów tradycyjnych, więcej zarejestrowano tylko w województwach: lubelskim, podkarpackim, pomorskim i śląskim. W całym kraju ministerstwo rolnictwa zarejestrowało 1032 produkty tradycyjne.", "url": "https://www.portalsamorzadowy.pl/komunikacja-spoleczna/wydluza-sie-lista-regionalnych-smakolykow,44098.html", "category": "lubelskie", "sub_category": "Wyroby piekarnicze i cukiernicze", "phrase": "Chleb niedrzwicki"}