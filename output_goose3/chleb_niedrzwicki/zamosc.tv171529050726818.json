{"meta_description": "Codzienne relacje wideo z Zamościa i okolic", "title": "Chrońmy produkty regionalne", "content": "Wśród zarejestrowanych na Liście Produktów Tradycyjnych wyrobów z naszego regionu znajduje się wiele związanych z często niewielkim obszarem ich produkcji, jak na przykład chleb niedrzwicki, jabłka kraśnickie czy całuski pszczelowolskie. To doskonała forma promocji \"małych ojczyzn\" i potrafimy to docenić popularyzując te smakołyki z poziomu samorządu województwa - mówi Sławomir Struski, dyrektor Departamentu  Rolnictwa i Środowiska z urzędu marszałkowskiego w Lublinie. - Zależy nam jednak także na wykreowaniu kilku specjałów, które staną się częścią większego produktu turystycznego i będą promować cały region lubelski. Skoro jesteśmy owocowym potentatem, to może warto postawić na \"jabłko lubelskie\" lub \"malinę lubelską\"? Słyniemy z doskonałej kuchni tradycyjnej, więc czemu nie wprowadzić do menu \"lubelskich pierogów\" czy \"racuchów lubelskich\"? Wszystko zależy od wyobraźni i chęci współpracy ze strony samych wytwórców. Zachęcam do podjęcia tej inicjatywy, której szlaki przetarło Stowarzyszenie \"Partnerstwo Producentów Cebularza Lubelskiego\". Cebulowo-makowy wypiek rodem z Lubelszczyzny trafił najpierw (w 2007 r.) na Listę Produktów Tradycyjnych, żeby za chwilę móc pretendować do europejskiej elity certyfikowanych przysmaków. Ubiega się o to właśnie Partnerstwo Producentów Cebularza  Lubelskiego, które - za pośrednictwem ministra rolnictwa - złożyło wniosek do Komisji Europejskiej. Lada chwila spodziewamy się jego publikacji w Dzienniku Urzędowym UE. Jeśli w ciągu kolejnych trzech miesięcy nie wpłynie żaden sprzeciw, Komisja wpisze cebularza lubelskiego do Rejestru Chronionych Nazw Pochodzenia i Chronionych Oznaczeń Geograficznych. Z kolei znakiem jakości Gwarantowana Tradycyjna Specjalność od 2008 r. mogą się szczycić miody pitne: półtorak, dwójniak, trójniak i czwórniak. I choć GTS nie odnosi się do żadnego konkretnego regionu, to jednak Lubelskie ma w tym swoją znaczącą rolę - Spółdzielnia Pszczelarska APIS w Lublinie jako pierwszy polski producent otrzymała w grudniu 2009 r. świadectwo jakości upoważniające do umieszczania znaku na etykiecie trójniaka.", "url": "https://zamosc.tv/aktualnosci/6416-chronmy-produkty-regionalne/", "category": "lubelskie", "sub_category": "Wyroby piekarnicze i cukiernicze", "phrase": "Chleb niedrzwicki"}