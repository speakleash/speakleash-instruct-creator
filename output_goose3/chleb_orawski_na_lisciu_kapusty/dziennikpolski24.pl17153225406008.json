{"meta_description": "Będzie to prawdopodobnie 51. przysmak z Małopolski na ministerialnym wykazie. Tajemnicą lekko wilgotnego, aromatycznego bochenka jest dodatek ziemniaków.", "title": "Chleb z ziemniakami", "content": "Będzie to prawdopodobnie 51. przysmak z Małopolski na ministerialnym wykazie. Tajemnicą lekko wilgotnego, aromatycznego bochenka jest dodatek ziemniaków. ŻYWNOŚĆ. W Urzędzie Marszałkowskim czeka wniosek o wpisanie chleba orawskiego na Listę Produktów Tradycyjnych Chleb, bez którego starsi górale orawscy nie wyobrażają sobie życia, jeszcze na początku XX wieku był luksusem. Ubogie ziemie nie rodziły pszenicy, więc pieczone od święta bochenki sporządzano na kwasie z mąki żytniej, z mąką owsianą lub jęczmienną. Z czasem chleb wpisał się w codzienny jadłospis Orawian. Pieczono go w prawie każdym domu, zazwyczaj w sobotę. Kupowano najtańszą mąkę, a jeśli jej brakło, do ciasta dodawano gotowanych i surowych ziemniaków. Kiedy gospodynie zauważyły, że chleb żytni z tym dodatkiem dłużej zachowuje świeżość i jest bardziej miękki, ziemniaki stały się obowiązkowym składnikiem orawskiego chleba. Tradycyjny bochenek pieczono na zakwasie, ale pokolenie powojenne chętniej wybierało wygodniejsze w użyciu drożdże. - Taki chleb wciąż smakuje wyjątkowo, choć nie zachowa już świeżości przez tydzień - mówi Renata Martyniak ze Stowarzyszenia Rozwoju Orawy, które złożyło wniosek o rejestrację orawskiego chleba na Listę Produktów Tradycyjnych. Orawianie nie wyobrażają sobie smaku chleba bez liści kapusty zapieczonych pod spodem. W zależności od wsi, jest on świeży lub suszony. - W Zubrzycy piecze się na surowym liściu kapusty, a w Lipnicy Wielkiej na suszonym liściu kapusty. Kobiety z Lipnicy wątpiły nawet, by chleb pieczony na surowym liściu mógł w ogóle się udać - tłumaczy Małgorzata Wójtowicz, etnolog z Muzeum Orawskiego Parku Etnograficznego w Zubrzycy Górnej. Chleb orawski to jeden z pięciu produktów, które Stowarzyszenie Rozwoju Orawy włączyło w międzynarodowy projekt współpracy \"Smak na produkt\". Chcieliby wypromować również zawijańce weselne, sałatę po orawsku, ciasto z kruszonką po orawsku i chrzanówkę wielkanocną. W lutym planują zorganizować warsztaty kulinarne dla restauratorów i właścicieli firm agroturystycznych. Do drożdży dodajemy cukier, 0,5 litra ciepłej wody i 5 łyżek mąki. Odstawiamy w ciepłe miejsce. Wyrabiamy na ciasto mąkę, otręby, zaczyn, sól i wodę. Po wyrośnięciu, do ciasta dodajemy tartego, surowego ziemniaka oraz gotowane. Wyrobione ciasto odstawiamy na 1,5 godziny. W brytfance układamy liść kapusty posmarowany tłuszczem i wylewamy ciasto, a wierzch smarujemy jajkiem z cukrem i posypujemy sezamem. Odstawiamy na 20 minut w ciepłym miejscu. Pieczemy ok. godziny. Pod tym hasłem prezentujemy wyjątkowe, regionalne smakołyki. Opowiadamy o entuzjastach, którzy poszukują starych receptur, nie szczędzą sił i serca, aby ocalić kulinarne dziedzictwo.", "url": "https://dziennikpolski24.pl/chleb-z-ziemniakami/ar/3107404", "category": "małopolskie", "sub_category": "Wyroby piekarnicze i cukiernicze", "phrase": "Chleb orawski na liściu kapusty"}