{"meta_description": "Przepis na chleb pieczony na liściu kapusty. Prosty chleb na zakwasie. Jak zrobić chleb pieczony na liściu kapusty? Chleb z chrupiąca skórką", "title": "Chleb pieczony na liściu kapusty", "content": "Jeśli do tej pory niezbyt często robiliście domowy chleb, mam dla was przepis, który zmieni ten stan rzeczy. Chleb pieczony na liściu kapusty jest tak prosty i tak smaczny, że będziecie chcieli jeść go każdego dnia. Tak naprawdę nie potrzeba do niego zbyt wiele – wystarczy świeże, domowe masło i odrobina soli. No i może odrobina silnej woli, aby nie zjeść całego bochenka za jednym posiedzeniem. Przygotowując domowe pieczywo, wiele osób (zwłaszcza tych, które dopiero rozpoczynają swoją przygodę z domowym wypiekiem chleba) sięga po drożdże, obawiając się zakwasu. Niesłusznie, ponieważ wbrew pozorom zrobienie zakwasu nie jest wyjątkowo trudne. Jeśli jednak z jakichś względów nie chcecie się aż tak rozpędzać, możecie wybrać wariant pośredni, czyli prościutki zaczyn nazywany poolish. Jest banalnie prosty w przygotowaniu (o czym przekonacie się czytając poniższy przepis) i cała robota z nim związana ogranicza się do zmieszania wszystkich składników. Gwarantuję wam, że jeśli raz zrobicie chleb na takim zaczynie, już nigdy nie wrócicie do innych przepisów. Taki chleb dłużej zachowuje świeżość, a do tego nabiera głębokiego, lekko orzechowego aromatu. Warto pamiętać, że w przypadku domowego chleba, to w jaki sposób będziemy go piec, ma ogromny wpływ na efekt końcowy. Możesz po prostu rzucić ciasto na blachę i włożyć ją do piekarnika – efekt będzie pewnie całkiem przyzwoity, jednak nie zachwycający. Aby chleb ładnie wyrósł, zachował kształt, warto sięgnąć po odpowiednie naczynie. Do wypieku chleba najczęściej używam żeliwnego naczynia o grubych ściankach, które doskonale utrzymuje temperaturę i gwarantuje dany wypiek. Dobrym wyborem będzie również jakikolwiek garnek pozbawiony plastikowych elementów. Możesz równie dobrze sięgnąć po zamykane naczynie żaroodporne, które też świetnie sprawdzi się w tej roli. Któż z nas nie lubi chleba z chrupiącą skórką? Aby taka powstała, należy upiec go w odpowiedni sposób. Jednym z moich ulubionych trików, jest zaparowanie piekarnika – możesz to zrobić, skrapiając wnętrze naczynia w którym pieczesz wodą. Możesz również spryskać nią wnętrze piekarnika. Z czym można podać chleb pieczony na liściu kapusty? Piekąc chleb na liściu kapusty, zyskuje on lekko orzechowo-kapuściany posmak. Nie jest on dominujący, jednak jest wyczuwalny. Z tego względu chleb raczej nie najlepiej będzie komponować się ze słodkimi dodatkami, takimi jak dżemy lub kremy czekoladowe. Będzie za to doskonałym dodatkiem do kanapek z serami lub wędlinami. Przetestujcie różne opcje, a gwarantuję, że zawsze będziecie chcieli mieć taki bochenek pod ręką. Chleb z tego przepisu długo zachowuje świeżość, warto mu jednak w tym nieco pomóc. Dobrze przechowywać go w lnianym worku lub owiniętego w bawełnianą ściereczkę. W ten sposób chleb będzie miał zapewnioną odpowiednią wentylację i nie będzie obsychać. Możesz również dołożyć do niego jabłko, które również sprawi, że chleb dłużej zachowa świeżość. Dzień przed pieczeniem chleba przygotuj zaczyn. Wymieszaj dokładnie mąkę, wodę i drożdże w wysokim pojemniku, a następnie przykryj do dokładnie folią spożywczą i pozostaw w temperaturze pokojowej na około 16 godzin. Pamiętaj, że zaczyn zacznie wyrastać i zwiększać swoją objętość, dlatego należy mieć to na uwadze, wybierając pojemnik. Kolejnego dnia przygotuj dużą miskę, wlej do niej ciepłą (nie wrzącą!) wodę i wsyp drożdże. Następnie dodaj do niej cały zaczyn, który przygotowałeś dzień wcześniej. Wymieszaj delikatnie, tak aby rozpuścić go w wodzie, a następnie dodaj do niej oba rodzaje mąki oraz sól. Całość wymieszaj ręcznie lub przy pomocy miksera z hakiem do wyrabiania ciasta. Wyrabiaj około 5 minut, aby uzyskać jednolite ciasto. Przykryj misę folią spożywczą i odstaw na pół godziny. Po tym czasie zagnieć ciasto wilgotnymi dłońmi, składając je kilkanaście razy z każdej ze stron, wybierając je z samego dna. Ponownie odstaw je pod przykryciem na 30 minut i powtórz składanie ciasta. Po drugim składaniu, odstaw ciasto na kolejną godzinę. Wyrośnięte ciasto przełóż na stolnicę wysypaną sporą ilością mąki. Ciasto także oprósz mąką i podziel je na dwie części. Każdą z nich uformuj w kulkę, obsypując je hojnie mąką. Przygotuj dwa kawałki papieru do pieczenia. Na każdym z nich ułóż dwa liście kapusty, a na nich uformowany bochenek. Przykryj ciasto ściereczką i odstaw na pół godziny do ponownego wyrośnięcia. W międzyczasie nagrzej piekarnik do około 260 stopni razem z garnkiem żeliwnym lub zamykanym naczyniem żaroodpornym. Ważne, aby nie miał żadnych plastikowych elementów, które mogłyby ulec stopieniu. Gdy piekarnik będzie nagrzany, natnij wzdłuż wyrośnięty bochenek przy pomocy ostrego noża lub żyletki. Ostrożnie wyjmij garnek z piekarnika, włóż do niego jeden z chlebów razem z liśćmi kapusty i papierem do pieczenia. Przykryj garnek i szybko włóż go z powrotem do piekarnika. Piecz pod przykryciem przez 12 minut, a następnie odkryj i piecz przez kolejnych 8 do 12 minut w zależności od tego, jaki kolor skórki chcesz uzyskać. Następnie ostrożnie wyjmij chleb z naczynia i upiecz drugi bochenek w ten sam sposób. Chleb wystudź na kratce. Zobacz też inne przepisy na pieczywo", "url": "https://okolicepalnika.pl/przepis/chleb-pieczony-na-lisciu-kapusty/", "category": "małopolskie", "sub_category": "Wyroby piekarnicze i cukiernicze", "phrase": "Chleb orawski na liściu kapusty"}