{"meta_description": "Cztery kolejne produkty, tym razem pochodzące z terenu Orawy, uzyskały pozytywną ocenę małopolskiej Rady ds. Produktów Tradycyjnych. Pozytywnie ocenione wnioski po spotkaniu Rady zostaną przesłane do Ministerstwa Rolnictwa i Rozwoju Wsi, które ostatecznie decyduje o wpisaniu ich na  Listę Produktów Tradycyjnych - poinformował Urząd Marszałkowski w Krakowie.", "title": "Sałata po orawsku, krzonówka, weselne zawijańce i chleb orawski - to kandydaci na Listę Produktów Tradycyjnych (zdjęcia)", "content": "Cztery kolejne produkty, tym razem pochodzące z terenu Orawy, uzyskały pozytywną ocenę małopolskiej Rady ds. Produktów Tradycyjnych. Pozytywnie ocenione wnioski po spotkaniu Rady zostaną przesłane do Ministerstwa Rolnictwa i Rozwoju Wsi, które ostatecznie decyduje o wpisaniu ich na Listę Produktów Tradycyjnych - poinformował Urząd Marszałkowski w Krakowie. Wnioski o wpisanie tych potraw i produktów na LPT złożyło Stowarzyszenie Rozwoju Orawy z siedzibą w Jabłonce. \"Pierwszym prezentowanym lokalnym produktem była sałata po orawsku. Jest to rodzaj zupy, która do tej pory jest przyrządzana i chętnie jedzona na Orawie, a jej głównym składnikiem - jak sama nazwa wskazuje - jest gotowana na maślance lub kwaśnym mleku sałata. Zupę podaje się jako dodatek do łupionej rzepy (czyli ziemniaków) z dodatkiem zasmażanej na maśle cebuli. Kolejną potrawą, która zyskała przychylność kapituły była Chrzanówka Orawska (Rada wnioskowała o przywrócenie historycznej nazwy produktu, czyli Krzonówka). Ta tradycyjna, bogata zupa była podawana na Wielkanoc. Gospodynie odkładały na nią najlepsze kawałki mięsa - miało być bogato i do syta. Potrawa gotowana jest na bazie kwasu z kiszonej kapusty, a ugotowaną zupę posypuje się świeżo startym chrzanem. Do Listy Produktów Tradycyjnych niebawem dołączy również chleb orawski - pieczony na liściu sałaty z dodatkiem surowych oraz gotowanych ziemniaków. Przyrządzony w taki tradycyjny sposób chleb utrzymuje swoją świeżość nawet do tygodnia. Czwartym i ostatnim produktem są weselne zawijańce, czyli drożdżowe rogaliki zawijane z konfiturą lub serem. Ciastka rozdawano weselnikom jako podziękowanie za przyniesione produkty spożywcze, które służyły do przygotowania weselnej uczty\" - czytamy w relacji z posiedzenia Rady przygotowanej przez zespół prasowy UM Województwa Małopolskiego w Krakowie.Lista produktów tradycyjnych z Małopolski liczy już 50 pozycji. Kolejne trzy czekają obecnie na akceptację Ministra Rolnictwa i Rozwoju Wsi.oprac. r/Zdj.", "url": "https://podhale24.pl/aktualnosci/artykul/18362/Salata_po_orawsku_krzonowka_weselne_zawijance_i_chleb_orawski__to_kandydaci_na_Liste_Produktow_Tradycyjnych.html", "category": "małopolskie", "sub_category": "Wyroby piekarnicze i cukiernicze", "phrase": "Chleb orawski na liściu kapusty"}