{"meta_description": "Pyszny i zdrowy chleb przygotowany samodzielnie smakuje 2 razy lepiej! Wypróbuj swoich sił w wypieku chleba.", "title": "Domowy chleb żytni na drożdżach z otrębami", "content": "Choć w piekarniach nie brakuje różnego rodzaju pieczywa, począwszy od pszennych chlebów i bułek po wypieki z pełnego ziarna, nic nie może się równać ze smakiem domowego, samodzielnie przygotowanego chleba. Jeżeli boisz się eksperymentować z zakwasami lub zwyczajnie brak Ci czasu na długo wyrastające wypieki, koniecznie wypróbuj domowy chleb pszenno-żytni na drożdżach, z dodatkiem bogatych w błonnik otrębów. Nie tylko smaczny i zdrowy, ale co najważniejsze długo zachowujący świeżość! Jak zrobić chleb żytni na drożdżach bez zakwasu? Zaczynamy od zaczynu: Drożdże pokrusz i umieść w misce, zalej ok. 150ml ciepłej wody i dodaj cukier. Całość wymieszaj. Dodaj 3 łyżki mąki żytniej oraz 2 łyżki mąki pszennej, mieszając do uzyskania jednolitej konsystencji. Zaczyn drożdżowy odstaw w ciepłe miejsce na około 15 minut by zaczął pracować i rosnąć. W misce (najlepiej szklanej) umieść pozostałą część mąki pszennej oraz żytniej. Dodaj otręby i sól i wymieszaj dokładnie. Dodaj przygotowany zaczyn drożdżowy i mieszaj do połączenia składników. Wlej pozostałą część wody i olej. Ciasto wyrabiaj ręcznie lub przy pomocy specjalnego haka w robocie kuchennym, aż konsystencja ciasta będzie jednolita i elastyczna. Ciasto przykryj bawełnianą ściereczką i odstaw w ciepłe miejsce na około 30 minut do wyrośnięcia. Po upływie pół godziny ciasto ponownie wyrób, a następnie przełóż do natłuszczonej olejem lub wyłożonej papierem do pieczenia foremki (najlepiej sprawdzi się prostokątna forma, tzw. keksówka). Odstaw do ponownego wyrośnięcia na około 20-30 minut. Gdy ciasto będzie po raz kolejny rosło, rozgrzej piekarnik do 180 stopni, wstaw chleb i piecz około 50-60 minut, aż góra będzie ładnie rumiana. Po upieczeniu pozostaw na kilka minut w uchylonym piekarniku, a następnie wyjmij z foremki i pozostaw na kratce do wystygnięcia (dzięki temu skórka będzie chrupka i nie nasiąknie wilgocią). Szybki chleb pszenno-żytni na drożdżach z otrębami najlepiej smakuje bezpośrednio po ostudzeniu z ulubionymi dodatkami, takimi jak domowe, własnoręcznie przygotowane masło, warzywa czy ulubiona konfitura. By na dłużej zachował świeżość, przechowuj go w lnianym lub bawełnianym woreczku albo zawiń chleb w ściereczkę. Drodzy użytkownicy, informujemy, że nie możemy Was zapewnić, że publikowane opinie pochodzą od konsumentów, którzy korzystali z przepisu.", "url": "https://akademiasmaku.pl/przepis/domowy-chleb-zytni-na-drozdzach-z-otrebami,147", "category": "lubelskie", "sub_category": "Wyroby piekarnicze i cukiernicze", "phrase": "Chleb wiejski z otrębami"}