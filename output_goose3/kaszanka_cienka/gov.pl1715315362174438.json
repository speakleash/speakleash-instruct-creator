{"meta_description": "Produkt wpisany na listę produktów tradycyjnych w dniu 2016-01-19 w kategorii Produkty mięsne w woj. łódzkim.", "title": "Kaszanka cienka - - Portal Gov.pl", "content": "Kaszanka cienka z kaszą gryczaną białą, na przekroju ziarnista, widoczne jaśniejsze punkty kaszy. Osłonka ściśle przylegająca do farszu, dopuszczalne niewielkie pęcherzyki powietrza. Batony w jelitach wieprzowych o średnicy od 30 mm do 32 mm. Farszu od brązowej do ciemnobrązowej, widoczne kawałki szarobrunatnej wątroby oraz jasne punkty kaszy i tłuszczu. Charakterystyczny dla wędliny podrobowej parzonej z dodatkiem krwi i kaszy gryczanej, umiarkowanie słony, wyczuwalne przyprawy takie jak pieprz. Gmina Rzgów położona jest w środkowej części województwa łódzkiego. Około 70% jej terenu stanowią użytki rolne. W strukturze upraw przeważają zboża, ponadto uprawiane są ziemniaki i warzywa gruntowe. Ze względu na słabą jakość gleby na tym terenie mieszkańcy głównie zajmują się hodowlą bydła oraz trzody chlewnej. Dzięki hodowli trzody chlewnej rozwinęło się wędliniarstwo, które na tym obszarze posiada długoletnią tradycję. Jednym z charakterystycznych wyrobów przygotowywanych w gminie Rzgów jest kaszanka cienka. Do jej przygotowania używane są surowce wieprzowe tj: maski z głów, ośrodek, wątroba, skóra wieprzowa, tłuszcz, płuca, skwarki oraz krew. Cechą wyróżniającą kaszankę cienką jest użycie do jej produkcji kaszy gryczanej białej parzonej w tzw. „rosole” (woda, w której uprzednio gotowano ogłowie) w proporcji 1 kg kaszy na dwa litry wywaru. Delikatny smak tak przygotowanej kaszy, krojonej w grubą kostkę wątróbki nadaje produktowi specyficznego smaku. Parzenie kaszanki odbywa się w dużych kotłach, gdzie produkt wkłada się do gorącej wody, w której pozostaje przez około 30 minut. „Czy produkt jest już gotowy, sprawdzano nakłuwając kaszankę kawałkiem zaostrzonego patyczka. Jeśli nie wypływała z niej krew, wyrób był gotowy do spożycia” (Wywiad przeprowadzony z mieszkańcami gminy Rzgów). Kaszanka cienka od początku powstania receptury przygotowywana jest z naturalnych jelit wieprzowych pozyskiwanych od tuczników. Dzięki takim surowcom oraz niezmiennej metodzie produkcji kaszanka cienka posiada niepowtarzalny smak i cieszy się ogromnym uznaniem lokalnej społeczności oraz mieszkańców województwa łódzkiego.", "url": "https://www.gov.pl/web/rolnictwo/kaszanka-cienka", "category": "łódzkie", "sub_category": "Mięso świeże oraz produkty mięsne", "phrase": "Kaszanka cienka"}