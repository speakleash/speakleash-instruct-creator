{"meta_description": "Ptysie z frużeliną malinową i bitą śmietaną. - DoradcaSmaku - ten przepis cieszy się popularnością, sprawdź.", "title": "Ptysie z frużeliną malinową i bitą śmietaną. - DoradcaSmaku.pl", "content": "Czy jest coś lepszego, niż pyszny ptyś? Idealny na podwieczorek, mnóstwo słodkiej bitej śmietany i lekko kwaśne owoce...zapewniam, że na jednym się nie skończy.    Wykonanie:    1. Ciasto: Wodę i masło lub margarynę przekładamy do garnka i zagotowujemy, następnie wsypujemy mąkę i energicznie mieszamy, aż powstanie gęsta jednolita masa, można mieszać mikserem ( ja tak zrobiłam ). Gdy masa będzie jednolita i gęsta przekładamy ją do miski i bardzo dokładnie studzimy.    2. Następnie do zimnej masy wbijamy stopniowo po jednym jajku i dokładnie ucieramy. Ciasto powinno być jednolite i dość gęste.    3. Tak przygotowane ciasto przekładamy do worka cukierniczego i na suchą niczym nie wyłożoną ani nie posmarowaną blaszkę wyciskamy rozetki, wielkości takiej jakie chcemy mieć ptysie. Następnie pieczemy w temperaturze 200 stopni przez około 30 minut do zrumienienia. Upieczone ptysie studzimy i przekrawamy na pół.    4. Frużelina: Maliny myjemy i osuszamy, następnie przekładamy do garnka, podlewamy niewielką ilością gorącej wody, tak żeby się nie przypaliły, a maliny i tak nam puszczą sok, następnie zagotowujemy z cukrem do smaku. Mąkę rozpuszczamy w zimnej wodzie i wlewamy do gotujących się malin, mieszamy i chwilę gotujemy, aż maliny trochę zgęstnieją. Następnie lekko studzimy.    5. Tak przygotowaną frużelinę nakładamy do przekrojonych spodów ptysi i odstawiamy do całkowitego wystudzenia.    6. Dobrze schłodzoną śmietankę kremówkę ubijamy na sztywno ( najlepiej w wysokim naczyniu ), następnie dodajemy cukier puder do smaku i dokładnie ubijamy. Krem śmietankowy przekładamy do rękawa cukierniczego i wyciskamy porcje na frużelinę. Nakładamy wierzchy ciasta i oprószamy cukrem pudrem.    7. Ptysie są gotowe do podania. Smacznego.", "url": "https://www.doradcasmaku.pl/przepis-ptysie-z-fruzelina-malinowa-i-bita-smietana.-383741", "category": "lubelskie", "sub_category": "Wyroby piekarnicze i cukiernicze", "phrase": "Ptyś z bitą śmietaną i malinami z Lublina"}