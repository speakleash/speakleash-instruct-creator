{"meta_description": "Produkt wpisany na listę produktów tradycyjnych w dniu 2018-11-16 w kategorii Wyroby cukiernicze i piekarnicze w woj. lubelskim.", "title": "Ptyś z bitą śmietaną i malinami z Lublina - - Portal Gov.pl", "content": "Ciastko z ciasta parzonego przełożone kremem z bitej śmietany i cukru, ze świeżymi malinami lub musem malinowym. Ciasto posiada charakterystyczny smak i zapach dla ciasta parzonego, lekko słony, nadzienie słodkie z wyczuwalną nutą kwasowości świeżych malin lub musu malinowego. Inspiracją dla stworzenia ptysiów z bitą śmietaną i malinami były przedwojenne receptury zaczerpnięte z książek kucharskich pochodzących z początku XX w. Pierwsza receptura tego ciasta została najprawdopodobniej opracowana we Francji. W Polsce pierwowzór receptury na ciasto ptysiowe składające się z mąki, mleka i masła został podany przez sekretarza królewskiego Stanisława Czernieckiego pełniącego funkcję kuchmistrza wojewody krakowskiego Aleksandra Michała Lubomirskiego. Historia ptysiów na Lubelszczyźnie niewątpliwie wiąże się z powstaniem pierwszych cukierni w Lublinie. Nazwy lubelskich przedwojennych kawiarni i cukierni znaleźć można we wspomnieniach osób z kręgu lubelskiej bohemy, takich jak Gralewski i Bielski. Były to: Kawiarnia Rutkowskiego (otworzona w 1900 roku), Semadeni (cukiernia i zarazem kawiarnia działająca w zakupionej w 1875 r. przez braci Aleksandra i Kacpra Semadenich kamienicy przy Krakowskim Przedmieściu 27), Cukiernia Domańskiego (otworzona w 1911 roku przy ulicy Narutowicza 13) oraz Cukiernia Chmielewskiego (założona najprawdopodobniej w roku 1903). „Różne ciastka były w różnych cukierniach smaczne (…) była taka ciastkarnia i tam chłopy biegali na pączki i na olbrzymie ptysie.” (wywiad etnograficzny przeprowadzony z mieszkanką Lublina). Lubelskie ptysie są nadal bardzo popularne wśród mieszkańców Lublina. Wzbudzają ogromne zainteresowanie podczas licznych prezentacji targowych. Pomimo upływy tylu lat receptura na ptysie pozostaje niezmieniona. W 2017 r. ptyś z bitą śmietaną zdobył statuetkę na Nasze Kulinarne Dziedzictwo - Smaki Regionów.", "url": "https://www.gov.pl/web/rolnictwo/ptys-z-bita-smietana-i-malinami-z-lublina", "category": "lubelskie", "sub_category": "Wyroby piekarnicze i cukiernicze", "phrase": "Ptyś z bitą śmietaną i malinami z Lublina"}