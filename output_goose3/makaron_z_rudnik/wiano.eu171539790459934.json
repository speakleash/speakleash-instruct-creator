{"meta_description": "", "title": "Makaron z Rudnik – Wiano", "content": "Dawniej gospodynie własnoręcznie przyrządzały makaron. Nawet gdy pojawił się w sklepach wyrób fabryczny, nie wypadało serwować takiego na świąteczne stoły. Jeśli chcecie skosztować prawdziwego domowego makaronu, skorzystajcie z przepisu i rad mieszkanek z Rudnik (woj. śląskie). Ich specjał został wpisany na listę produktów regionalnych. Zasady, jakimi kierowały się rudnickie gospodynie, to by - przy wyrobie makaronu korzystać ze swoich produktów - a więc z mąki pochodzącej z miejscowych młynów, jaj od miejscowych kur oraz wody z własnych źródeł. Kury miały być karmione paszami z rodzimych upraw oraz na okolicznych łąkach. Większości trudno będzie zdobyć produkty z Rudnik, ale warto wybrać się na miejscowe targi po tzw. wiejskie jajka od kur karmionych metodami tradycyjnymi. Potrzebny będzie jeszcze wałek z drzewa liściastego do rozwałkowywania ciasta, mąka i trochę wody – zamiast „kranówki” dobrze jest użyć mineralnej butelkowanej. ● Niektóre gospodynie na 1 kilogram mąki używały 10-15 jajek, a inne nawet 20 jaj. Przygotować ciasto mączno-jajeczne, dolewając odrobinę wody. Prawidłowo wyrobione ciasto makaronowe jest jednolite, gładkie i lśniące. Powinno się je zagniatać około 15 minut, aby wtłoczyć jak najwięcej powietrza; pojawienie się pęcherzyków oznacza koniec zagniatania. Następnie dzielimy je na części i za pomocą wałka rozwałkowujemy na cieniutkie placki. Oprószamy mąką i odkładamy na kilkanaście minut do przeschnięcia. Przeschnięte placki również lekko posypać mąką. Następnie z tak przygotowanych placków wykrawamy kwadraty, romby lub zwijamy w ciasne rulony i nożem kroimy na cieniutkie paseczki. Makaron na rosół ma być cieniuśki nie grubszy od włosa – mówią gospodynie z Rudnik. Trzeba było dużych umiejętności, by pokroić w tak cieniutkie paseczki. Makaron można przechowywać. W tym celu suszy się znaczne ilości makaronu: latem na słońcu, a w pozostałe pory roku w przewiewnym, suchym i ciepłym miejscu na czystych, lnianych lub płóciennych płachtach. Suchy makaron przechowywany był w woreczkach lub drewnianych (z drewna liściastego) skrzynkach. Makaron wykorzystywano przede wszystkim do rosołu, różnych zup: czerniny, grzybowej, pomidorowej, wiśniowej, do różnych sosów, świeżych owoców np. truskawek albo jedzono na słodko z białym serem i z cynamonem. Makaron gotujemy w dużej ilości osolonego wrzątku, bo jeśli wody będzie zbyt mało, zrobi się mazisty - 2 - 3 minuty od chwili zawrzenia. Oczywiście, czas gotowania zależy od wielkości i grubości makaronu (łazanek). Makaron powinno się gotować \"prawie przykryty\" - najlepiej między garnkiem a pokrywką umieścić drewnianą łyżkę; w ten sposób makaron \"otrzymuje\" dostateczną ilość powietrza i nie przechładza się. Aby makaron nie kleił się podczas gotowania, do wody należy dodać łyżeczkę masła lub oleju. Przelewanie ugotowanego makaronu zimną wodą ma na celu wypłukanie z niego krochmalu; nie spłukany krochmal powoduje zlepianie się makaronu.", "url": "http://wiano.eu/article/979", "category": "śląskie", "sub_category": "Inne produkty", "phrase": "Makaron z Rudnik"}