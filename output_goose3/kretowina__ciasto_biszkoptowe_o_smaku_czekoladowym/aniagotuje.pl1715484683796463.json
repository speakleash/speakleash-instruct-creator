{"meta_description": "Najlepszy i sprawdzony przepis na idealny biszkopt czekoladowy. Jest wilgotny i super puszysty a do tego wyrasta bez użycia proszku do pieczenia. Szykowany z kakao, więc można go nazwać też biszkopt kakaowy.", "title": "Biszkopt czekoladowy", "content": "Wilgotny, puszysty i super wysoki biszkopt czekoladowy .. Taki jest właśnie mój przepis na idealny biszkopt kakaowy z 6 jaj. To niezwykle prosty do zrobienia biszkopt bez użycia proszku do pieczenia. Polecam! Szklanka ma u mnie pojemność 250 ml.  Jajka wyjmij wcześniej z lodówki. Forma do pieczenia: tortownica o średnicy 22 - 24 cm.   Pieczenie biszkoptu: 165 stopni, środkowa półka z opcją pieczenia góra/dół,  Czas pieczenia: około 40 - 50 minut Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Przed szykowaniem biszkoptu polecam przeczytać najpierw cały przepis, by móc odpowiednio przygotować wszystkie składniki oraz zdecydować co i kiedy robić.  W małej misce wymieszaj razem kakao z mąką pszenną. Potrzebujesz trzy łyżki kakao oraz około 3/4 szklanki mąki pszennej tortowej, czyli 120 gramów mąki. Do misy miksera wsyp troszkę więcej niż połowę szklanki cukru drobnego, czyli około 140 gramów cukru. Wbij sześć średniej wielkości jajek. Jajka już bez skorupek ważyły u mnie około 300 gramów. Jeśli więc masz bardzo duże jajka, to bardzo możliwe, że wystarczy wbić pięć jajek. Przy malutkich jajkach być może wbijesz ich siedem. Polecam zważyć jajka i zdecydować.Cukier z jajkami ubijaj mikserem na wysokich obrotach, aż do momentu, gdy cukier całkowicie rozpuści się w jajkach. Pod koniec ubijania ma powstać bardzo puszysta i jasna masa. Może to trwać nawet do 10 minut. Istotne jest to, by naprawdę długo ubijać jajka z cukrem. Tę metodę polecam osobom, które używają miksera stojącego. Na koniec wlej też pięć łyżek zimnej wody. Pianę z wodą miksuj tylko kilka sekund.Druga metoda szykowania piany z jajek i cukru, to oczywiście oddzielenie białek o żółtek. Dokładnie udzielone od żółtek białka umieść w szklanej lub metalowej misce. Do białek możesz dodać szczyptę soli, ale nie jest to konieczne. Białka ubijaj około minuty na wysokich obrotach. Nie rób tego jednak za długo, by nie przebić pęcherzyków powietrza. Gdy białka zamienią się w pianę, zacznij dokładać cukier.Ciągle miksując wsypuj po jednej łyżce cukru. Po każdej łyżce miksuj białka tak długo, aż cukier całkowicie się rozpuści. Na koniec dodaj żółtka i dalej miksuj całość, ale już tylko chwilę (około 10 sekund na wysokich obrotach). Po zmiksowaniu żółtek wlej też pięć łyżek zimnej wody. Pianę z wodą miksuj tylko kilka sekund. Gdy piana z jajek i cukru jest już gotowa, do puchu jajecznego zacznij dodawać przesianą mąkę z kakao. Wsypuj po dwie łyżki mieszanki suchych składników i mieszaj ciasto przez chwilę przy pomocy szpatułki. W ten sposób wmieszaj całą mieszankę mąki z kakao. Staraj się to zrobić sprawnie. Nie mieszaj jednak ciasta zbyt energicznie, by pozostało puszyste i dobrze napowietrzone.Tortownicę o średnicy 22 cm i o bardzo wysokich rantach lub tortownicę o średnicy 24 cm (takiej użyłam ja) wyłóż tylko na spodzie papierem do pieczenia. Boków tortownicy nie trzeba niczym natłuszczać.Puszyste ciasto przelej do tortownicy i delikatnie wyrównaj powierzchnię.piecz około 40 - 50 minut w piekarniku nagrzanym do 165 stopni z opcją pieczenia góra/dół. Formę umieść na środkowej półce lub o półkę niżej. Po około 40 minutach (lub wcześniej) sprawdź, czy ciasto jest już upieczone. Ostrożnie uchyl drzwi piekarnika i wbij w biszkopt kakaowy drewniany patyczek do szaszłyków. Jeśli po wyjęciu patyczek jest suchy, to znaczy, że biszkopt jest już upieczony.Ważne jest to, by niepotrzebnie nie piec biszkoptu dłużej, niż jest to koniecznie. Za długo pieczony biszkopt zrobi się suchy. Mój biszkopt pieczony w tortownicy o średnicy 24 cm był idealny dokładnie po 40 minutach pieczenia. Biszkopt można wyjąć z pieca od razu po upieczeniu. Biszkopt czekoladowy można upuścić na podłogę z wysokości około 30 cm. Upuszczamy go jeszcze w formie i oczywiście nadal gorący. Dzięki tej metodzie gazy w cieście wyrównują się. Biszkopt może nieznacznie opaść po upuszczeniu. To będzie jego docelowa wysokość.  Po całkowitym przestudzeniu uwolnij ciasto z boków formy. Polecam delikatnie oddzielić najpierw brzegi ciasta od formy przy pomocy płaskiego noża. Biszkopt można kroić na trzy lub cztery blaty pod tort dopiero po całkowitym przestudzeniu (inaczej będzie się kruszył).   Na zdjęciu poniżej biszkopt kakaowy po odwróceniu na drugą stronę. Spód jest idealnie płaski, więc lepiej sprawdza się jako wierzch tortu. Jakie są Twoje ulubione torty na bazie biszkoptu czekoladowego?Smacznego.", "url": "https://aniagotuje.pl/przepis/biszkopt-czekoladowy", "category": "opolskie", "sub_category": "Wyroby piekarnicze i cukiernicze", "phrase": "Kretowina – ciasto biszkoptowe o smaku czekoladowym"}