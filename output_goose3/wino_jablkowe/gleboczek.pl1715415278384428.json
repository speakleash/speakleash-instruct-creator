{"meta_description": "", "title": "Wino jabłkowe– odkrywamy tajemnice", "content": "Choć w Polsce produkuje się wiele owoców, to najbardziej rozpowszechnionym i najłatwiej dostępnym z nich są jabłka. Nic zatem dziwnego, że to właśnie po jabłka najczęściej sięgamy decydując się na produkcję wina owocowego. Wino jabłkowe stanowi jeden z rodzajów win owocowych. Do jego produkcji wykorzystywany jest wyciśnięty sok jabłkowy, czyli tzw. moszcz. Do moszczu zazwyczaj dodawane są inne składniki: cukier, kwas z cytryny lub innych owoców. Poza tym, moszcz często uzupełniany jest też owocami, które zawierają sporo garbnika. Dzięki temu powstające wino zyskuje delikatnie cierpki posmak i lepiej fermentuje. Jabłka są bardzo łaskawym owocem dla producentów wina. Powstają z nich zarówno wina wytrawne, jak i słodkie o różnej zawartości alkoholu. Wino jabłkowe doskonale nadaje się też do mieszania z innymi gatunkami win owocowych, w szczególności z winem z agrestu czy porzeczek. Osoby parające się produkcją jabłkowego wina chętnie sięgają przede wszystkim po dojrzałe odmiany zimowe i jesienne. Prym wiodą soczyste renety i antonówki. Te odmiany owoców zawierają sporo kwasów i cukrów, dlatego powstaje z nich lepszy trunek. Doświadczeni winiarze często decydują się na użycie mieszanki różnych odmian jabłek z niewielką ilością dzikich lub rajskich jabłuszek. Dzięki temu wino zyskuje ciekawszy smak i głębię aromatu. Oprócz odmiany, ważny jest też wygląd owoców. Do produkcji wina należy wyselekcjonować zdrowe, dojrzałe owoce o intensywnym kolorze, dające w efekcie złocisty kolor napoju. Warto również zadbać o to, by jabłka cechowały się odpowiednią kwasowością i nie były zbyt wyrośnięte. Z takich owoców powstaje najbardziej aromatyczne wino. W przypadku produkcji win jabłkowych mamy do czynienia z dwoma rodzajami fermentacji: cichą oraz burzliwą. Fermentacja burzliwa trwa około siedmiu dni, a fermentacja cicha przez okres około dwóch miesięcy. Po jej zakończeniu wino powinno zostać ściągnięte z powstałego osadu i pozostawione w chłodnym, ciemnym miejscu na przynajmniej trzy miesiące. Po upływie tego okresu konieczne jest ponowne zlanie napoju znad osadu i odstawienie go na kolejne dwa miesiące w chłodne miejsce. Dzięki temu wino zyska klarowność. Dopiero przejrzyste wino można przelać do butelek i zakorkować. W jednym litrze jabłek znajduje się 7g kwasów i 100g cukrów. Dlatego aby wino było mocniejsze i trwałe, warto uzupełnić je dodatkowo cukrem. Ważnym elementem produkcji wina jabłkowego są odpowiednio dobrane drożdże winiarskie. Osoby doświadczone w produkcji win jabłkowych zalecają, by wybierać drożdże przeznaczone do win białych. Dzięki nim wino jabłkowe zyska pełnię aromatu i świeży, lekki smak. Wina jabłkowe szybko dojrzewają, ale nie nadają się do długiego leżakowania. Aby maksymalnie przedłużyć ich walory smakowe, warto je przechowywać w chłodnym miejscu. W ostatnich latach można zauważyć rosnącą popularność cydru. W obiegowej opinii uważa się go za rodzaj wina jabłkowego. Warto jednak wiedzieć, że cydr i wino jabłkowe to dwa odrębne rodzaje alkoholu, które łączy tylko to, że powstają na bazie jabłek. Cydr zawiera mniej alkoholu niż wino jabłkowe. W procesie produkcji nie dosładza się cydru, natomiast przy produkcji wina stosuje się dosładzanie soku jabłkowego. Cydr jest również nieco mniej kaloryczny niż wino jabłkowe.", "url": "https://gleboczek.pl/wino-jablkowe-odkrywamy-tajemnice/", "category": "lubuskie", "sub_category": "Napoje (alkoholowe i bezalkoholowe)", "phrase": "Wino jabłkowe"}