{"meta_description": "Produkt wpisany na listę produktów tradycyjnych w dniu 2014-04-11 w kategorii Napoje w woj. lubuskim.", "title": "Wino jabłkowe - - Portal Gov.pl", "content": "Zielona Góra i jej okolice posiadają bogatą tradycję winiarską, w tym tradycję produkcji win owocowych. W szczególności wino jabłkowe było „wytwarzane chętnie przez zielonogórskich winiarzy z racji obfitości owoców, szczególnie cenione w latach nieurodzaju winogron (…). Aby zachęcić klientów, winiarze reklamowali swoje wina jabłkowe jako smaczne, całkiem dobre (ganz guter) bądź bardzo dobre (sehr guter), stare i wyleżane (alten abgelagerten), a nawet lśniące (glanzhell), a przede wszystkim – pozbawione dodatku spirytusu (ohne Spritt; spritfreier), którym nieuczciwi wytwórcy wzmacniali trunek kiedy jabłka zawierały zbyt mało cukru i dawały po fermentacji niewiele alkoholu. Wina z jabłek wytwarzali drobni winiarze prowadzący domowe winiarnie dla kręgu przyjaciół z najbliższej okolicy (…), ale też poważni wytwórcy (…).” (M. Kuleba, „Enographii Thalloris”). Również po drugiej wojnie światowej tereny obecnego województwa lubuskiego znane były ze swoich sadów owocowych i zaliczane do sześciu największych regionów sadowniczych w Polsce. Drzewa owocowe uprawiały zarówno państwowe gospodarstwa rolne, jak i indywidualni plantatorzy. Moszcze owocowe wykorzystywała w procesie produkcji Lubuska Wytwórnia Win, powstała na bazie dawnych zakładów Gremlera. Jednym z pierwszych wyrobów było białe wino słodkie o nazwie „Reneta Kardynalska” wytwarzane z jabłek tej odmiany, którego produkcję rozpoczęto w 1948 roku. W latach 1949-1952 powstawał „Maślacz” barwy słomkowej i o smaku zbliżonym do miodu, uzyskanym dzięki aromatyzowaniu moszczu jabłkowego z odpowiednią dozą kminku i kopru włoskiego. Jednak najbardziej znane było wino markowe eksportowane pod dwujęzyczną nazwą „Apple - Zamkowe” i produkowane od lat 60. z odmiany antonówka. Innym markowym winem było wino „Frykas” wytwarzane w latach 80. i cenione za piękną bursztynową barwę oraz charakterystyczny dla win typu południowego smak, który uzyskano dzięki dodatkowej maderyzacji. Tradycje winiarskie w regionie Zielonej Góry przetrwały do dziś i wciąż są kultywowane przez mieszkańców. Ponadto wino jabłkowe jest prezentowane i nagradzane na różnych wydarzeniach promujących kulinarne dziedzictwo województwo lubuskiego.", "url": "https://www.gov.pl/web/rolnictwo/wino-jablkowe", "category": "lubuskie", "sub_category": "Napoje (alkoholowe i bezalkoholowe)", "phrase": "Wino jabłkowe"}