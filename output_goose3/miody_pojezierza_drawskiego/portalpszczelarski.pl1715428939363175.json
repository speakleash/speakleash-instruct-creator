{"meta_description": "", "title": "Miody Pojezierza Drawskiego na Liście Produktów Tradycyjnych", "content": "Opracowanie unikatowej receptury oraz produkcja całkowicie naturalnych i tradycyjnych wyrobów to nie lada wyzwanie, szczególnie w czasach, gdy dostęp do wszelkich produktów jest nieograniczony. Tym bardziej cieszy fakt, że domowe, prawdziwe i smaczne wyroby są doceniane przez konsumentów i przez najważniejsze organizacje. Wśród miodów, które trafiły na listę Ministerstwa Rolnictwa i Rozwoju Wsi znajduje się również rzadki miód wrzosowy. Jak dla Radia Szczecin mówi Radosław Bondaruk, uzyskanie tego typu miodu jest niezwykle trudne. W tym roku z uwagi na susze wrzosu nie było tyle ile się go spodziewano, dlatego też i miodu wrzosowego jest jedynie po 2-3 kilogramy z ula. Nie zmienia to jednak faktu, że jest to niezwykle smaczny rodzaj miodu. Co ciekawe, wrzos na terenie zachodniopomorskim rośnie naturalnie przede wszystkim na Poligonie Drawskim i w Bornem Sulinowie, dlatego już teraz ten miód otrzymał nazwę miodu z wojskowego poligonu. Poza miodami na listę Ministerstwa Rolnictwa i Rozwoju Wsi trafiły powidła Radziszewskie oraz Piwo Szczecińskie.", "url": "https://www.portalpszczelarski.pl/artykul/2139-miody-pojezierza-drawskiego-na-liscie-produktow-tradycyjnych", "category": "zachodniopomorskie", "sub_category": "Miody", "phrase": "Miody Pojezierza Drawskiego"}