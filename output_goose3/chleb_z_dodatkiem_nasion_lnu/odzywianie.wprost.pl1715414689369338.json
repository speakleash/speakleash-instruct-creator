{"meta_description": "Do przygotowania chleba z siemienia lnianego nie potrzeba mąki. Jest pyszny i można nim zastąpić tradycyjne wypieki. Zalecany jest osobom, które mają uczulenie na gluten.", "title": "Chleb z siemienia lnianego. Przepis na zdrowe pieczywo", "content": "Chleb z siemienia lnianego jest łatwy do przygotowania, miękki, wilgotny. Ciasta nie trzeba wyrabiać. Wystarczy tylko wymieszać wszystkie składniki. Do przygotowania go, oprócz zmielonych ziaren siemienia lnianego, potrzebne są jeszcze: łuski babki jajowatej, które można kupić w sklepie ze zdrową żywnością, jajka, ziarna słonecznika, proszek do pieczenia, odrobina soli i woda. Po upieczeniu chleb z siemienia lnianego najlepiej przechowywać w lodówce by dłużej zachował świeżość. Ze względu na dużą zawartość wilgoci, po kilku dniach przechowywania w temperaturze pokojowej, w foliowym worku pleśnieje. Można go również pokroić na kromki i zamrażać. Smakuje doskonale, nadaje się na kanapki, grzanki lub tosty. Siemię lniane określane jest mianem superfood. To cenny składnik zdrowej diety. Całe nasiona lnu zwyczajnego oraz mielone siemię lniane usprawniają pracę układu pokarmowego, a także dostarczają do naszego organizmu m.in. błonnik pokarmowy i niezbędne nienasycone kwasy tłuszczowe. Regularne spożywanie nasion lnu to jeden ze sposobów na uciążliwe zaparcia. Zalecane jest również w dietach odchudzających. Przyspiesza bowiem przemianę materii, a także hamuje uczucie głodu. Obecne w siemieniu lnianym śluzy roślinne skutecznie redukują dolegliwości żołądkowe, m.in. działają ochronnie na błonę śluzową żołądka i przełyku. Kisiel lniany polecany jest jako naturalne wsparcie leczenia choroby wrzodowej żołądka oraz może być stosowany w celu łagodzenia dolegliwości związanych z refluksem żołądkowo-przełykowym. Uwaga: chociaż nasiona lnu w pozytywny sposób wpływają na stan zdrowia, to nie powinny ich spożywać osoby, które ze względów zdrowotnych muszą stosować dietę ubogoresztkową, czyli dietę o niewielkiej zawartości błonnika pokarmowego. Czytaj też: Dieta ketogeniczna – na czym polega, wady i zalety, ketozaCzytaj też: Masz te objawy? To może być alergia pokarmowa. Poznaj nietypowe symptomy", "url": "https://odzywianie.wprost.pl/przepisy/11387914/chleb-z-siemienia-lnianego-przepis-na-zdrowe-pieczywo.html", "category": "lubuskie", "sub_category": "Wyroby piekarnicze i cukiernicze", "phrase": "Chleb z dodatkiem nasion lnu"}