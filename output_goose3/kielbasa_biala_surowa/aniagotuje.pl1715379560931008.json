{"meta_description": "Biała kiełbasa pieczona z dużą ilością cebuli, to wspaniała propozycja na bardzo prosty i niezwykle smaczny obiad. Jest to przepis idealny na Wielkanoc. Można ją przygotować i podać na wiele sposobów. Zobacz.", "title": "Biała kiełbasa pieczona", "content": "Biała kiełbasa pieczona z dużą ilością przepysznej cebuli, to danie idealne na wielkanocny obiad i nie tylko. Zobacz koniecznie ten super prosty i sprawdzony przepis. Do upieczenia białej kiełbasy z cebulą użyłam naczynia żaroodpornego o wymiarach wewnętrznych 18 x 26 cm. Możesz też użyć innego naczynia żaroodpornego o pojemności około 1500-2000 ml.  Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw lub owoców. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się, jaka mniej więcej ilość potrzebna jest do zrobienia danego dania.  Kalorie policzone zostały na podstawie użytych przeze mnie składników. Jest to więc orientacyjna liczba kalorii, ponieważ Twoje składniki mogą mieć inną liczbę kalorii niż te, których użyłam ja. Z podanej ilości składników otrzymasz około 1400 gramów kiełbasy białej pieczonej z cebulą. Zanim zaczniesz szykować to danie, polecam najpierw przeczytać cały przepis, by przygotować się odpowiednio wcześniej do kolejnych etapów wykonania. UWAGA: Jeśli nie chcesz najpierw podsmażać cebuli oraz rumienić na patelni białej kiełbasy (jak robię to ja), to możesz od razu upiec całość (poszatkowaną cebulę oraz surową kiełbasę i przyprawy). Piekarnik nagrzewasz wówczas do 185 stopni z opcją pieczenia góra/dół. Cebule kroisz w cienkie piórka i układasz na dnie naczynia. Na cebule wykładasz nakłute w kilku miejscach surowe, białe kiełbasy. Całość posypujesz przyprawami, zaś kiełbasy pokrywasz musztardą. Smalec roztapiasz i oblewasz nim zawartość naczynia. Formę przykrywasz przykrywką lub szczelnie folią i pieczesz białą kiełbasę z cebulą (piętro niższej niż środkowa półka) przed 40 minut. Po tym czasie przykrywkę/folię zdejmujesz i ostrożnie mieszasz cebulę między kiełbasami. Całość pieczesz dalej bez przykrycia przez 30 minut. W razie potrzeby przemieszczasz kiełbasy i cebulę. Około 800 gramów (można i więcej) cebuli obierz i pokrój w cienkie piórka. Nagrzej dobrze dużą patelnię z grubym dnem i najlepiej nieprzywieralną powłoką. Na patelni roztop 35 gramów (większość) smalcu i od razu wyłóż całą cebulę. Podsmażaj ją około 20 minut na niskiej lub średniej mocy palnika. U mnie jest to średnia moc, ponieważ patelnia nagrzewa się powoli i nie przypala potraw. Co parę minut zamieszaj cebulę przy pomocy drewnianej łyżki. Powinna się zeszklić i lekko zarumienić. Porada: Możesz też użyć cebuli czosnkowej oraz czerwonej. Smalec wieprzowy lub gęsi można w ostateczności zamienić na trzy łyżki oleju roślinnego do smażenia. Do zarumienionej cebuli wsyp przyprawy: płaska łyżka majeranku; płaska łyżeczka słodkiej papryki; po pół płaskiej łyżeczki soli i pieprzu (lub nieco mniej, by nie było za ostro); 1/3 płaskiej łyżeczki ostrej papryki Całość zamieszaj i podsmażaj przez dwie minuty. Porada: Sól można zmienić na dwie łyżki ciemnego sosu sojowego.  Całą zawartość patelni przełóż do wybranego naczynia do zapiekania. Sama użyłam naczynia żaroodpornego o wymiarach wewnętrznych 18 x 26 cm. Patelnię po cebuli przetrzyj ostrożnie kawałkiem ręcznika papierowego. Ustaw średnią lub nieco wyższą moc palnika. Na patelnię wyłóż łyżeczkę smalcu (pozostałe 5 gramów). Białe, surowe kiełbasy rozdziel, a każdą sztukę nakłuj w kilku miejscach czubkiem noża. Wyłóż je na nagrzaną patelnię i podsmażaj z obu stron na rumiano. Nie podsmażaj ich dłużej niż 2 minut na stronę. Nie mają się dosmażyć, a tylko ładnie zarumienić. Podsmażone kiełbasy wyłóż do naczynia z cebulą. Lekko wciśnij je do środka, by nie leżały na cebuli. Porada: Białe kiełbasy można też przed wyłożeniem do naczynia owinąć plasterkami boczku. Jeśli wolisz bardziej soczystą kiełbasę pieczoną z cebulą, w której pływa więcej sosu, to możesz teraz dolać do 50 ml bulionu warzywnego lub ulubionego piwa. U mnie wersja bez tych dodatków.  Na kiełbasach rozłóż około 15 gramów (łącznie) musztardy francuskiej. Pamiętaj, że jest to dość ostra musztarda. Jeśli zatem dasz jej więcej, to danie wyjdzie znacznie ostrzejsze. Porada: W tym momencie możesz też powciskać miedzy kiełbasy, obrane ząbki czosnku, kawałki, jabłek, rodzynki lub żurawinę suszoną. Naczynie z gotowym do pieczenia daniem umieść na półce nieco niższej niż środkowa, w piekarniku nagrzanym do 185 stopni. Opcja pieczenia góra/dół lub 175 stopni z termoobiegiem. Biała kiełbasa pieczona z cebulką powinna być idealna po 40 minutach pieczenia - bez przykrywki. Pamiętaj o tym, że możesz przygotować sobie naczynie z cebulą i podsmażoną kiełbasą nawet kilka godzin wcześniej. Wystarczy wówczas tylko nagrzać piekarnik i po 40 minutach masz już gotowy do podania obiad. Pieczona biała kiełbasa może być podana z ziemniakami lub z puree ziemniaczanym z chrzanem, albo ze świeżym pieczywem.", "url": "https://aniagotuje.pl/przepis/biala-kielbasa-pieczona", "category": "pomorskie", "sub_category": "Mięso świeże oraz produkty mięsne", "phrase": "Kiełbasa biała surowa"}