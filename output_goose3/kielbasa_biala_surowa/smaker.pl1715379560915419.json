{"meta_description": "Domowa biała kiełbasa, tylko na święta? Domowa biała kiełbasa większości z nas od razu kojarzy się z Wielkanocnym śniadaniem. Przeważnie podaje się", "title": "Domowa biała kiełbasa. Jak zrobić przepyszną białą kiełbasę?", "content": "Jak zrobić białą kiełbasę? Czy to jest trudne? Przygotowanie białej kiełbasy w warunkach domowych wcale nie jest trudne. Wystarczy pamiętać o kilku prostych zasadach i wszystko powinno się udać. Przede wszystkim do przygotowania kiełbasy będziemy potrzebowali zwykłej maszynki do mielenia mięsa - oczywiście koniecznie z końcówką do nadziewania kiełbas (aby nakładanie osłonki jelitowej było łatwiejsze, zalecam posmarowanie końcówki odrobiną oliwy lub smalcu). Oprócz tego niezbędne są naturalne jelita wieprzowe, które można kupić w wielu sklepach mięsnych, a nawet zdarzają się w niektórych supermarketach. Jelita należy przelać w środku kilkakrotnie letnią wodą, aby je zmiękczyć i wypłukać sól - robiąc to niezwykle delikatnie, aby nie uszkodzić błonki, a następnie wymoczyć w czystej, zimnej wodzie przez około 2 godziny i osączyć. Niewykorzystane, oczyszczone jelita można przez kilka tygodni przechować w lodówce - w zamkniętym słoiku, przesypane miałką solą. Do przygotowania kiełbasy używamy wyłącznie najświeższego mięsa, wszystkie narzędzia powinny być bezwzględnie czyste i najlepiej wyparzone. Każdy gatunek mięsa oraz tłuszcz mielimy osobno i łączymy dopiero po zmieleniu - przed mieleniem mięso powinno być mocno schłodzone. Do zmielonego mięsa dodajemy odpowiednią ilość przypraw i dokładnie wyrabiamy mięso. Mieszanie należy wykonać bardzo starannie, tak aby wszystkie dodatki równomiernie się rozłożyły, a masa stała się kleista. Masę mięsną, przed rozpoczęciem pracy formujemy w spore kule, co usprawnia nakładanie farszu do maszynki. Na początek najlepiej jeżeli może nam ktoś pomóc w nadziewaniu kiełbasy ( moja sprawdzona rada dla początkujących - z jednoczesnym napełnianiem maszynki i skręcaniem kiełbasek bywa różnie ;) Jeżeli farsz będziemy podawać bez przerwy, a w maszynce cały czas będzie odpowiednia ilość masy, w kiełbasie nie powstaną wolne przestrzenie (to ważne!). Białe kiełbaski mają zazwyczaj ok. 12cm długości, więc takie mniej więcej staramy się uzyskać. Napełniamy mięsem pierwszy ok. 12cm odcinek osłonki (maszynkę zatrzymujemy), odejmujemy z końcówki trochę farszu, zawiązujemy i wracamy do napełniania. Kolejne kawałki powstaną przez odkręcanie kiełbasek w przeciwną stronę (po każdych ok. 12cm ujmujemy kiełbaskę palcem wskazującym i kciukiem, ściskamy aż się złączą i prawą ręką skręcamy kiełbaskę. Kolejny kawałek odkręcamy w przeciwną stronę. Końce możemy związać przędzą masarską)", "url": "https://smaker.pl/przepisy-dania-glowne/przepis-domowa-biala-kielbasa-jak-zrobic-przepyszna-biala-kielbase,160698,kate85.html", "category": "pomorskie", "sub_category": "Mięso świeże oraz produkty mięsne", "phrase": "Kiełbasa biała surowa"}