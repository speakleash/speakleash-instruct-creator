{"meta_description": "W dniach 4-7 października 2018 r. odbył się wyjazd szkoleniowo-studyjny, którego celem była aktywizacja mieszkańców obszarów wiejskich województwa łód...", "title": "Z wizytą na Podkarpaciu - lodzkie.pl", "content": "W dniach 4-7 października 2018 r. odbył się wyjazd szkoleniowo-studyjny, którego celem była aktywizacja mieszkańców obszarów wiejskich województwa łódzkiego i poprawa jakości ich życia poprzez rozwijanie w nich przedsiębiorczości i kreatywności.  Uczestnicy wyjazdu odwiedzili Fabrykę Ciast i Cukrów dr Stanisława Gurgula sp. z o.o. w Jarosławiu, gdzie produkowane są biszkopty jarosławskie, które 17 grudnia 2009 r. zostały wpisane na Listę Produktów Tradycyjnych Ministra Rolnictwa i Rozwoju Wsi. Kolejnym punktem programu było spotkanie ze Stowarzyszeniem na Rzecz Rozwoju Obszarów Wiejskich z Handzlówki. Kobiety we wsi Handzlówka k. Łańcuta produkują i sprzedają tradycyjne przetwory o znakomitych walorach smakowych, które wytwarzane są z warzyw i owoców pochodzących z ich własnych grządek.  Podczas wyjazdu była możliwość zapoznania się z działalnościąGospodarstwa Rolnego Ryś Podkarpacki, w którym produkowany jest rzemieślniczo dżem dereniowy zawierający cenne witaminy występujące w owocach tego gatunku, pozyskiwanych od lokalnych – z rejonu Przemyśla – producentów. Uczestnicy odwiedzili także Gospodarstwo Rybackie w Rudzie Różanieckiej i Gospodarstwo Rolnego w Smolinie- będące własnością Zarządu Dóbr Smolin s.c. To przedsięwzięcie rodzinne sięgające tradycją od 1887 r., które specjalizuje się w produkcji karpia królewskiego, amura, tołpygi pstrej i białej, szczupaka, suma europejskiego, lina, sandacza, karasia pospolitego i srebrzystego.  Uczestnicy wzięli także udział w warsztatach kulinarnych, które były oparte o lokalne produkty oraz tradycje kuchni podkarpackiej. Pod okiem kucharza - pana Marcina Purgacza oraz pań z Koła Gospodyń Wiejskich nr 2 z Nowej Wsi, uczestnicy przygotowali w kilkuosobowych grupach proziaki  z masłem czosnkowym oraz żur rzeszowski na kiełbasiance.  W trakcie wyjazdu uczestnicy odwiedzili też restauracje, które należą do Szlaku Kulinarnego Podkarpackie Smaki, który powstał w 2013 r. Głównym założeniem Szlaku jest poznawanie regionu i jego tradycji poprzez kulinaria.  Przedstawiciele wizytowanych firm, gospodarstw, restauracji opowiadali jak można rozwijać przedsiębiorstwo w oparciu o lokalne produkty i wskazywali na tę drogę jako na sposób podtrzymywania tradycji na obszarach wiejskich.", "url": "https://www.lodzkie.pl/prow/archiwum-aktualno%C5%9Bci/z-wizyt%C4%85-na-podkarpaciu", "category": "podkarpackie", "sub_category": "Wyroby piekarnicze i cukiernicze", "phrase": "Biszkopty jarosławskie"}