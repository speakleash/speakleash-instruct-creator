{"meta_description": "", "title": "Szlak kulinarny podkarpackie smaki", "content": "Początki rozwoju przemysłu cukierniczego w Jarosławiu sięgają XIX wieku, kiedy to powstała w tym mieście parowa fabryka biszkoptów i pierników. W późniejszych latach połączyła się ona z innymi zakładami cukierniczymi, utworzonymi na bazie przedwojennej piekarni wojskowej. Sztandarowym produktem zakładów stały się suchary i biszkopty. Na początku XX w. były one eksportowane z Galicji do Austro-Węgier, także do Niemiec i Rosji. Biszkopty wytwarzane obecnie w Fabryce Ciast i Cukrów Dr Stanisława Gurgula (członek Klastra Podkarpackie Smaki) ze względu na wysoką wartość odżywczą, puszystą konsystencję i najwyższej jakości składniki polecane są do spożycia przez dzieci oraz rekonwalescentów. Ciasto do produkcji biszkoptów przygotowywane jest z jajek, cukru, miodu i mąki. Wszystkie składniki miesza się i przygotowaną masę wlewa się do foremek. Po około 7-12 minutach pieczenia gotowe biszkopty wyjmuje się i schładza.", "url": "http://www.szlakpodkarpackiesmaki.pl/pl/events/wypieki-ze-140-letnia-historia", "category": "podkarpackie", "sub_category": "Wyroby piekarnicze i cukiernicze", "phrase": "Biszkopty jarosławskie"}