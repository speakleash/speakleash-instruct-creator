{"meta_description": "", "title": "Skołatowska słoninka – przysmak myśliwego - Witryna", "content": "Skołatowo to rodzinna posiadłość położona w gminie Dzierzążnia w powiecie płońskim. W 1938 r. gospodarzem posiadłości był Wincenty Żaglewski, oraz jego żona Helena. Gospodarz Skołatowa był nauczycielem, uczył w miejscowej szkole matematyki i fizyki. Wolny czas spędzał wraz ze swoimi kolegami i przyjaciółmi z Płońska i okolic na polowaniach. Na ucztach odbywających się w Skołatowie goście raczyli się różnymi przysmakami sporządzanymi przez domowników, między innymi wspaniałymi wyrobami wędliniarskimi i wędzoną słoniną. Mając na uwadze szczególne walory wędzonej słoniny, z czasem nazywano ją skołatowską słoninką i traktowano jako wyjątkowy przysmak myśliwego. Potomkowie właściciela Skołatowa, kultywując rodzinne tradycje, przygotowują smakowite potrawy wędliniarskie, a szczególności słoninkę, bardzo lubianą przez gości i znajomych myśliwych. Wyjątkowa jakość i smak słonki wynika z doboru odpowiedniego surowca – zwierząt hodowanych starymi, tradycyjnymi metodami na naturalnych paszach pozyskiwanych w indywidualnych gospodarstwach rolnych. Słoninka jest przygotowywana od wielu pokoleń według tradycyjnej receptury. Jedynym sposobem konserwowania produktu jest wędzenie w wędzarni opalanej drewnem olchowym. Na szczególną specyfikę produktu mają zdecydowany wpływ umiejętności i wiedza wytwórcy.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/produkty-miesne/skolatowska-sloninka-przysmak-mysliwego.html", "category": "mazowieckie", "sub_category": "Mięso świeże oraz produkty mięsne", "phrase": "Skołatowska słoninka – przysmak myśliwego"}