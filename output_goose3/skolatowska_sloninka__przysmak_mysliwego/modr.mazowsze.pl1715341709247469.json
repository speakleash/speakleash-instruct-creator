{"meta_description": "", "title": "Przysmaki z Mazowsza we Francji", "content": "W dniu 7 listopada 2010 - na zaproszenie miasta Crepy en Valois z Francji (skierowanego do partnerskiego miasta Płońsk) - wzięłam udział w tamtejszym Święcie Produktów Regionalnych reprezentując Oddział MODR w Poświętnem. Święto miało charakter międzynarodowy, ponieważ uczestniczyły w nim również miasta bliźniacze - Antoing z Belgii oraz Zell Mosel z Niemiec. Wspólnie z firmą AGROL z Raciąża i KaMaj z Płońska przygotowaliśmy stoisko promocyjne produktów tradycyjnych i lokalnych z naszego terenu. Zaprezentowaliśmy wspaniałe, tradycyjne przysmaki wytwarzane przez naszych rolników oraz rzeźby ludowe lokalnych artystów. Szczególne zainteresowanie wzbudziły produkty nagrodzone w konkursie „Nasze Kulinarne Dziedzictwo”. Zwiedzający wystawę byli zachwyceni smakiem kiełbasy swojskiej podsuszanej oraz kiełbasy mazowieckiej podsuszanej Pawła Surażyńskiego z Regimina. Duże wrażenie wywołał chleb dworski z dodatkiem ziemniaków Janusza Rojewskiego z Czerwińska. Smakowały również fafernuchy (drobne ciasteczka o pieprznym smaku) Haliny Witkowskiej z Leman oraz skołatowska słoninka – przysmak myśliwego Artura Zarzyckiego ze Skołatowa. Wiele osób   z przyjemnością kosztowało polędwiczek wędzonych podsuszanych Krystyny Marcyjańskiej   z Lutobroka, które zdobyły Perłę 2009. Smakowały też miód lipowy i z propolisem Adama   i Wojciecha Piotrkowskich z Żuromina, markowy ser wędzony Agnieszki Zalewskiej   z Nowego Pawłowa oraz kiełbasa myśliwego „Dasz Bór” Danuty Lasockiej z Miszewa Wielkiego. Mieszkańcy Crepy en Valois docenili również smak nalewek owocowych Romany Niemirskiej   z Woli Dłużniewskiej. Zainteresowaniem publiczności cieszyły się także produkty prezentowane przez firmy Agrol i KaMaj. Agrol zaprezentował różnego rodzaju kasze oraz kiszone ogórki i zielone pomidory, a KaMaj ciastka   i cukierki. Podczas prezentacji naszych przysmaków połączonej z degustacją odwiedzający stoisko otrzymywali ulotki MODR, a także publikacje w języku angielskim i gadżety z Urzędu Miasta Płońsk. Przez cały dzień zadawano nam wiele wnikliwych pytań dotyczących produktów tradycyjnych oraz sposobów ich wytwarzania. Wymagało to z mojej strony udzielania wyczerpujących odpowiedzi, ale jednocześnie sprzyjało sympatycznym relacjom i sprawiło mi dużą przyjemność. Bezpośredni kontakt z władzami i mieszkańcami Crepy en Valois pozwolił nam przy okazji poznać kulinarne zainteresowania Francuzów. Uczestnictwo w Święcie Produktów Regionalnych utwierdziło mnie w przekonaniu, że nasze produkty spotkały się z ich uznaniem i mogą z powodzeniem gościć na francuskich stołach. Mer Crepy en Valois, pan Arnaud Foubert był bardzo zadowolony z naszej obecności. Podziękował za wspaniałe stoisko promocyjne z Polski, wyrażając przy tym nadzieję na dalszą współpracę   i ponowne spotkanie w roku 2011. Pochlebne opinie Francuzów o tradycyjnych produktach polskiej kuchni są szczególnie ważne, ponieważ słyną oni ze wspaniałej i urozmaiconej kuchni własnej. Wyróżnia się ona ogromnym bogactwem wykorzystywanych surowców - zarówno roślinnych, jak i zwierzęcych. Poza artykułami zbożowymi używa się w niej wielu warzyw i owoców, które w tamtym klimacie osiągają znacznie korzystniejsze cechy organoleptyczne niż u nas. Także dziczyzna i łowne ptactwo stanowią w niej ważne pozycję. Kolejną specjalnością tej kuchni (obok dużego asortymentu ryb) są skorupiaki   i mięczaki. A szczególną jej cechą jest powszechne używanie oleju z oliwek, częste stosowanie czosnku i wielu przypraw nadających potrawom swoisty smak. Na całym świecie znane są francuskie wina. We Francji są one codziennym napojem i spożycie nawet najskromniejszego posiłku bez nich jest nie do pomyślenia. Produkowane są tam różne gatunki win - od popularnych do najbardziej wykwintnych - o różnej zawartości alkoholu. Na szczególną uwagę zasługuje szampan, który jest typowo francuskim napojem. We Francji spożywa się zasadniczo trzy posiłki: śniadanie, drugie śniadanie i wieczorem obiad. Dobór potraw jest bardzo różnorodny i dzieli się je na dwanaście rodzajów: zakąski zimne, zupy i sosy, zakąski gorące, ryby (plus skorupiaki i mięczaki), mięso, dziczyznę, drób, warzywa, grzyby i ziemniaki, sałaty, dania słodkie oraz desery. Do większości z nich wykorzystywane są oczywiście różne przyprawy. Śniadanie we Francji jest skromne i składa się z lekkiej kawy, czekolady z dużą ilością mleka, ulubionych rogalików croissant lub pszennego pieczywa z masłem. Natomiast w południe i wieczorem jada się obficie. Wieczorem często spożywa się gorące potrawy np. smaczną zupę jarzynową lub kartoflankę, zapiekane danie jarzynowe, ser i kompot. Każdy posiłek - bez względu na to czy spożywa się go w domu czy też w wytwornej restauracji - kończy się serem. Liczba rodzajów serów, którymi delektują się Francuzi jest ogromna (około 1000 rozmaitych gatunków produkowanych z mleka krowiego, owczego i koziego). Najbardziej znane to przede wszystkim Roguefort, Brie, Cantal, Comte, Camembert i wiele innych. Smakosze nie używają do sera masła i nie jedzą go z chlebem. Wzbogacona o nowe doświadczenia zachęcam Państwa do przygotowania dania typowo francuskiego, możliwego do wykonania w naszych warunkach: Wykonanie: Drobno pokrojoną cebulę zrumienić na maśle, zalać bulionem, dodać listek laurowy. Resztę masła wymieszać z mąką, dodać do zupy i lekko posolić. Następnie włożyć do małego glinianego garnka, dodać biały chleb, starty ser i plasterki sera szwajcarskiego. Krótko zapiec   w rozgrzanym piekarniku.", "url": "https://www.modr.mazowsze.pl/imprezy-i-konkursy/relacje-2010/615-przysmaki-z-francji", "category": "mazowieckie", "sub_category": "Mięso świeże oraz produkty mięsne", "phrase": "Skołatowska słoninka – przysmak myśliwego"}