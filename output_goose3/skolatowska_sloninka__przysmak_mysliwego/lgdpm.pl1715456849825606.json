{"meta_description": "", "title": "Kulinarna wizytówka z obszaru działania LGD – Przyjazne Mazowsze Skołatowska Słoninka - przysmak myśliwego”", "content": "Jednym z głównych priorytetów Wspólnej Polityki Rolnej jest zapewnienie wysokiej jakości produktów żywnościowych a także troska o zachowanie lokalnych tradycji w zakresie ich wytwarzania. W celu jej weryfikacji a także identyfikacji i promocji produktów tworzone są systemy wyróżniania jakości żywności. Jednym z nich jest prowadzona przez Ministerstwo Rolnictwa i Rozwoju Wsi lista produktów tradycyjnych a także prowadzony przez Polską Izbę Produktu Regionalnego i Lokalnego konkurs „Nasze Kulinarne Dziedzictwo – Smaki Regionów”. Na obszarze działania LGD – Przyjazne Mazowsze jeden produkt pn. Skołatowska Słoninka – przysmak myśliwego został wpisany w 2010 roku na listę produktów tradycyjnych Ministerstwa Rolnictwa i Rozwoju Wsi. Producentem jest Pan Artur Zarzycki z miejscowości Skołatowo, gmina Dzierzążnia. „Skołatowska Słoninka – przysmak myśliwego” jest przygotowywana od wielu pokoleń według tradycyjnych metod. „ Skołatowo” to rodzinna posiadłość przekazywana z pokolenia na pokolenie, gdzie kultywowane są tradycje rodzinne. Na przyjęciach, które odbywały się w Skołatowie, goście zajadali różne przysmaki sporządzane przez domowników między innymi wspaniałe wyroby wędliniarskie i słoninę wędzoną. Myśliwi na polowania zabierali ze sobą słoninę wędzoną, gdyż ta, dobrze przyrządzona, nigdy nie traciła na wartości smakowej. Na polowania zabierał pradziadek swojego syna Andrzeja, który do dzisiejszego dnia jest wspaniałym myśliwym, znanym nie tylko w Polsce ale i poza granicami naszego kraju. Od wielu lat pan Artur wspólnie z ojcem przygotowuje smakowite potrawy wędliniarskie, a w szczególności słoninkę, bardzo lubianą przez gości i znajomych myśliwych. Często, szczególnie latem, organizowane są spotkania rodzinne i w gronie znajomych, na których zawsze podawana jest słoninka. Produkt zdobył III nagrodę w konkursie „Nasze Kulinarne Dziedzictwo” na etapie wojewódzkim ( 2009 rok, Radom).  Produkt Słoninka Skołatowska, ma charakterystyczny smak, delikatnie słony i z wyraźnym posmakiem przypraw. Zwraca uwagę intensywny zapach wędzonki z wyraźnym aromatem przypraw a także barwa od złotej do ciemnobrązowej. Na przekroju słoninka ma kolor od białego po marmurkowy do lekko kremowego. Produkt nie posiada żadnych sztucznych konserwantów ani wypełniaczy. Jest przygotowywany metodą tradycyjną niezmienioną od wielu pokoleń z uwzględnieniem tradycyjnych technik, umiejętności i narzędzi. Jedyną metodą konserwacji jest wędzenie tradycyjne w wędzarni opalanej drewnem olchowym. Główny surowiec to tłuszcz wieprzowy /słonina ze skórą /, pochodzący od świń hodowlanych metodą tradycyjną. Do procesu produkcji użyta jest solanka / sól kamienna i woda/ oraz przyprawy takie jak: papryka słodka, papryka ostra, czosnek, imbir, cynamon, gałka muszkatołowa, cukier. Specyfika produktu wynika z umiejętności gospodarza, które zdobył właśnie dzięki rodzinnym tradycjom, przekazywanym z pokolenia na pokolenie przepisom i metodom wytwarzania. Atrakcyjność i oryginalność wyrobów tradycyjnych i lokalnych polega właśnie na ich zakorzenieniu w tradycjach, silnym związku z danym obszarem. Ich głównym walorem i wyróżnikiem jest unikalność i niepowtarzalność dzięki czemu mogą stanowić kulinarną wizytówkę regionu.", "url": "https://www.lgdpm.pl/index.php?option=com_content&view=article&id=47:kulinarna-wizytowka-z-obszaru-dzialania-lgd-przyjazne-mazowsze-skolatowska-sloninka-przysmak-mysliwego&catid=16:dobre-praktyki&Itemid=126", "category": "mazowieckie", "sub_category": "Mięso świeże oraz produkty mięsne", "phrase": "Skołatowska słoninka – przysmak myśliwego"}