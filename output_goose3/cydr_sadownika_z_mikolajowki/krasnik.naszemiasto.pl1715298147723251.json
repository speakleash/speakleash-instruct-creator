{"meta_description": "Gospodarstwo Małgorzaty i Tomasza Solis z Mikołajówki może pochwalić się produkcją tradycyjnego, nagradzanego na ogólnopolskich konkursach cydru. Jego wyjątkowy smak to zasługa receptury z pocz XX w., znanej dzięki odkryciu dawnych zeszytów szkolnych.", "title": "Wyjątkowa historia Cydru Sadownika z Mikołajówki. Receptura z pocz. XX w. Odwiedzamy gospodarstwo Małgorzaty i Tomasza Solis", "content": "Pan Tomasz z żoną do produkcji cydru używają tylko jabłek z dużych, dorodnych drzew. Gospodarstwo Małgorzaty i Tomasza Solis z Mikołajówki może pochwalić się produkcją tradycyjnego, nagradzanego na ogólnopolskich konkursach cydru. Jego wyjątkowy smak to zasługa receptury z pocz XX w., znanej dzięki odkryciu dawnych zeszytów szkolnych. Przeglądając pamiątki z poprzedniego drewnianego domu rodziny Solisów właściciele gospodarstwa natrafili na niezwykłą pamiątkę historii schowaną w starej skrzyni na strychu. - Gosia znalazła zeszyty mojego śp. dziadka Stanisława z 1916 roku. Opisał on swój pobyt i naukę w szkole w Pszczelinie, która mieściła się w okolicach dzisiejszego Brwinowa. W tej szkole młodzież ziemiańska kształciła się m.in. w rolnictwie, pszczelarstwie i ogrodnictwie – opowiada pan Tomasz Solis. W zeszytach można znaleźć wiele informacji o tym jak dawniej wyglądało np. prawidłowe czyszczenie beczek, hodowla bydła, a także na czym polegało serowarstwo czy miodosycenie. Wyjątkowo cenne okazały się wskazówki i receptury na domowe przetwórstwo. - Na jednej ze stron zeszytów napotkaliśmy przepis na tradycyjny jabłecznik nazywany dziś cydrem – dodaje pani Małgorzata. Odkrycie dawnego przepisu na ten trunek utwierdziło państwa Solisów w zamiarze jego produkcji. - Pierwszy cydr zrobiliśmy w baniakach 5 litrowych, po fermentacji burzliwej, a później spokojniej spróbowaliśmy i jego smak nas zaskoczył. Był zupełnie inny, naszym zdaniem lepszy, niż cydr jaki można kupić w sklepach, który produkowany jest hurtowo – opisuje pan Tomasz. Tak powstał sprzedawany i nagradzany dziś „Cydr Sadownika” z Mikołajówki. Ma on smak wytrawnego, jasnego wina. - Nasz cydr powstaje z najlepszych polskich jabłek, na szczepach drożdży rdzennych znajdujących się na skórce owoców. Nie dodajemy sztucznych zapachów, cukrów czy siarczanów – mówi pan Tomasz i wyjaśnia, że do produkcji cydru używa tylko jabłek z dużych, starych drzew - Jabłonie mają korzenie wprost proporcjonalne do swojej wielkości. Duże drzewa mogą zatem czerpać składniki odżywcze z większej głębokości i dzięki temu ich owoce mają bogatszy smak. Tradycje sadownicze w rodzinie państwa Solisów przekazywane są z pokolenia na pokolenie. Pierwszy sad w Mikołajówce założył Paweł Solis w 1883 roku. - Mikołajówka to wieś rodzinna, zakładał ją jeden z moich pra- pradziadów. Z ciekawości zrobiłem nawet drzewo genealogiczne. Dawniej te tereny podzielone były na Mikołajówkę Pawła Solisa i Mikołajówkę Kolonia. Obecnie większość naszych sąsiadów to rodzina bliższa i dalsza – mówi pan Tomasz. - Ja cały czas powtarzam, że jabłko to genialny owoc, drugiego takiego nie ma. Można go zjeść na surowo i jest świetny, można wycisnąć z niego sok i też jest fajny. Jak się sok zepsuje to powstaje z tego cydr, a jak się cydr zepsuje to powstaje z tego ocet jabłkowy. Można także wydestylować cydr i z tego powstaje coś w rodzaju Calvadosa, także możliwości jest co niemiara – śmieje się pan Tomasz. Odwiedzając państwa Solisów można kupić wpisane na listę produktów tradycyjnych województwa Lubelskiego przetwory owocowe, sok malinowy, miód i chleb wiejski. Uwagę przyciąga także ciekawie zmodernizowany budynek gospodarczy dawnego zakładu przetwórczego, który udostępniany jest obecnie na imprezy rodzinne, komunie i spotkania. We wnętrzach znajdziemy meble wypatrzone przez właścicieli na pchlich targach m.in. w Sandomierzu.", "url": "https://krasnik.naszemiasto.pl/wyjatkowa-historia-cydru-sadownika-z-mikolajowki-receptura/ar/c8-7890623", "category": "lubelskie", "sub_category": "Napoje (alkoholowe i bezalkoholowe)", "phrase": "Cydr sadownika z Mikołajówki"}