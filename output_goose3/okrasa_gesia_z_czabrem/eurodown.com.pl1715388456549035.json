{"meta_description": "", "title": "Sposób na gęś: okrasa z gęsi według kulinarnego mistrza - Jakuba Kuronia", "content": "Dziś w cyklu „Gęś według kulinarnych mistrzów” potrawa tradycyjna, smakołyk wywodzący się prosto z Kaszub, a będzie nią nic innego jak okrasa z gęsi. Przepis ten jest inspiracją syna sławnego ojca, a gotowanie w tej rodzinie jest tradycją rodzinną. O kim mowa? Przedstawiamy mistrza kuchni Jakuba Kuronia. Jest to potrawa bardzo podobna wizerunkiem do tradycyjnego tatara, stosunkowo łatwa w sporządzeniu i potrzebująca niewielkiej ilość składników do jej wykonania, na które składają się: jeden kilogram piersi z gęsi ze skórą lub ewentualnie udka i tłuściejsze fragmenty z gęsi oraz dwie łyżki cząbru suszonego i przyprawy – sól i pieprz. Mając produkty możemy przystąpić do wykonania okrasy. Piersi z gęsi kroimy na mniejsze kawałki i mielimy w maszynce przez małe oczka. Po zmieleniu doprawiamy wcześniej przygotowanymi przyprawami – cząbrem solą i pieprzem. Dobrze jest, jeżeli mięso ma delikatnie słonawy smak. Następnie wyrabiamy je ręcznie, zależność jest prosta, im dłużej tym lepiej. Najlepiej jest jeżeli mięso jeszcze doprawiamy podczas ugniatania, można wtedy wychwycić jego lepszy smak. Kolejno mięso już urobione przekładamy do wyparzonych słoików o dobrze w nich ubijamy łyżką. Na koniec możemy nawet zalać słoje roztopionym smalcem, który uszczelni i odetnie dopływ powietrza. Po zakręceniu można tak przygotowane mięso trzymać nawet kilka miesięcy w lodówce. Jest to potrawa idealnie pasująca do kilku wersji jej spożycia. Może być podawana na zimno jako pasta do kanapek wraz z małosolnymi ogórkami, a nawet podsmażana jako baza do jajecznic, pierogów i innych mącznych wyrobów.", "url": "https://eurodown.com.pl/index.php/kulinaria/64-sposob-na-ges-okrasa-z-gesi-wedlug-kulinarnego-mistrza-jakuba-kuronia", "category": "kujawsko-pomorskie", "sub_category": "Mięso świeże oraz produkty mięsne", "phrase": "Okrasa gęsia z cząbrem"}