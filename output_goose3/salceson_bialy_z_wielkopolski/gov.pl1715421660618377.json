{"meta_description": "Produkt wpisany na listę produktów tradycyjnych w dniu 2009-04-21 w kategorii Produkty mięsne w woj. wielkopolskim.", "title": "Salceson czarny z Wielkopolski - - Portal Gov.pl", "content": "Produkt należy do wyrobów podrobowych krwistych. Salceson znajduje się w osłonce z pęcherza wieprzowego związanego sznurkiem wędliniarskim. Na przekroju widoczne nierównomiernie rozłożone kilkucentymetrowe kawałki ozorów, serc wieprzowych, mięsa wieprzowego również ze skórką i tłuszczykiem (podgardle wieprzowe). Zbliżony do kulistego, charakterystyczny dla zastosowanego pęcherza jako osłonki. Na przekroju owalny. Bryła o wielkości zastosowanych pęcherzy wieprzowych. Kształt zbliżony do kuli o średnicy ok. 12 cm. Waga 1 sztuki to około 1 kg. Na zewnątrz barwa od jasnoszarej koloru naturalnego pęcherza wieprzowego lub wołowego do blado czerwonej. W przekroju barwa zróżnicowana: jasnoróżowe kawałki podrobów oraz prześwitujące białe plamki tłuszczu. W dotyku produkt miękki i elastyczny. Konsystencja zwięzła, składniki mięsne przylegają do siebie dość ściśle. Salceson czarny znany jest na terenie Wielkopolski od wielu pokoleń. Również przez wiele pokoleń nie zmieniały się sposoby produkcji. Salcesony należały do poślednich, czyli mniej cenionych przetworów, jakie pozyskiwało się w trakcie przerobu wieprzowiny. Salcesony dobrze przygotowane i przyprawione znajdują do dziś wielu smakoszy, zawierają ponadto w swym składzie podroby, bogate w liczne składniki odżywcze. Salceson czarny wyrabiany jest w osłonkach naturalnych, pęcherzach wieprzowych. Przepisy na salceson czarny (czasami również zwany krwistym), znajdujące się zarówno w książkach o tematyce kulinarnej, jak i znane z przekazów osób zajmujących się jego wytwarzaniem oraz gospodarstw domowych, potwierdzają niezmienność stosowanych surowców i metod jego wytwarzania. Maria Disslowa w „Jak gotować. Praktyczny podręcznik kucharstwa” (Poznań 1930 rok) podaje przepis na: „Salceson z krwi: 2 kg podbrzusza lub głowizny, płucka, serce, ½ kg wątroby, ozór, ½ kg słoniny, ½ litra krwi, korzenie i sól (jak na salceson biały) – szczypta majeranku, gałki muszkatołowej, pieprzu gorzkiego i angielskiego ziela, 2-3 łyżki soli, żołądek”.", "url": "https://www.gov.pl/web/rolnictwo/salceson-czarny-z-wielkopolski", "category": "wielkopolskie", "sub_category": "Mięso świeże oraz produkty mięsne", "phrase": "Salceson biały z Wielkopolski"}