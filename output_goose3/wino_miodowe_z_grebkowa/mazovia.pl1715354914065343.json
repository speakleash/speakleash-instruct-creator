{"meta_description": "", "title": "Wino miodowe z Grębkowa - Witryna", "content": "Gmina Grębków to typowo wiejska gmina, w której podstawową funkcją działalności mieszkańców jest rolnictwo. Posiada wysokie walory ekologiczne i krajobrazowe, które zostały włączone do programu ochrony przyrody. Dzięki takim warunkom przyrodniczym, które sprzyjały hodowli pszczół, do dnia dzisiejszego na terenie gminy kultywowane są tradycje pozyskiwania miodu. Miód wytwarzany przez mieszkańców wykorzystywany jest również jako podstawowy produkt do sporządzania różnych napojów, takich jak piwa miodowe oraz wina. Do przygotowania wina miodowego używane są różne owoce leśne, których dostatek zapewniają okoliczne lasy i pola, „(…) takie jakie w okolicy były: jarzębina, głóg, tarnina, czeremcha. Oczywiście czarne jagody, poziomki, maliny, żurawinę” (Wywiad przeprowadzony z mieszkańcami Grębkowa). Proces przygotowywania wina jest bardzo pracochłonny i długotrwały. Najpierw należy wycisnąć sok ze świeżych owoców leśnych za pomocą odpowiedniej prasy, a następnie przygotować brzeczki z wody i miodu. Aby wino było słodkie lub gdy owoce są bardzo kwaśne, stosowana jest mocniejsza brzeczka. Do przegotowanej i lekko przestudzonej wody dodawany jest miód, a następnie sok. Po wstępnej fermentacji tzw. burzliwej, wino jest ściągane do innego balonu i odstawiane w chłodne miejsce nawet na kilka miesięcy, w zależności od rodzaju owoców i ilości dodanego miodu. Im dłużej trwa druga faza fermentacji tzw. cicha, tym wino wychodzi lepszej jakości. Dzięki zastosowaniu tradycyjnej metody pozyskiwania miodu oraz zasobności lasów w różne owoce leśne, wino miodowe do dnia dzisiejszego cieszy się dużą popularnością.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/napoje-alkoholowe-i-bezalkoholowe/wino-miodowe-z-grebkowa.html", "category": "mazowieckie", "sub_category": "Napoje (alkoholowe i bezalkoholowe)", "phrase": "Wino miodowe z Grębkowa"}