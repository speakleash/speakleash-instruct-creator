{"meta_description": "", "title": "Miód z Beskidu Wyspowego dostał znak „Chroniona Nazwa Pochodzenia” - Pasieka24 - portal dla pszczelarzy z pasją", "content": "Dlaczego warto kupować polski miód? Bo mamy produkty unikatowe na skalę światową! Na początku sierpnia Komisja Europejska nadała znak „Chroniona Nazwa Pochodzenia” miodowi spadziowemu wytwarzanemu na obszarze Beskidu Wyspowego w woj. małopolskim. Niemal połowę Beskidu Wyspowego porasta jodła pospolita – są to największe lasy tego gatunku w całej Polsce. W dodatku spadź wydalaną przez żerujące na tych drzewach mszyce zbierają pszczoły miodne rasy kraińskiej linii Dobra. Więcej na temat tej unikatowej linii pisał Rafał Szyrszeń w artykule „Pozytywne i negatywne aspekty terenów zachowawczych na przykładzie linii Dobra”. Beskidzki miód objęty „Chronioną Nazwą pochodzenia” ma bardzo ciemną, zielonoczarną barwę. Najciemniejsza jest patoka, która po skrystalizowaniu staje się jaśniejsza, brązowa. – Wspólne występowanie wszystkich elementów, takich jak wysoki udział w lasach jodły pospolitej, hodowla pszczoły miejscowej linii Dobra, czystość środowiska i sprzyjający mikroklimat Beskidu Wyspowego oraz tradycyjny model gospodarki pasiecznej i umiejętności lokalnych pszczelarzy mają bezpośrednie odzwierciedlenie w szczególnych właściwościach miodu spadziowego z Beskidu Wyspowego – napisał resort rolnictwa w komunikacie.", "url": "https://pasieka24.pl/index.php/pl-pl/aktualnosci/wiadomosci-z-polski/2689-miod-z-beskidu-wyspowego-dostal-znak-ekologiczny-chroniona-nazwa-pochodzenia", "category": "małopolskie", "sub_category": "Miody", "phrase": "Miód spadziowy z Beskidu Wyspowego"}