{"meta_description": "", "title": "Miód spadziowy z Beskidu Wyspowego wpisany do rejestru CNPiCOG", "content": "Miód spadziowy z Beskidu Wyspowego został wpisany do Rejestru Chronionych Nazw Pochodzenia i Chronionych Oznaczeń Geograficznych. Jest to 44 produkt z Polski na tej liście i jednocześnie 16 pochodzący z województwa małopolskiego. Jak informuje portal kmy.pl, najsłynniejszy produkt pszczeli z Beskidu Wyspowego jest bardzo charakterystyczny. Odznacza się zapachem żywicy oraz ciemnozieloną barwą z ciemnobrązowymi przebarwieniami. Jego smak jest słodki i delikatny. Miód spadziowy z Beskidu Wyspowego już w 2011 roku został wpisany na Listę Produktów Tradycyjnych prowadzoną przez Ministra Rolnictwa i Rozwoju Wsi. Jednak unijną ochronę uzyskał dopiero dziewięć lat później. Miód wytwarzany jest na terenie powiatu myślenickiego ze spadzi jodłowej, wydalanej przez miodownicę jodłową zieloną, rosnącej na jodle pospolitej. Z gałęzi jodłowych pobierany jest przez mszyce sok roślinny, z którego wydalana jest przez nie spadż, czyli lepka, słodka ciecz, zbierana przez pszczoły, które akurat na obszarze Beskidu Wyspowego wyróżniają się bardzo wysoką odpornością. W latach 30. XX wieku powstała tu linia pszczół Dobra, która od 2014 roku jest objęta ochroną zasobów genetycznych. Na obszarze gmin Dobra i Tymbark pszczoły te znajdują się w rejonie hodowli zachowawczej. Miód spadziowy na obszarze Beskidu Wyspowego jest wytwarzany od czasów średniowiecza. Sprzyjało temu nie tylko specyfika tutejszych pszczół, ale również warunki terenu porośniętego Puszczą Karpacką, z dominującymi gatunkami jodły pospolitej i buka zwyczajnego.", "url": "https://www.portalpszczelarski.pl/artykul/2412-miod-spadziowy-z-beskidu-wyspowego-wpisany-do-rejestru-cnpicog", "category": "małopolskie", "sub_category": "Miody", "phrase": "Miód spadziowy z Beskidu Wyspowego"}