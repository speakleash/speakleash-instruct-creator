{"meta_description": "", "title": "Miód spadziowy z Beskidu Wyspowego z oznaczeniem Chronionej Nazwy Pochodzenia - Oficjalny serwis Urzędu Miasta Mszana Dolna", "content": "Miód spadziowy z Beskidu Wyspowego to już 44. polski produkt, który został wpisany do rejestru Komisji Europejskiej. Rejestr tworzony jest w ramach europejskiej polityki jakości i ochrony wyjątkowych produktów regionalnych. 5 sierpnia 2020 r. w Dzienniku Urzędowym Unii Europejskiej zostało opublikowane rozporządzenie wykonawcze Komisji (UE) 2020/1154 z dnia 29 lipca 2020 r. rejestrujące w rejestrze chronionych nazw pochodzenia i chronionych oznaczeń geograficznych nazwę „Miód spadziowy z Beskidu Wyspowego” (ChNP). Chroniona Nazwa Pochodzenia podkreśla nierozerwalny związek produktu z konkretnym obszarem geograficznym, któremu zawdzięcza on szczególną jakość i wyjątkowe cechy. Miód spadziowy z Beskidu Wyspowego to płynny lub skrystalizowany miód spadziowy pochodzący z górskich lasów jodłowych Beskidu Wyspowego, które stanowią prawie połowę tego obszaru, a udział w lasach jodły pospolitej jest największy w całej Polsce. Spadź jodłowa jest pozyskiwana przez pszczoły rasy kraińskiej linii Dobra, która została lokalnie wytworzona i jest najlepiej przystosowana do panujących tam warunków. Miód ten wyróżnia się bardzo ciemną barwą. Najciemniejszy jest w postaci nieskrystalizowanej i przybiera wtedy zielono-czarna barwę, a po krystalizacji staje się jaśniejszy. Wspólne występowanie wszystkich elementów, takich jak wysoki udział w lasach jodły pospolitej, hodowla pszczoły miejscowej linii Dobra, czystość środowiska i sprzyjający mikroklimat Beskidu Wyspowego oraz tradycyjny model gospodarki pasiecznej i umiejętności lokalnych pszczelarzy mają bezpośrednie odzwierciedlenie w szczególnych właściwościach miodu spadziowego z Beskidu Wyspowego. Informacje na temat wszystkich dotychczas zarejestrowanych produktów można znaleźć TUTAJ  Rejestr tworzony jest w ramach europejskiej polityki jakości i ochrony wyjątkowych produktów regionalnych.  Małopolska jest krajowym liderem pod względem ilości produktów regionalnych, które zostały zarejestrowane przez Unię Europejską. 16 z 44 zarejestrowanych polskich produktów pochodzi właśnie z tego województwa. Pierwszym polskim produktem, który otrzymał certyfikat UE, była pochodząca z Małopolski bryndza podhalańska. Następnie małopolscy producenci zarejestrowali kolejnych 15 produktów. Certyfikat Chroniona Nazwa Pochodzenia mają: bryndza podhalańska, oscypek, redykołka (rodzaj sera z mleka owczego), karp zatorski, fasola \"Piękny Jaś\", miód spadziowy z Beskidu Wyspowego.  Certyfikat Chronione Oznaczenie Geograficzne posiada: jabłko łąckie, śliwka suska sechlońska (podsuszana i podwędzana śliwka z pestką), chleb prądnicki, obwarzanek krakowski, kiełbasa lisiecka, jagnięcina podhalańska, kiełbasa piaszczańska, czosnek galicyjski. Z kolei kiełbasa krakowska sucha staropolska posiada certyfikat Gwarantowana Tradycyjna Specjalność. Beskid Wyspowy to część Beskidów Zachodnich, położona pomiędzy doliną Raby a Kotliną Sądecką na terenie województwa małopolskiego. Charakterystyczną cechą tego regionu jest występowanie odosobnionych, pojedynczych szczytów, od czego pochodzi jego nazwa. Zajmuje powierzchnię ok. 1 tys. km kw.  na podstawie:  Ministerstwo Rolnictwa i Rozwoju Wsi/Radio Kraków  fot. Ministerstwo Rolnictwa i Rozwoju Wsi", "url": "https://mszana-dolna.eu/aktualnosci/2020-08-06/miod-spadziowy-z-beskidu-wyspowego-z-oznaczeniem-chronionej-nazwy-pochodzenia.html", "category": "małopolskie", "sub_category": "Miody", "phrase": "Miód spadziowy z Beskidu Wyspowego"}