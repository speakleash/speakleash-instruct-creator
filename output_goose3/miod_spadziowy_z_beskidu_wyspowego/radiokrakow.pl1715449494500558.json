{"meta_description": "", "title": "Miód spadziowy z Beskidu Wyspowego objęty unijną ochroną", "content": "Miód spadziowy z Beskidu Wyspowego to płynny lub skrystalizowany miód spadziowy pochodzący z górskich lasów jodłowych tego pasma górskiego. Stanowią one prawie połowę tego obszaru, a udział w lasach jodły pospolitej jest największy w całej Polsce. Spadź jodłowa jest pozyskiwana przez pszczoły rasy kraińskiej linii Dobra, która została lokalnie wytworzona i jest najlepiej przystosowana do panujących tam warunków. Miód ten wyróżnia się bardzo ciemną barwą. Najciemniejszy jest w postaci nieskrystalizowanej i przybiera wtedy zielono-czarną barwę, a po krystalizacji staje się jaśniejszy. „Wspólne występowanie wszystkich elementów, takich jak wysoki udział w lasach jodły pospolitej, hodowla pszczoły miejscowej linii Dobra, czystość środowiska i sprzyjający mikroklimat Beskidu Wyspowego oraz tradycyjny model gospodarki pasiecznej i umiejętności lokalnych pszczelarzy mają bezpośrednie odzwierciedlenie w szczególnych właściwościach miodu spadziowego z Beskidu Wyspowego” - wskazał resort rolnictwa w komunikacie. Produkty regionalne to produkty wytwarzane tylko w niektórych regionach Unii Europejskiej, a ich nazwa i specyficzne metody wytwarzania są prawnie chronione. Do indywidualizacji produktów służą oznaczenia geograficzne - Chronione Oznaczenie Geograficzne (ChOG) i Chroniona Nazwa Pochodzenia (ChNP). Wskazują one na pochodzenie produktów, z których słynie dany region. Istnieje jeszcze Gwarantowana Tradycyjna Specjalność (GTS) – w odróżnieniu od pozostałych oznaczeń produkt taki można wytwarzać na terenie całego kraju, pod warunkiem spełniania warunków specyfikacji. Rejestr tworzony jest w ramach europejskiej polityki jakości i ochrony wyjątkowych produktów regionalnych. Małopolska jest krajowym liderem pod względem ilości produktów regionalnych, które zostały zarejestrowane przez Unię Europejską. 16 z 44 zarejestrowanych polskich produktów pochodzi właśnie z tego województwa. Pierwszym polskim produktem, który otrzymał certyfikat UE, była pochodząca z Małopolski bryndza podhalańska. Następnie małopolscy producenci zarejestrowali kolejnych 15 produktów. Certyfikat Chroniona Nazwa Pochodzenia mają: bryndza podhalańska, oscypek, redykołka (rodzaj sera z mleka owczego), karp zatorski, fasola \"Piękny Jaś\", miód spadziowy z Beskidu Wyspowego. Certyfikat Chronione Oznaczenie Geograficzne posiada: jabłko łąckie, śliwka suska sechlońska (podsuszana i podwędzana śliwka z pestką), chleb prądnicki, obwarzanek krakowski, kiełbasa lisiecka, jagnięcina podhalańska, kiełbasa piaszczańska, czosnek galicyjski. Z kolei kiełbasa krakowska sucha staropolska posiada certyfikat Gwarantowana Tradycyjna Specjalność. Beskid Wyspowy to część Beskidów Zachodnich, położona pomiędzy doliną Raby a Kotliną Sądecką na terenie województwa małopolskiego. Charakterystyczną cechą tego regionu jest występowanie odosobnionych, pojedynczych szczytów, od czego pochodzi jego nazwa. Zajmuje powierzchnię ok. 1 tys. km kw. Zgodnie z turystyczną tradycją nazwę \"Beskid Wyspowy\" wymyślił jeden z najsłynniejszych propagatorów turystyki pieszej prof. Kazimierz Sosnowski (1875-1954) podczas wycieczki z grupą młodzieży na górę Ćwilin. Turystyczny przekaz mówi, że miało się to stać wcześnie rano, gdy przy wschodzącym słońcu z mgły wyłaniały się tylko wierzchołki pobliskich gór, przypominając wyspy na szarym morzu. Skontaktuj się z Radiem Kraków - czekamy na opinie naszych Słuchaczy  Pod każdym materiałem na naszej stronie dostępny jest przycisk, dzięki któremu możecie Państwo wysyłać maile z opiniami. Wszystkie będą skrupulatnie czytane i nie pozostaną bez reakcji. Opinie można wysyłać też bezpośrednio na adres [email protected] Zapraszamy również do kontaktu z nami poprzez SMS - 4080, telefonicznie (12 200 33 33 – antena,12 630 60 00 – recepcja), a także na nasz profil na Facebooku oraz Twitterze.", "url": "https://www.radiokrakow.pl/aktualnosci/nowy-sacz/miod-spadziowy-z-beskidu-wyspowego-objety-unijna-ochrona/", "category": "małopolskie", "sub_category": "Miody", "phrase": "Miód spadziowy z Beskidu Wyspowego"}