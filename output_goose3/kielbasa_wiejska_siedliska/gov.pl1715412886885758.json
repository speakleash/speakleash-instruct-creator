{"meta_description": "W dniu 5 stycznia 2022 roku na Listę Produktów Tradycyjnych została wpisana w kategorii: Mięso świeże oraz produkty mięsne: „kiełbasa wiejska siedliska”.", "title": "Kiełbasa wiejska siedliska - - Portal Gov.pl", "content": "Smak swoisty dla chudej kiełbasy wieprzowej, słono-pieprzny z wyczuwalną nutą czosnku, o wyraźnym zapachu wędzonego mięsa Kiełbasa jest nieodłącznym elementem kuchni staropolskiej. Dotarła do nas w czasach saskich i jest bez wątpienia rarytasem polskich stołów. Tajniki robienia kiełbasy były przez lata umiejętnością pożądaną. W czasach saskich głoszono, że dobry szlachecki kucharz powinien umieć przyrządzać ją na 12 sposobów, a pański aż na 24 sposoby. Tradycja wytwarzania kiełbasy w Siedliskach sięga około 50 lat. Od niepamiętnych czasów na wsi hodowano świnie, które były ubijane przy okazji różnego rodzaju świąt, spotkań rodzinnych czy żniw. Ze względu na ograniczone możliwości przechowywania, a przede wszystkim brak lodówek, większość mięsa wędzono lub wyrabiano z niego kiełbasy. Mięso wykorzystywane do produkcji kiełbasy pochodziło w głównej mierze z trzody chlewnej hodowanej w okolicznych gospodarstwach rolnych. Receptura kiełbasy wiejskiej siedliskiej, opracowana przez Siedliszczan  do perfekcji, wyróżniała się i nadal wyróżnia na tle innych wyrobów wędliniarskich wytwarzanych na Lubelszczyźnie. Po dziś dzień zachwyca głębią smaku i niepowtarzalnym zapachem wędzonki. Kiełbasa wiejska siedliska wyrabiana jest z mieszanki wysokogatunkowego mięsa chudego i tłustego, doprawionego mieszanką świeżych przypraw. Cały proces powstawania kiełbasy odbywa się według tradycyjnej receptury z odpowiednim doborem drewna dębowego, w dymie o ściśle określonej temperaturze 80-85°C przez 2-2,5 godziny. Proces wędzenia nadaje produktowi ciemnobrązowej barwy oraz stałej i sprężystej konsystencji. Tradycyjną metodę produkowania kiełbasy wiejskiej siedliskiej pamiętają starsze pokolenia. Wieść o niej nie zaginęła i jest przekazywana coraz większej rzeszy smakoszy potraw tradycyjnych, ceniących sobie dawne receptury. Słono-pieprzny smak kiełbasy wiejskiej siedliskiej z wyczuwalną nutą wędzonki czyni produkt wyjątkowym i niepowtarzalnym.", "url": "https://www.gov.pl/web/rolnictwo/kielbasa-wiejska-siedliska", "category": "lubelskie", "sub_category": "Mięso świeże oraz produkty mięsne", "phrase": "Kiełbasa wiejska siedliska"}