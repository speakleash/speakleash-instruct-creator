{"meta_description": "Wszystko zaczęło się od umiejętności masarskich Michała Sidora wiele lat temu. Swoją wiedzę przekazał synowi i jego żonie, a oni swoim dzieciom, które...", "title": "Gm. Fajsławice: Siedliskie znaczy dobre i tradycyjne", "content": "Na listę prowadzoną przez Ministerstwo Rolnictwa i Rozwoju Wsi wpisane zostały cztery kolejne produkty tradycyjne wyrabiane w zakładzie masarskim w Siedliskach Drugich. Są to: szynka wiejska siedliska, schab wiejski siedliski, kiełbasa wiejska siedliska i boczek wiejski siedliski. - Proces rejestracji trwał około roku. Wszystko trzeba było dokładnie i skrupulatnie opisać. Musieliśmy dotrzeć do źródeł, a także oprzeć się na faktach, książkach i historii. Zbierałam wywiady wśród okolicznych mieszkańców w wieku powyżej 80 i 90 lat, którzy w tej kwestii mieli najwięcej do powiedzenia. Niektórzy pamiętali naszego pradziadka Michała, jak produkował te wędliny - opowiada Aleksandra Flejmer-Smyk. Michał Sidor nauczył fachu Zdzisława i Bronisławę Sidorów. W następnym pokoleniu dobrą rękę do wędlin mieli Barbara i Jerzy Flejmerowie, którzy 13 lat temu otworzyli zakład masarski w Siedliskach Drugich. Kulinarne dziedzictwo i działalność gospodarczą kontynuują teraz ich dzieci. - Zarejestrowanie naszych wędlin to wielkie wyróżnienie. W końcu mogliśmy udowodnić naszym klientom, że te wyroby są prawdziwe, mają długoletnią tradycję i co najmniej 60-letnią recepturę. Są też naturalne i najwyższej jakości. Nie są to tylko puste słowa, bo zostało to udowodnione i potwierdzone przez instytucję, która jest wiarygodna dla wszystkich. Nie chodzi o to, że ktoś konkretnie wątpił w nasze produkty. Teraz dużo jest jednak samozwańczych zakładów, które niby produkują wyroby wiejskie, a w rzeczywistości mają niewiele z nimi wspólnego - podkreśla Paweł Flejmer. - Na przestrzeni lat zmieniło się głównie to, że wcześniej wyrabiało się wszystko ręcznie, teraz mamy pomoc w postaci maszyn i urządzeń. Chodzi na przykład o nadziewarki do farszu - dodaje pani Aleksandra. - Na ministerialnej Liście Produktów Tradycyjnych znajduje się już kilka produktów z naszych rodzimych stron, między innymi: zupa chłopska fajsławicka, jabłczanka z Fajsławic, pierogi z czerwoną fasolą, czy tymianek z Fajsławic, do próbowania których serdecznie zachęcamy - mówi Aleksandra Granat z Urzędu Gminy Fajsławice.", "url": "https://www.supertydzien.pl/artykul/12463,gm-fajslawice-siedliskie-znaczy-dobre-i-tradycyjne", "category": "lubelskie", "sub_category": "Mięso świeże oraz produkty mięsne", "phrase": "Kiełbasa wiejska siedliska"}