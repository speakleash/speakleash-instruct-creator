{"meta_description": "8 stycznia w Urzędzie Marszałkowskim Województwa Małopolskiego odbyło się spotkanie Rady ds. Produktów Tradycyjnych, na którym zostały ocenione wnioski o wpis na Listę Produktów Tradycyjnych Ministerstwa Rolnictwa i Rozwoju Wsi. Z obszaru działania Stowarzyszenia „Na Śliwkowym Szlaku” o wpis na listę starały się dwa produkty: polywka oraz razowiec lipnicki.", "title": "Polywka, razowiec lipnicki i lipina będą na liście Produktów Tradycyjnych", "content": "8 stycznia w Urzędzie Marszałkowskim Województwa Małopolskiego odbyło się spotkanie Rady ds. Produktów Tradycyjnych, na którym zostały ocenione wnioski o wpis na Listę Produktów Tradycyjnych Ministerstwa Rolnictwa i Rozwoju Wsi. Z obszaru działania Stowarzyszenia „Na Śliwkowym Szlaku” o wpis na listę starały się dwa produkty: polywka oraz razowiec lipnicki. Polywka, to tradycyjny kompot wigilijny z suszonych i wędzonych owoców, gruszek, jabłek, śliwek. Produkowany jest w gospodarstwie państwa Nowaków w Żmiącej, w gminie Laskowa, którzy go butelkują, pasteryzują i sprzedają. Razowiec lipnicki to pieczywo z pszenno-żytniej mąki z powtórnego przemiału, na naturalnym zakwasie, bez drożdży, cukru, mleka, polepszaczy i konserwantów. Wypiekane jest przez Andrzeja Wnęka z Lipnicy Górnej w gminie Lipnica Murowana, z ekologicznego ziarna z własnego gospodarstwa, mielonego w kamiennych żarnach, w piecu chlebowym opalanym drewnem. Długo zachowuje świeżość – ponad tydzień – mówi Katarzyna Łagosz ze Stowarzyszenia „Na śliwkowym szlaku”. Polywka została zakwalifikowana do wpisu na listę. Producenci razowca muszą jeszcze dostarczyć brakujące dokumenty. – Złożyliśmy również wniosek dotyczący kolejnego produktu żywnościowego – lipnickiej lipiny. To tradycyjna herbata z kwiatów lipy, używana w rejonie Lipnicy Murowanej – dodaje Katarzyna Łagosz. Wpis razowca lipnickiego i i lipiny zdecyduje się na następnym posiedzeniu Rady ds. Produktów Tradycyjnych w Krakowie. Potem wnioski zostaną wysłane do Ministerstwa Rolnictwa i Rozwoju Wsi. Na liście produktów tradycyjnych znajdują się już trzy inne produkty z obszaru działania Lokalnej Grupy Działania „Na Śliwkowym Szlaku”: susorki iwkowskie, iwkowska imbirówka i kukiełka Uszewska. Stowarzyszenie „Na Śliwkowym Szlaku” to Lokalna Grupa Działania skupiająca 7 małopolskich gmin: Czchów, Gnojnik i Iwkowa (powiat brzeski), Łososina Dolna i Gródek nad Dunajcem (powiat nowosądecki), Lipnica Murowana (powiat bocheński), Laskowa (powiat limanowski). Motywem przewodnim obszaru stał się śliwkowy szlak, a charakterystycznym łącznikiem śliwka, będąca symbolem tradycji i kultury mieszkańców.", "url": "https://www.ogrodinfo.pl/rynki-i-prawo/polywka-razowiec-lipnicki-i-lipina-beda-na-liscie-produktow-tradycyjnych/", "category": "małopolskie", "sub_category": "Napoje (alkoholowe i bezalkoholowe)", "phrase": "Imbirówka iwkowska"}