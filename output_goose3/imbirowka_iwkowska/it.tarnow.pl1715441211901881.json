{"meta_description": "", "title": "Iwkowa - Dobrociesz, (Szlak Śliwki)", "content": "Dzięki drewnianej świątyni – kościołowi pw. Nawiedzenia Najświętszej Marii Panny Iwkowa leży na szlaku architektury drewnianej. Jest jednak znana z corocznego “Święta Suszonej Śliwki” a gminę zwiedzać można wyjątkowym szlakiem – Szlakiem Suszonej Śliwki. Dzięki podgórskiemu położeniu oraz warunkom glebowo-klimatycznym na terenie gminy popularna jest uprawa i suszenie śliw. W miejscowościach Doborciesz, Wojakowej i w Kątach, w niemal każdym gospodarstwie znajduje się tradycyjna suszarnia opalana twardym, bukowym drewnem, gdzie owoce wędzi się dymem lub też nowoczesne urządzenie, w którym śliwki suszy się “na ciepło”. Zaraz po zbiorach owoce podsusza się partiami i składuje w workach. Gdy podsuszony jest już cały zbiór, wsypuje się go ponownie na ruszt i dosusza. Suski – susz ze śliwki węgierki, a także tzw. mieszanka iwkowska, czyli kompozycja suszonych owoców. Specjały te są dostępne w wielu gospodarstwach Dobrociesza, Kątów i Wojakowej. Frykando świńskie pieczone podawane z sosem śliwkowym, czyli elementy z udźca wieprzowego nadziewane suszoną śliwką. Podawane z kluseczkami galuszke (węgierskie) lub drążonymi ziemniaczkami. Frykando serwowane jest w restauracji “u Zygi” w Iwkowej. Topionka – smalec z suszoną śliwką. Niepowtarzalny smak uzyskuje się dzięki dodaniu do stopionej słoniny boczku, kiełbasy wiejskiej, świeżych jabłek, suszonych śliwek oraz aromatycznych ziół. Szynka wiejska “Jarzmik”. Produkowana z udźca wieprzowego wg tradycyjnych receptur przez Tadeusza Jarzmika z Wojakowej. Kiełbasa wiejska “swojska”. Kiełbasa wiejska wieprzowa, tradycyjnie wędzona, produkowana jest przez Tadeusza Urygę w Wojakowej, Janusza Urygę w Porąbce Iwkowskiej oraz Kazimierza Motaka w Iwkowej. “Swojska” jest doskonałym dodatkiem do koreczków z suszoną śliwką. Śliwowica paryjówka. Mocna wódka ze śliw o smaku koniaku. Swoją nazwę zawdzięcza trudno dostępnym miejscom, tzw. paryjom, w których była kiedyś produkowana. Imbirówka – grzana, czysta wódka z dodatkiem imbiru i cukru. Podawane niezmiennie w Restauracji “Belanka”. Można jej także posmakować w Restauracji “Zyga”. Udziec pieczony po iwkowsku “Bacówka”. Wieprzowy o miodowo – złotej skórce podawany z aromatycznym sosem przyrządzonym na bazie białego sera swojskiego z dodatkiem czosnku, serwowany w Bacówce “Biały Jeleń” w Iwkowej. Więcej na: www.iwkowa.pl oraz www.nasliwkowymszlaku.pl", "url": "https://www.it.tarnow.pl/atrakcje/region-tarnowski/ciekawe-miejsca/iwkowa-dobrociesz-szlak-sliwki/", "category": "małopolskie", "sub_category": "Napoje (alkoholowe i bezalkoholowe)", "phrase": "Imbirówka iwkowska"}