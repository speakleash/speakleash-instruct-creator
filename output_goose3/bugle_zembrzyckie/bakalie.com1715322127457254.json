{"meta_description": "<?php 376", "title": "<?php 376", "content": "Co tak naprawdę wiemy o Krakowie? Wiemy, że to drugie, pod względem wielkości miasto w Polsce, wiemy, że to dawna stolica Polski.Znamy jego położenie geograficzne. Znamy jego zabytki: Kościół Mariacki, Wawel, Sukiennice, Smoczą Jamę i przepiękny krakowski rynek. Rynek, na którym królują gołębie, kobiety sprzedające kwiaty, a także obwarzanki. Obwarzanki, które sprzedawane są z charakterystycznych wózeczków. A co wiemy o kuchni krakowskiej ? Kuchnia krakowska to inaczej kuchnia galicyjska. Ukształtowała się ona pod wpływem kuchni austryjackiej przede wszystkim wiedeńskiej. Bardzo popularne są bowiem jajka po wiedeńsku czy sernik wiedeński. Niemniej jednak kuchnia małopolska to kuchnia polska, czyli tradycyjny barszcz biały, a także zaparzane wędliny. Tradycyjna gościnność krakowska nakazuje, by podać to, co najlepsze. Wiekowe tradycje, sprawdzone receptury oraz przekazywane z pokolenia na pokolenia sposoby uprawy to tajemnica wybornych małopolskich przysmaków. Obwarzanek krakowski swoim wyglądem przypomina pierścień. Jest owalny z tzw. dziurką w środku. Jego powierzchnia nie jest gładka, tylko ma formę spirali. Barwa obwarzanka mieści się w kanonach od jasnozłocistego, przez ciemnozłocisty, do jasnobrązowego z wyraźnym połyskiem.  Oryginalny produkt: powinien mieć średnicę 12-17 cm, grubość splotu 2-4 cm oraz wagę 80-120g. Do dekoracji obwarzanka krakowskiego używa się: soli, sezamu, maku, czarnuszki, sera cebuli, mieszanki ziół, a także mieszanki przypraw. Obwarzanek krakowski to przysmak, który znany jest od ponad 600 lat. Od 2006 roku jest on zarejestrowany jako produkt regionalny z zastrzeżonym sposobem produkcji. Chleb prądnicki to ciemne pieczywo, wytwarzane z zakwasu żytniego. Jego skórka, grubości 4-6 mm, cechuje się odcieniem od brązowego do ciemnobrązowego, ma jednolitą powierzchnię lub z widocznymi pęknięciami, a pokryta jest cienką warstwą otrąb żytnich. Chleb prądnicki pieczony jest o kształcie owalnym, w bochenkach o wadze 14 kg lub 4,5 kg lub o kształcie okrągłym, a jego bochenki ważą 4,5 kg. Na etykiecie musi zostać umieszczony symbol chronionego oznaczenia geograficznego oraz napis „Chronione Oznaczenie Geograficzne\". Skąd nazwa „chleb prądnicki”? Nazwa wywodzi się od wiosek nad strumieniem Prądnik – najważniejsze z nich to Prądnik Czerwony i Biały, w których istniały liczne młyny. Miód turecki nazywany jest także trupim miodkiem. Jest to produkt, który można kupić, jedynie kilka razy w roku. Miód turecki, niestety niewiele ma wspólnego z miodem. To smakołyk, który powstaje ze skarmelizowanego cukru i pokruszonych włoskich orzechów. Czasem dodaje się do niego zapachowe olejki lub kakao. Skąd nazwa trupi miodek ? Twarde karmelki sprzedawane są bowiem wyłącznie we Wszystkich Świętych i w Zaduszki przed bramami krakowskich cmentarzy.  W dawnych czasach przysmak ten przywożony był przez kupców w bryłach. Podczas sprzedaży, bryły były dzielone na małe kawałeczki i zawijane w papierki. Dziś, podobnie jak inne odpustowe słodycze, sprzedaje się je w foliowych woreczkach w formie kwadratowych, nieco nieregularnych cukierków. Jak kiełbasa to tylko lisiecka. Kiełbasa lisiecka to wędzona kiełbasa wytwarzana z mięsa wieprzowego w gminach Czernichów i Liszki. Kiełbasa lisiecka zawdzięcza swoją nazwę właśnie gminie Liszki. Kiełbasa ta składa się w 85% z mięsa z szynki. Ze źródeł wynika, że rzeźnicy z podkrakowskich wsi swoje wyroby sprzedawali na wolnych targach od końca XVII wieku. Przysmaki te wpisane są do Rejestru Chronionych Nazw Pochodzenia i Chronionych Oznaczeń Geograficznych lub do Rejestru Gwarantowanych Tradycyjnych Specjalności. Wyroby te znajdują się także na Liście Produktów Tradycyjnych.  Podstawą rejestracji produktu na ww. liście jest tradycja jego wytwarzania, ponad 25 lat, i szczególna oraz niepowtarzalna jakość związana z historycznie ugruntowanymi przepisami, metodami produkcji i sposobami przetwarzania czy dojrzewania żywności, które gwarantują wysoką jakość otrzymanego produktu.    Na liście tej znajdują się również inne krakowskie specjały: bajgiel z Kazimierza, ciasteczka wyśmienite, precelek krakowski, bugle zembrzyckie, paluszki krakowskie, małopolski miód spadziowy, żurek po krakowsku, barszcz czerwony po krakowsku, balsam kapucyński.", "url": "https://bakalie.com/artykul/strefa-wiedzy/krakow-smaki-malopolski.html", "category": "małopolskie", "sub_category": "Wyroby piekarnicze i cukiernicze", "phrase": "Bugle zembrzyckie"}