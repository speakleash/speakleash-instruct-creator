{"meta_description": "Oficjalna witryna Gminy Mucharz", "title": "Gmina Mucharz - Romantyczna Lanckorona", "content": "W dniach 23-25 sierpnia 2013 roku w Lanckoronie mogliśmy przeżyć niesamowite chwile biorąc udział w atrakcjach przygotowanych przez organizatorów Romantycznej Lanckorony. Już w piątek wieczorem miasteczko na wzgórzu ogarnęła aura miłości sądząc po ilości zakochanych par jakie spotkać można było w restauracji VERONA gdzie odbył się koncert zespołu „Allergen\" znanego z programu telewizyjnego „Must be the Music\". Zespół zafundował widzom silną dawkę energii, a miła i sprawna obsługa restauracji potraw i napojów, które tą energię podtrzymywały. Skąd inąd nazwa VERONA fantastycznie wpisuje się w romantyczny klimat, zapewne Romeo i Julia zajadali by się tutaj Margaritą. W sobotę rano imprezę otwarły warsztaty teatralne dla dzieci i młodzieży które prowadził „Teatr Figur\" z Krakowa. Warsztaty trwały dwa dni podczas których „wstępnie wyszkolono\" młodych akrobatów, żonglerów a nawet Klaunów. LGD Gościniec 4 żywiołów w ramach realizacji projektu „Produkt Lokalny Małopolska\" oraz „Wioski tematyczne pomysłem na innowacyjne produkty turystyki wiejskiej\" przygotował AFRODYZJAKI „Prosto od Rolnika\" oraz niepowtarzalne oferty Wioski 3 Wionków - Jastrzębi i Wioski Rzemiosł i Umiejętności - Stronia. Swoje AFRRODYZJAKI zaprezentowali rolnicy z terenu Gościńca m.in. Pani Anna Zabiegaj ze Stryszowa- faszerowana papryka, rozgrzewający syrop z babki lancetowatej, słodkie soki z porzeczki i agrestu; Pani Jolanta Fidelus z Zembrzyc - bugle zembrzyckie, Pani Monika Kadela z Tarnawy Dolnej - pszenno-żytni chlebek na zakwasie; Pan Stanisław Mirocha z Kalwarii Zebrzydowskiej - miody spadziowe i mniszkowe. Pan Stefan Wójcicki z Kalwarii Zebrzydowskiej przywiózł ze sobą specjalną maszynę do tłoczenia oleju na zimno dzięki której wszyscy zebrani na rynku mogli zobaczyć i usłyszeć jak tłoczy się olej z rzepaku. Pan Wójcicki opowiedział również do czego nadają się oleje wytłoczone z różnych roślin. Panie ale także Panowie wiedzą teraz na jakim oleju należy upiec schabowego dla ukochanej bądź ukochanego. Mnóstwo Pań zostało również obdarowanych przez swoich partnerów olejem kokosowym który poza celom konsumpcyjnym służy podobno jako genialny balsam do ciała czy odżywka do włosów. Przy stoiskach Jastrzębi oraz Stronia można się było poddać niezwykle przyjemnej zabawie w ogromnej kopie siana, która okazała się dużo lepszą atrakcją niż modne obecnie na każdej imprezie dmuchane zamki. Pary mogły zmierzyć swoją siłę miłości tnąc serce na dziadzie, szyjąc dla siebie różowe serca czy robiąc obrączki nierozłączki na szydełku z pomocą Pań z KGW ze Stronia. Odważni mogli wziąć udział w „Miłosnym Koncercie Życzeń\" czytając na scenie przygotowany wcześniej wiersz z wykaligrafowaną dedykacją dla swej miłości bądź zlecając to konferansjerowi. Furorę zrobiły wionki jastrząbskie popijane pietruszkową lemoniadą lub wodą Kępianką z Jastrzębi. Niezaprzeczalnie jednak Wioska 3 Wionków nie obyłaby się bez swojej charyzmatycznej wróżki ŁOLI, która za pomocą niezwykle prostych narzędzi potrafiła przepowiedzieć niebywałą, czasami bardzo skomplikowaną ale pozytywną przyszłość miłosną. W południe kiedy słońce sprawiało iż każdy rozsądny romantyk myślał o ochronie głowy można było obejrzeć wystawę i zakupić kapelusze w Galerii Mody Chimera a następnie zrobić w tymczasowym studiu fotografii nazwanym „fotoromantyką\" zdjęcie. O godzinie 16.00 odbył się długo i głośno zapowiadany wernisaż wystawy Eteryczna Lanckorona gdzie zobaczyć można było prace m.in. Kazimierza Wiśniaka, Ireny Zgudy, Marii Idziak , Państwa Budzowskich, Stanisława Chyczyńskiego, Danki Jaworskiej, a zaraz po nim koncert „Jazzująco o miłości\". Wieczorem „Hotel Modrzewiówka\" wyświetlał film „Dwoje do poprawki\" a w klimatycznym „Cafe Pensjonat\" spotkanie o poezji romantycznej z „pieprzną nutką\" poprowadzili Stanisław Chyczyński, Leszek Kozik i Jola Hytkowska. Spotkanie wywołało sporo emocji ale bez niej o miłości mówić czy pisać trudno. Niedziela upłynęła w podobnym charakterze, z tym akcentem, że zakochanych było jeszcze więcej, w Izbie Muzealnej odbyło się spotkanie z Urszulą Benką, na rynku wśród Klaunów, Afrodyzjaków, Wróżki i wielu innych atrakcji, których nie sposób wymienić krążyły jak papużki upojone miłością i romantycznym nastrojem pary. Były to piękne dni pełne słońca, zabawy i miłości, na które Gościniec 4 żywiołów jako jeden z organizatorów zaprasza serdecznie już za rok. (D. Węgrecka)", "url": "https://www.mucharz.pl/index.php/aktualnosci/149-romantyczna-lanckorona", "category": "małopolskie", "sub_category": "Wyroby piekarnicze i cukiernicze", "phrase": "Bugle zembrzyckie"}