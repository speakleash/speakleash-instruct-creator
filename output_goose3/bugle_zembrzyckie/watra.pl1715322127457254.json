{"meta_description": "WATRA - Podhalański Serwis Informacyjny", "title": "Rozsmakuj się w Małopolsce! / 13 czerwca 2013 / Rozmaitości / Małopolska /", "content": "Rozpoczęły się przygotowania do wielkiej i smakowitej podróży po Małopolsce. Ta wyprawa będzie pełna niespodzianek. Od Krakowa, przez Tarnów, Wadowice, Oświęcim, Miechów, Nowy Sącz, Nowy Targ rozciąga się trasa kulinarnych doznań. Wytyczają ją niezwykłe aromaty i tradycyjne smaki. Już niedługo wyruszamy w drogę już po raz dziewiąty! Zapraszamy na Małopolski Festiwal Smaku. Tegoroczną podróż kulinarną rozpoczniemy w Krakowie. Władzę nad miastem przejmą krakowskie wypieki - uwielbiane precle i obwarzanki oraz chleb prądnicki, którego rozmiar i waga onieśmiela, a smak zachwyca nawet wybrednych. A to wszystko podczas 10. Jubileuszowego Święta Chleba. Na trasie tej smakowitej podróży jest także Tarnów. W jego okolicach dojrzewają najsmaczniejsze śliwki. Suszone owoce to słodka niespodzianka w składzie niezliczonej ilości tradycyjnych dań. Tutejsza kuchnia obfituje w zioła i chrzan, nadające daniom intensywny smak. Zawitamy też do Wadowic, kojarzonych z rozsławioną kilka lat temu kremówką. Warto wiedzieć, że w tych okolicach świetnie smakują też okrągłe, drożdżowe przysmaki - bugle zembrzyckie. Z Oświęcimia przeniesiemy się do Miechowa. To właśnie tutaj dojrzewa kapusta charsznicka – podstawa regionalnych potraw. Kolejny będzie Nowy Targ. Letnią porą warto nieco się ochłodzić, co z pewnością ułatwią pyszne lody nowotarskie. Czy ktoś zatrzymał się na Podhalu i nie spróbował tutejszych serów? Lubiany oscypek i miękka bryndza podhalańska to jedynie początek obszernego menu serowych smakołyków. Na koniec zawitamy do Nowego Sącza, którego okolice słyną z soczystych owoców (doskonałe jabłka!) i wyśmienitych miodów. Pełna kulinarnych atrakcji podróż zakończy się miesiąc później na krakowskim Kazimierzu. Ostatni weekend sierpnia to kulminacja smakowitych atrakcji! A to wszystko podczas wielkiego finału z udziałem najlepszych producentów z całej Małopolski. Zgłoszenia należy składać w następujących terminach:  półfinał tarnowski – do 7 czerwca 2013 r.  półfinał wadowicki – do 14 czerwca 2013 r.  półfinał oświęcimski – do 21 czerwca 2013 r.  półfinał miechowski - do 28 czerwca 2013 r.  półfinał nowotarski – do 5 lipca 2013 r.  półfinał nowosądecki – do 12 lipca 2013 r.  kiermasz finałowy – do 25 lipca 2013 r. Zapraszamy producentów do udziału w Małopolskim Festiwalu Smaku i zapoznania się z Regulaminem wydarzenia.", "url": "https://www.watra.pl/maopolska/rozmaitosci/2013/06/13/rozsmakuj-sie-w-malopolsce", "category": "małopolskie", "sub_category": "Wyroby piekarnicze i cukiernicze", "phrase": "Bugle zembrzyckie"}