{"meta_description": "W naszym regionie to, czym szczególnie możemy się poszczycić, to tradycyjne produkty regionalne, które trudno znaleźć gdzie indziej.", "title": "Regionalne najlepsze! Jak smakuje Małopolska?", "content": "Oscypek to przysmak powstający z owczego mleka tylko w naszych górach W naszym regionie to, czym szczególnie możemy się poszczycić, to tradycyjne produkty regionalne, które trudno znaleźć gdzie indziej. Nie starczyłoby miejsca, aby wymienić wszystkie produkty regionalne z Małopolski. Nasz region w nie obfituje. Mamy znakomite wyroby piekarnicze i cukiernicze. Dość powiedzieć, że w samym tylko Krakowie powstają aż dwa produkty zarejestrowane przez Komisję Europejską jako specjalnie chronione produkty regionalne (chleb prądnicki na zakwasie żytnim i słynny obwarzanek krakowski, bez którego nie może się obejść żadna wycieczka do miasta). Znane i cenione są także jodłownicki kołacz z serem, kukiełka lisiecka, kołacz jurajski, bugle zembrzyckie, sernik jurajski, czy orawskie zawijańce weselne. Także łomniczańskie pierogi mają od lat wiernych wielbicieli. Produkty mięsne, rybne oraz nabiałowe z Małopolski mają wyrobioną od lat znakomitą markę. Kto nie słyszał o kiełbasie lisieckiej, szynce z Czernichowa, gęsi zatorskiej, krakowskiej suchej, pstrągu ojcowskim czy zatorskim karpiu? A zsiadłe mleko z Limanowej, lody nowotarskie czy sądeckie, bundz podhalański czy wreszcie flagowy produkt z Podhala, czyli sławny oscypek? Pstrąg ojcowski smakuje wybornie, a już wędzony to czysta poezja! Warto wiedzieć, ze tradycja hodowli pstrągów w Ojcowie sięga lat 30. ubiegłego wieku, bowiem pierwsza pstrągarnia powstała w 1935 roku. Wielką renomą cieszą się miody z Małopolski; od lat mamy już do dyspozycji nie tylko nie tylko miód spadziowy, ale i nawłociowy. A tymczasem w Łącku, bardziej znanym z wyrobu śliwowicy (która też jest produktem regionalnym), uprawa jabłek trwa już od XII wieku. Dawniej suszone jabłka z Łącka znane były w wielu krajach europejskich. Dziś łąckie owoce to prawdziwy małopolski rarytas. Wyrazisty smak i zapach oraz wyjątkową soczystość jabłka łąckie zawdzięczają mikroklimatowi Kotliny Łąckiej. Ich „rumieniec” jest wyraźnie mocniejszy od jabłek nizinnych. Znakomicie nadają się również na owocowe soki. Podstawą rejestracji na liście produktów regionalnych jest tradycja jego wytwarzania (min. 25 lat) i szczególna oraz niepowtarzalna jakość, która jest związana z historycznie ugruntowanymi przepisami, metodami produkcji i sposobami przetwarzania czy dojrzewania żywności, które gwarantują wysoką jakość otrzymanego produktu. Wyjątkowość produkty te zawdzięczają pochodzeniu geograficznemu lub tradycyjnej metodzie wytwarzania. Podczas wystawy odbędzie się ogłoszenie wyników konkursów: Nasze Kulinarne Dziedzictwo - Smaki Regionu oraz Konkursu Potraw Regionalnych. Podczas AGROPROMOCJI 2022 - wielkiej wystawy rolniczej, która odbędzie się w Starym Sączu 10-11 września br., będzie szansa na spróbowanie wspaniałych potraw i produktów spożywczych, których znakomita regionalna kuchnia Małopolski nam nie żałuje.", "url": "https://tarnow.naszemiasto.pl/regionalne-najlepsze-jak-smakuje-malopolska/ar/c8-8974739", "category": "małopolskie", "sub_category": "Wyroby piekarnicze i cukiernicze", "phrase": "Bugle zembrzyckie"}