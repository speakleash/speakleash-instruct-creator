{"meta_description": "", "title": "Regionalna polewka robi karierę", "content": "Chuda jewa to tradycyjna polewka robiona na kwaśnym mleku lub maślance podawana z ziemniakami lub z chlebem. Kwaki/karpiel (regionalne nazewnictwo) to warzywo uprawiane w niewielkich gospodarstwach rolnych na Podbeskidziu tj. Żywiecczyźnie, Śląsku Cieszyńskim i w okolicach Bielska-Białej. Z tego gotowanego warzywa przygotowywano potrawę, którą zagęszczano mąką lub podawano brukiew z ziemniakami. Prawo do umieszczania na Liście Produktów Tradycyjnych mają dania charakteryzujące się tradycyjną, przynajmniej 25-letnią metodą wytwarzania. Projekt ma na celu promocję produktów tradycyjnych oraz przyczynia się do zachowania dziedzictwa kulturowego wsi oraz wzrostu ich atrakcyjności turystycznej. Samorząd województwa śląskiego wspiera producentów stosujących tradycyjne receptury. Służy temu m.in.: Jarmark Produktów Tradycyjnych, podczas którego odbywa się finał wojewódzki konkursu „Nasze Kulinarne Dziedzictwo”. Prezentuje on mieszkańcom województwa tradycyjne jadło, a jednocześnie uświadamia, jakie są możliwości rozwijania produkcji tradycyjnej żywności. Województwo śląskie jest liderem w liczbie produktów wprowadzonych na listę. Jako pierwszy region w kraju wprowadziło 100 produktów, a teraz ponownie wraca na pierwsze miejsce (ex equo z województwem pomorskim). Oba regiony mają wpisane po 113 produktów.", "url": "https://www.portalsamorzadowy.pl/wydarzenia-lokalne/regionalna-polewka-robi-kariere,14609.html", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kwaki/brukiew/karpiel z Podbeskidzia"}