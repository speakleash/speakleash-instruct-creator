{"meta_description": "Na Listę Produktów Tradycyjnych Ministerstwa Rolnictwa i Rozwoju Wsi wpisano kolejne dwa produkty z województwa śląskiego. Są nimi: chuda jewa oraz kwaki/brukiew/karpiel z Podbeskidzia. Łącznie z naszego regionu wpisanych jest 113 produktów. Kolejne wnioski czekają na wpis.", "title": "Katowice: Chuda jewa i brukiew na liście produktów tradycyjnych", "content": "Chuda jewa to tradycyjna zupa przygotowywana na Śląsku Cieszyńskim. Jest to polewka na kwaśnym mleku lub maślance podawana z ziemniakami lub z chlebem. Przepisy na chudą jewę podaje wielu autorów śląskich książek kulinarnych. I tak np. Elżbieta Łabońska w \"Śląskiej kucharce doskonałej\" (1989 r. ) na stronie 228 zamieszcza przepis na chudą jewę - serulę. Również autorka Hanna Szymanderska w publikacji \"Papatacze, bubliczki, moskole... Co się pod tym kryje?\" (2009 r.) podaje przepis na tę zupę na maślance. 1½ litr kwaśnego mleka lub maślanki, lub serwatki, ziemniaki ugotowane, boczek wędzony, cebula, kminek, czosnek i inne przyprawy sól, pieprz, 1 jajko, mąka zwykła i mąka ziemniaczana, koperek zielony - posiekany. Brukiew - krzyżówkę rzepy i kapusty - hodowano od niepamiętnych czasów i zajmowała ona ważne miejsce w pożywieniu. Warzywo bogate jest w witaminę C. Brukiew zawiera olejki eteryczne i glukozydy nadające potrawom swoisty smak i aromat, jest ponadto bogate w cenne pierwiastki śladowe. Glukozyd nadaje warzywu specyficzny gorzkawy posmak i jest silną substancją bakteriobójczą. Ważną zaletą jest jego kulinarna uniwersalność i łatwość obróbki - można je gotować normalnie i na parze, dodawać do zup; nadaje się na puree, na surówki i na marynaty.", "url": "https://dziennikzachodni.pl/katowice-chuda-jewa-i-brukiew-na-liscie-produktow-tradycyjnych/ar/380275", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kwaki/brukiew/karpiel z Podbeskidzia"}