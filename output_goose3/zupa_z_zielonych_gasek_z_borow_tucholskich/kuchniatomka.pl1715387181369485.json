{"meta_description": "Moja zupa grzybowa z zielonych gąsek zawiera również sporo warzyw, dzięki czemu ma pełniejszy i bardziej aromatyczny smak. Super pycha.", "title": "Zupa grzybowa z zielonych gąsek z warzywami", "content": "Zupa grzybowa z zielonych gąsek to moja nowość. To zupa, która przebojem weszła na mój stół i być może zagości na stałe i na Twoim stole. Zielone gąski, inaczej zwane po prostu zielonkami, to bardzo smaczne grzyby, które występują dość późną jesienią. Najczęściej używane są jako farsz do pierogów lub właśnie na pyszną zupę grzybową. Moja zupa, oprócz gąsek, zawiera również sporo warzyw dzięki czemu ma pełniejszy smak. Jeśli kupisz świeże, aromatyczne gąski zapach tej zupy grzybowej będzie przyjemnie drażnił Twoje kubki smakowe jeszcze długo po jej zjedzeniu. Ziemniaki obierz, pokrój w dużą kostkę, a następnie przełóż do garnka. Zalej je zimną wodą do 2 litrów, dodaj liście laurowe, ziele angielskie, łyżeczkę soli, a także tyle samo lekko utłuczonych ziaren kolorowego pieprzu. Doprowadź do wrzenia, następnie skręć gaz do minimum i gotuj na bardzo wolnym ogniu 15 minut. Pokrój w drobną kostkę marchewkę, pietruszkę, seler i cebulę. Obierz czosnek, posiekaj w półplasterki pora. Na patelni rozgrzej nieco masła i oliwy. Wrzuć cebulę, czosnek i pora. Smaż około 3 minut, aby jarzyny się lekko zeszkliły. Gdy tak się stanie wrzuć marchewkę, pietruszkę i selera, smaż wszystko na średnim ogniu około 5 minut. Oczyść grzyby, te większe pokrój w grube kawałki, małe pozostaw w całości. Wrzuć na patelnię. Duś wszystko około 5 do 8 minut, pod koniec pod przykryciem. Posiekaj i wrzuć na patelnię garść natki pietruszki. Przełóż zawartość patelni do garnka z ziemniakami, uzupełnij wrzątkiem aby uzyskać pożądanej konsystencji zupy. Jeśli potrzebujesz wzmocnić smak grzybów w zupie to teraz jest dobry moment, wrzuć do niej 2-3 nieduże suszone podgrzybki. Od tego momentu gotuj zupę jeszcze około 5 do 8 minut. Rozpuść w szklance łyżkę mąki w minimalnej ilości zimnej wody, dodaj 2 łyżki śmietany i wymieszaj wszystko. Zahartuj chochelką zupy, a następnie przelej wszystko do garnka. Zamieszaj i gotuj zupę jeszcze 2 minuty. Świetnie smakuje podana od razu po ugotowaniu, ale na drugi dzień zupa nabiera szczególnego smaku.", "url": "https://kuchniatomka.pl/zupa-grzybowa-z-zielonych-gasek-z-warzywami/", "category": "pomorskie", "sub_category": "Gotowe dania i potrawy", "phrase": "Zupa z zielonych gąsek z Borów Tucholskich"}