{"meta_description": "", "title": "Nowe pomorskie potrawy regionalne", "content": "Z woj. pomorskiego na liście są 174 produkty i pod tym względem region jest na drugim miejscu w kraju, po woj. podkarpackim, które zarejestrowało 206 produktów. W minionym roku z woj. pomorskiego na listę wpisane zostały m.in.: ocet z powiślańskiej śliwki (zarejestrowany na wniosek Stowarzyszenia Mieszkańców i Sympatyków Wsi Rakowiec), szynka z kołnierzykiem (wnioskowała firma Czer-Mar), golonka po pomorsku, zupa z zielonych gąsek z Borów Tucholskich (Teresa Kropidłowska), kaszubska kiełbasa słoikowa, nalewka malinówka z malin leśnych ze Wzgórz Szymbarskich (Gościniec Malinówka, Gołubie). Na listę z Pomorza wpisane zostały też: syrop z pędów sosny (spółka Fungopol), golce kociewskie z mięsem (Koło Gospodyń Wiejskich w Suminie), pierogi dębnickie z jagnięcymi podrobami (gospodarstwo agroturystyczne „U Marysi”, Dębnica Kaszubska), szmalec kociewski ze skrzeczkami, kociewski deser gryz (Krystyna Gierszewska) i nalewka ze świętojonki (czerwonej porzeczki) na wniosek Agroturystyki Łapalice. Do urzędu marszałkowskiego wpłynęło kolejnych kilkanaście wniosków o rejestrację produktów na liście. Także w ministerstwie na rejestrację czekają kolejne pomorskie produkty regionalne. Zarejestrowanie produktów na liście nie daje wnioskodawcy wyłącznego prawa na ich wytwarzanie. Rejestracja służy wyłącznie tworzeniu dziedzictwa kulinarnego regionu, każdy ma prawo korzystać z receptur. Na listę produktów tradycyjnych prowadzoną przez Ministerstwo Rolnictwa i Rozwoju Wsi wpisywane są produkty stanowiące element dziedzictwa kulturowego regionu, wytwarzane tradycyjnymi metodami wykorzystywanymi co najmniej od 25 lat. Produkt powinien też wyróżniać się jakością i być elementem tożsamości społeczności lokalnej. W całym kraju zarejestrowano 1521 produktów tradycyjnych.", "url": "https://www.portalsamorzadowy.pl/wydarzenia-lokalne/nowe-pomorskie-potrawy-regionalne,78233.html", "category": "pomorskie", "sub_category": "Gotowe dania i potrawy", "phrase": "Zupa z zielonych gąsek z Borów Tucholskich"}