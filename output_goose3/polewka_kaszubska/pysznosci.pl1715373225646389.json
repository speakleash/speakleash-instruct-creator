{"meta_description": "Kaszuby kojarzą się nie tylko z pięknymi krajobrazami oraz charakterystycznym językiem, ale również znakomitą kuchnią. …", "title": "Zapomniana zupa. Babcia Hela z Kaszub gotowała co tydzień", "content": "Kaszuby kojarzą się nie tylko z pięknymi krajobrazami oraz charakterystycznym językiem, ale również znakomitą kuchnią. Jednym z tradycyjnych dań jest zupa o mało wdzięcznej nazwie dziadówka, za którą kryje się pyszna i sycąca potrawa. Jak ją przyrządzić? Legenda głosi, że Bóg, tworząc świat, zapomniał o Kaszubach. Ponieważ na koniec pozostało mu wszystkiego po trochu, stworzył z tych resztek krainę bogatą w jeziora, rzeki, lasy, doliny, pagórki oraz nadmorskie plaże. Region zachwyca krajobrazami, ale również licznymi zabytkami, świadczącymi o bogatej historii tego zakątka Polski. Licznych turystów przyciąga też tutejsza kuchnia, obfitująca w oryginalne i pyszne potrawy. Kulinarne dziedzictwo Kaszub oparte jest na składnikach, które znaleźć można w lasach, sadach, polach, na łąkach oraz w morzu. Kuchnia kaszubska ma wiele do zaoferowania miłośnikom zup, które gotowało się na różne okazje. Jedną z najpopularniejszych okazuje się dziadówka, przyrządzana na bazie maślanki oraz boczku. Jak sama nazwa wskazuje była to potrawa ludzi biednych, smaczna i pożywna. Dziś stanowi symbol kuchni kaszubskiej, serwują ją liczne restauracje oferujące tradycyjne, lokalne dania. Maślanka – dlaczego warto po nią sięgać Podstawowym składnikiem dziadówki jest maślanka, czyli produkt uboczny uzyskiwany w procesie wytwarzania masła, powstający w efekcie oddzielenia tłuszczu od \"zmaślonej\" śmietany. Stanowi bardzo bogate źródło witamin z grupy B, przede wszystkim B1 (regeneruje system nerwowy, korzystnie wpływa na układ krążenia i uczestniczy w procesie spalania tłuszczów), B6 (zapobiega starzeniu się organizmu i jest niezbędna do produkcji krwinek czerwonych) i B12 (poprawia samopoczucie, zwiększa odporność na stres, a także pomaga w prawidłowym funkcjonowaniu mózgu). Dostarcza dużo witaminy D, chroniącej przed nowotworami oraz wapnia – podstawowego budulca kości. Dzięki obecności bakterii kwasu mlekowego spożywanie maślanki pomaga chronić florę jelitową organizmu. Pożyteczne drobnoustroje wspierają organizm w usuwaniu szkodliwych substancji toksycznych, regulacji procesów trawienia i normalizacji pracy układu pokarmowego. Wykazują również silne właściwości antyzapalne oraz wzmacniają odporność, szczególnie po przebytych chorobach czy kuracji antybiotykowej. Zaletą maślanki jest wyjątkowo wysokie stężenie lecytyny, która świetnie wpływa na wątrobę, chroni przed tworzeniem się kamieni żółciowych oraz rozbija spożywane tłuszcze oraz cholesterol na małe cząstki i zapobiega przyczepianiu się ich do ścianek naczyń, tym samym redukując odkładanie tzw. blaszki miażdżycowej. Maślanka zawiera też laktozę, czyli cukier mleczny, którego spożycie często powoduje u osób dorosłych nieprzyjemne dolegliwości – wzdęcia, bóle brzucha i biegunkę. Na szczęście jest częściowo rozkładana przez obecne w napoju bakterie fermentacji mlekowej, a przez to lepiej tolerowana niż laktoza w mleku. Przygotowanie kaszubskiej potrawy jest bardzo proste. Ziemniaki (pół kilograma) obieramy i kroimy w kostkę, po czym zalewamy wodą (litr), dodajemy liść laurowy, 2-3 ziarna ziela angielskiego oraz szczyptę soli i gotujemy do miękkości. W tym czasie na patelni podsmażamy pokrojony w kostkę boczek (20 dag) i posiekaną cebulę. Gdy ziemniaki zmiękną, do garnka dolewamy maślankę (litr) wymieszaną z mąką żytnią (łyżka). Zupę doprowadzamy do wrzenia, po czym zmniejszamy ogień i gotujemy kilka minut, aż do zgęstnienia. Pod koniec dodajemy boczek podsmażony z cebulą.", "url": "https://pysznosci.pl/zapomniana-zupa-babcia-hela-z-kaszub-gotowala-co-tydzien,6942529873889984a", "category": "pomorskie", "sub_category": "Gotowe dania i potrawy", "phrase": "Polewka kaszubska"}