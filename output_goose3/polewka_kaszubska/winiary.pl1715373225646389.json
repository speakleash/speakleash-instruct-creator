{"meta_description": "Dziś tradycyjna polewka gdańska. Lubimy kwaśne zupy na zakwasie do żurku, a polewkę gdańską gotuje się dosyć podobnie jak tradycyjny żurek. I jest pyszna!", "title": "Polewka gdańska z suszonymi grzybami", "content": "Czekałam z niecierpliwością na tydzień kuchni kaszubskiej na naszym blogu dlatego, że wyrosłam na smakach tej kuchni. W moim domu dosyć często pojawiały się potrawy regionalne, charakterystyczne dla Kaszub. Kuchnia kaszubska jest prosta, ale bardzo smaczna. Dominują w niej ryby, dary lasu, ziemniaki, choć nie brakuje też potraw z gęsi i kaczki.   Nasz cykl kuchni kaszubskiej otwiera pyszna polewka gdańska. Akurat ten przepis odkryłam zaledwie kilka lat temu i bardzo przypadł mi do gustu. Lubimy kwaśne zupy na zakwasie do żurku, a polewkę gdańską gotuje się dosyć podobnie jak tradycyjny żurek, ale w tej zupie nie znajdziecie białej kiełbasy ani boczku. Polewka gdańska jest przygotowywana na bazie kiełbasy myśliwskiej i suszonych grzybów leśnych z aromatycznym czosnkiem i majerankiem.   Polewka gdańska z suszonymi grzybami to idealna zupa na jesienny obiad. Jest rozgrzewająca, sycąca i przyjemnie kwaśna. Przepis na tą zupę znalazłam w książce Teresy Miazgowskiej „Kuchnia kaszubska”, choć przez te lata wprowadziłam do niego niewielkie zmiany.", "url": "https://www.winiary.pl/przepisy/polewka-gdanska-z-suszonymi-grzybami-zwz/", "category": "pomorskie", "sub_category": "Gotowe dania i potrawy", "phrase": "Polewka kaszubska"}