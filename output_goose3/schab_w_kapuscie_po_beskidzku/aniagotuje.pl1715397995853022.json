{"meta_description": "Wspaniały schab po cygańsku z piekarnika! To świetny i bardzo prosty przepis na kotlety schabowe po cygańsku zapiekane z marchewką, cebulą oraz żółtym serem. Rewelacyjny pomysł na pyszny obiad.", "title": "Schab po cygańsku", "content": "Aromatyczny, szybki do zrobienia i bardzo prosty przepis na schab po cygańsku , to moja propozycja na domowy obiad dla całej rodziny. Zapraszam do pieczenia, bo warto! Szklanka ma u mnie pojemność 250 ml.   Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw lub owoców. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się, jaka mniej więcej ilość potrzebna jest do zrobienia danego dania. Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Z podanej ilości składników otrzymasz do sześciu porcji kotletów schabowych po cygańsku. Przed szykowaniem przepisu zachęcam też do przeczytania najpierw całego wpisu. W treści podaję bowiem dużo ciekawych porad dotyczących składników oraz ich zamienników. Być może zapragniesz użyć np. cebuli czerwonej zamiast zwykłej lub też sięgniesz po pora.  Potrzebujesz do 500 gramów dobrej jakości schabu bez kości. Ja wybieram schab środkowy, ale schab bliżej karkówki też będzie świetny. Kawałek schabu kroję na cztery grube plastry. Możesz też poprosić o pokrojenie kotletów już u rzeźnika z większego kawałka schabu. Jeden kotlet krój na grubość około 2 cm. Na blacie połóż złożoną na pół ściereczkę lub materiałową łapkę kuchenną. Na ścierce połóż deskę drewnianą. Na desce kładź po kolei kotlety i ubijaj tłuczkiem do mięsa, aż rozpłaszczą się do około 1 cm grubości. Pamiętaj, by przed ubijaniem kotleta położyć najpierw na niego woreczek śniadaniowy i dopiero ubijać. Ubijając kotlety przez woreczek unikniesz pryskania wody z kotletów na całą kuchnię.  Każdego ubitego kotleta posyp z obu stron solą i pieprzem. Obierz ząbek czosnku i przepuść go przez praskę. Wymieszaj z łyżeczką musztardy (u mnie delikatesowa). Papkę z musztardy i czosnku wetrzyj w kotlety.  Przygotuj naczynie żaroodporne o wymiarach około 34 x 22 cm (szklane, ceramiczne..). Naczynia niczym od środka nie smarujemy. Marchewki obierz i pokrój w ukośne plasterki o grubości do 3 mm. Połowę plasterków rozłóż na dnie naczynia. Na marchewkę wyłóż połowę cebul obranych i pokrojonych w krążki lub połówki krążków.Porada: Jeśli używasz starej marchewki, to polecam pokroić ją w cieńsze plasterki. Zamiast zwykłej cebuli możesz użyć cebulę czerwoną lub pora (w tej samej ilości). Oprócz marchewki i cebuli można też użyć korzeń selera o wadze około 300 gramów. Należy go obrać i zetrzeć na tarce, na grubych oczkach. Układasz go warstwami między marchewką a cebulą.Na warzywa wyłóż kotlety schabowe.. jeden obok drugiego.Na kotlety wyłóż druga połowę krążków cebuli a na cebulę resztę plasterków marchewki.Na tarce, na grubych oczkach zetrzyj około 130 do 150 gramów dobrej jakości żółtego sera i rozłóż po całej powierzchni naczynia. Lekko przyklep starty ser i wyłóż na niego trzy łyżki sprawdzonego, prawdziwego majonezu.Porada: Zamiast majonezu można dać 3 łyżki oleju roślinnego. Olej jest składnikiem, który znajduje się w przepisie oryginalnym. W przepisie z książki nie ma też żółtego sera. Można go pominąć. Wówczas danie wyjdzie mniej kaloryczne.Naczynie przykryj przykrywką lub ewentualnie folią i umieść w piekarniku nagrzanym do 185 stopni. Wybierz środkową półkę w piekarniku a pieczenie ustaw na góra/dół. Jeśli masz tylko termoobieg to ustaw 175 stopni. Po godzinie pieczenia zdejmij przykrywkę z naczynia i schab po cygańsku piecz jeszcze przez 20 minut. W tym czasie ser i majonez ładnie się zarumienią.Mojepodaję zazwyczaj z tłuczonymi ziemniakami. Do tego domowe ogórki kiszone oraz pyszne buraczki zasmażane . Schab wychodzi super soczysty a warzywa rewelacyjne. Zapieczona warstwa z sera i majonezu sprawia, że danie nie tylko pachnie i wygląda apetycznie, ale ma też bardzo urozmaiconą strukturę. Chrupkość panierki, miękkość warzyw a w środku soczyste mięso.Na dnie naczynia zbierze się zapewne również trochę \"rosołu\". Przy dobrej jakości składnikach będzie on bardzo smaczny. Nie wylewaj go. Możesz nim polać ziemniaki, przelać i zagęścić lekko pod sos lub też użyć do zupy warzywnej.Jest to przerobiona wersja oryginalnego przepisu naz książki \"Goście przy rodzinnym stole\". Poniżej podaję również przepis z książki:Składniki:2 kg schabu, 6 ząbków czosnku, 2 łyżki musztardy, sól, 4 cebule, 2-3 marchwie, seler, 4 łyżki oleju słonecznikowego, pół szklanki czerwonego wytrawnego winaWykonanie:Schab oczyścić, umyć i odjąć kości. Czosnek obrać i rozetrzeć z solą, natrzeć schab i posmarować go musztardą, po czym włożyć do rondla, obłożyć plasterkami cebuli, marchwi i selera, skropić olejem, rondel wstawić do gorącego piekarnika i piec 15 minut bez przykrycia. Następnie skropić mięso rosołem i winem; dusić pod przykryciem, zmniejszyć ogień - tak długo, aż mięso będzie miękkie. Pokroić mięso w plastry, ułożyć na półmisku, obłożyć warzywami i polać sosem z pieczenia. Która wersja bardziej Ci odpowiada?  Smacznego.", "url": "https://aniagotuje.pl/przepis/schab-po-cygansku", "category": "śląskie", "sub_category": "Gotowe dania i potrawy", "phrase": "Schab w kapuście po beskidzku"}