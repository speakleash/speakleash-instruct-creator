{"meta_description": "» Maślankowe bułeczki z miodem | i rozwiń swoje kulinarne umiejętności!", "title": "Maślankowe bułeczki z miodem", "content": "Bardzo lubię przygotowywać domowe pieczywo. Zazwyczaj w weekend goszczą u mnie domowe bułeczki drożdżowe na słodko albo domowy chlebek czy bułki. W weekend mam zazwyczaj więcej czasu więc zamykam się w kuchni i piekę. Jak wiadomo wypieki na drożdżach potrzebują troszkę uwagi. Dzisiaj proponuję Wam jeden z moich ostatnich wypieków - bułki, których przewodnim składnikiem jest maślanka. Maślanka i miód sprawiają, że te bułeczki są mięciutkie i puszyste, a przy tym wilgotne w środku. Nie tracą dużo na świeżości nawet następnego dnia. Smakują świetnie ze składnikami wytrawnymi jak i słodkimi. Mieszamy ze sobą wodę, miód i suche drożdże. Odstawiamy je na 10 minut. Maślankę podgrzewamy, żeby była ciepła. Przelewamy ją do miski i dodajemy roztopione i wystudzone masło, jajko, sól i wodę z drożdżami i miodem. Mieszamy. Stopniowo dosypujemy mąkę i wyrabiamy ciasto. Jeśli ciasto zaczyna odchodzić od miski to nie dosypujemy więcej mąki. Ciasto wyrabiamy ręcznie lub mikserem (z hakiem do ciasta drożdżowego) przez 7-10 minut aż stanie gładkie i elastyczne. Ciasto przykrywamy ściereczką i odstawiamy na 1,5h do wyrośnięcia. Wyrośnięte ciasto krótko wyrabiamy. Dzielimy je na 18 równych części i formujemy okrągłe bułeczki. Układamy je na dwóch blaszkach wyłożonych papierem do pieczenia. Bułeczki przykrywamy ściereczką i odstawiamy na 30 minut do wyrośnięcia. Piekarnik nagrzewamy do 190 stopni. Jajko roztrzepujemy i mieszamy z mlekiem. Smarujemy nim wierzch bułeczek tuż przed pieczeniem i posypujemy ziarnami. Bułeczki pieczemy w dwóch turach około 15-18 minut. Może spodobają Ci się także: BUŁECZKI, KTÓRE ROSNĄ KIEDY TY ŚPISZ", "url": "https://gotujzcukiereczkiem.pl/pieczywo/maslankowe-buleczki-z-miodem/", "category": "pomorskie", "sub_category": "Sery i inne produkty mleczne", "phrase": "Miód z maślanki"}