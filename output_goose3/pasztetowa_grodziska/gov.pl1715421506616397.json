{"meta_description": "Produkt wpisany na listę produktów tradycyjnych w dniu 2017-05-08 w kategorii Produkty mięsne w woj. wielkopolskim.", "title": "Pasztetowa grodziska - - Portal Gov.pl", "content": "Już w starożytności mięso wieprzowe było cenionym pokarmem ze względu na swoją soczystość, miękkość oraz zawartość tłuszczu. Wieprzowinę jadano pod różnymi postaciami, choć najbardziej popularna była gotowana. Nie gardzono także podrobami wieprzowymi, z których wyrabiano przeróżne produkty masarskie. W okresie międzywojennym w Grodzisku Wielkopolskim rozwinęło się głównie przetwórstwo bekonowe i dzięki temu Grodzisk Wielkopolski stał się jednym z zagłębi wędliniarskich. Receptura pasztetowej grodziskiej opiera się na tradycyjnej metodzie produkcji oraz na specjalnie dobranych składnikach i przyprawach. Pasztetowa zawiera mięso i noski z głów wieprzowych, wątrobę wieprzową, słoninę oraz tłuszcz. Aby wzbogacić smak dodawano świeżą cebulę, pieprz, majeranek oraz peklosól, a następnie wszystko mieszano w odpowiednich proporcjach. Tak przygotowanym farszem napełniano naturalne osłonki wieprzowe, a następnie parzono w odpowiedniej temperaturze. Na koniec gotowe batony pasztetowej wędzono dymem z drzewa olchowego, dzięki czemu uzyskiwały one złocistą skórkę i charakterystyczny dla pasztetowej aromat. Na ostateczny smak, zapach oraz konsystencję pasztetowej wpływa tradycyjna metoda produkcji stosowana od lat w Grodzisku Wielkopolskim.", "url": "https://www.gov.pl/web/rolnictwo/pasztetowa-grodziska", "category": "wielkopolskie", "sub_category": "Mięso świeże oraz produkty mięsne", "phrase": "Pasztetowa grodziska"}