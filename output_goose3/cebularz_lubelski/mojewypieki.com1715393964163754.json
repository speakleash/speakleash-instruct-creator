{"meta_description": "Tradycyjne lubelskie cebularze, których tradycja wypiekania sięga XIX wieku. Drożdżowe chrupiące i złociste ciasto, pachnące nadzienie cebulowe z makiem - to jeden z najbardziej charakterystycznych wypieków tamtego regionu.", "title": "Cebularze lubelskie", "content": "Tradycyjne lubelskie cebularze, których tradycja wypiekania sięga XIX wieku. Jako pierwsi zaczęli je wypiekać Żydzi z lubelskiego Starego Miasta, a potem receptura rozpowszechniła się po całej Lubelszczyźnie. Drożdżowe chrupiące i złociste ciasto, pachnące nadzienie cebulowe z makiem – to jeden z najbardziej charakterystycznych wypieków tamtego regionu. Cebularze są najlepsze jeszcze na gorąco, prosto z pieca! Ja się jednym delektuję w tej chwili, podgrzany kolejnego dnia w mikrofali jest równie pyszny i pachnie wyjątkowo :-). Mąkę wymieszać z suchymi drożdżami (ze świeżymi najpierw zrobić rozczyn). Dodać resztę składników i wyrobić, pod koniec dodając roztopiony tłuszcz. Wyrobić ciasto, odpowiednio długo, by było miękkie i elastyczne. Uformować z niego kulę, włożyć do oprószonej mąką miski, odstawić w ciepłe miejsce, przykryte ręczniczkiem kuchennym, do podwojenia objętości (zajmie to około 1,5 godziny). Wyrośnięte ciasto jeszcze raz chwilę wyrobić, podzielić na 12 równych części (około 70 g każda) i uformować z ciasta kulki. Następnie wałkiem rozwałkować na płaskie placuszki o średnicy około 10 – 12 cm. Bułeczki układać na 2 blaszkach wyłożonych wcześniej papierem do pieczenia. Na środek wyłożyć nadzienie cebulowo – makowe. Przykryć ręczniczkiem kuchennym, odstawić na 45 – 60 minut do ponownego wyrośnięcia (lub dłużej – powinny podwoić objętość). Piec w temperaturze 180ºC przez 20 – 25 minut. Wyjąć i wystudzić na kratce. Pokrojoną w grubą kostkę cebulę wrzucić na wrzątek i pogotować przez 1 – 2 minuty, odcedzić. Jeszcze gorącą wymieszać z makiem, olejem, solą. Wystudzić, umieścić w słoiczku i schować do lodówki na całą noc. Wszystkie składniki na ciasto umieścić w maszynie do pieczenia według kolejności: płynne, sypkie, na końcu suche drożdże. Nastawić program do wyrabiania i wyrastania ciasta ’dough’ (około 1,5 h). Po tym czasie ciasto wyjąć, uformować bułeczki i dalej postępować według powyższego przepisu.", "url": "https://mojewypieki.com/przepis/cebularze-lubelskie", "category": "lubelskie", "sub_category": "Wyroby piekarnicze i cukiernicze", "phrase": "Cebularz lubelski"}