{"meta_description": "", "title": "Domowy cebularz lubelski (przepis) - - portal lifestyle", "content": "Cebularze to charakterystyczna wizytówka Lublina. Można je znaleźć praktycznie w każdej lubelskiej piekarni i w sklepie z pieczywem. Kuszą wyglądem i zapachem. A ten smak! W połączeniu z masłem są idealną propozycją na drugie śniadanie. Dla wszystkich miłośników domowych wypieków, również tych, którzy mieszkają poza Lubelszczyzną, przygotowałam przepis na domowego cebularza. Jest to przepis najbliższy pierwowzorowi, cebularzowi wypiekanemu przez społeczność żydowską w przedwojennym Lublinie. Cebulę pokroić w grubą kostkę, sparzyć we wrzątku i odcedzić. Gorącą wymieszać z makiem, solą i olejem, posypać odrobiną mąki. Przełożyć do słoika, szczelnie zamknąć, a po ostygnięciu wstawić do lodówki. Drożdże wymieszać z cukrem, 2 łyżkami mąki i częścią ciepłego mleka. Pozostawić do wyrośnięcia. Wyrośnięty rozczyn wraz z pozostałym ciepłym mlekiem z rozpuszczonym masłem dodać do przesianej mąki z solą. Jajko roztrzepać widelcem i dodać do pozostałych składników, zostawiając ewentualnie 1 łyżkę na posmarowanie brzegów cebularzy. Wyrobić ciasto przez 30 minut, by odstawało od ręki, w razie potrzeby dodać trochę mąki. Pozostawić do wyrośnięcia na godzinę. Ciasto wyłożyć na stolnicę, wyrobić i podzielić na 12 części. Każdą część rozwałkować na placek, ułożyć na wysmarowanej olejem blasze do pieczenia. Brzegi placków można posmarować pozostałym jajkiem. Rozłożyć farsz z cebuli. Zostawić do wyrośnięcia na 1 godzinę.", "url": "https://lubelski.pl/domowy-cebularz-lubelski-przepis/", "category": "lubelskie", "sub_category": "Wyroby piekarnicze i cukiernicze", "phrase": "Cebularz lubelski"}