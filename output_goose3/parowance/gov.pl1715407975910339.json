{"meta_description": "Produkt wpisany na listę produktów tradycyjnych w dniu 2018-03-14\nW kategorii Gotowe dania i potrawy\nW województwie woj. lubelskim", "title": "Parowańce / wareniki – kluski gotowane na parze z Bubel Granny - - Portal Gov.pl", "content": "Wieś Bubel Granna położona jest na obszarze nadbużańskim w gminie Janów Podlaski. Pożywienie tamtejszych mieszkańców wsi na przełomie XIX i XX w. było mało zróżnicowane, skromne i opierało się głównie na produktach pochodzących z własnego gospodarstwa. Do produktów stanowiących podstawę diety należały produkty zbożowe. Były to m.in. różnego rodzaju kluski przygotowywane z ciasta drożdżowego. Do najbardziej znanych należały parowańce, inaczej wareniki, czyli kluski gotowane na parze. Wyrabiano je z gorszego gatunku mąki, najczęściej bez nadzienia, gdy w domu nie było chleba lub gdy nie było czasu go upiec. Podawano je głównie jako danie obiadowe, a to co pozostało z obiadu, odgrzewano na kolację. Podstawową formą ich podania było serwowanie na ciepło i polanie skwarkami ze stopionej słoniny. Czasami parowańce nadziewano nadzieniem z kapusty kwaszonej i suszonych grzybów, soczewicy, owoców sezonowych, jagód leśnych, a sporadycznie mięsa. W sezonie letnim można było podawać z truskawkami, jagodami, polane śmietaną i posypane cukrem. Obecnie formy parowańców są bardzo zróżnicowane, niektóre gospodynie dodają do nich np. ugotowane i zgniecione ziemniaki, dzięki czemu są bardziej miękkie i dłużej świeże. Jednak najbardziej smakują, głównie dzieciom, podawane z serem, owocami, dżemem, cukrem, polane śmietaną.", "url": "https://www.gov.pl/web/rolnictwo/parowance-wareniki-kluski-gotowane-na-parze-z-bubel-granny", "category": "lubelskie", "sub_category": "Gotowe dania i potrawy", "phrase": "Parowańce/wareniki - kluski gotowane na parze z Bubel Granny"}