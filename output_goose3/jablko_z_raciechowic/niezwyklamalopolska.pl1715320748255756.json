{"meta_description": "", "title": "Jabłko z Raciechowic", "content": "Sady jabłoniowe Raciechowic położone są na obszarze Beskidu Wyspowego. Ostrzejszy klimat podgórski, odpowiednie nasłonecznienie na południowych stokach oraz duże różnice temperatur pomiędzy nocą a dniem nadają jabłkom z Raciechowic swoisty smak, kolor jędrność i zapach. Sadownictwo w Raciechowicach ma bardzo długą tradycję sięgającą I połowy XIX wieku. Jej potwierdzeniem są zapisy właściciela dworu Komorniki pana Finka z 1830 r. mówiące o sprowadzeniu drzew owocowych z Królewca. Dawniej przy dworach rodzin z Raciechowic i Czasławia sadzono takie odmiany jabłoni jak: Kalinka Czerwona, Kulon, Cezar Wilhelm, Gołąbek oraz Landsberska. Oprócz jabłoni popularne były również wiśnie, grusze, morwy białe i czarne. Drzewa jabłoni charakteryzowały się bardzo dużą wysokością i do zbiorów owoców używano drabin. Jabłka z Raciechowic wywożono wozami i sprzedawano głównie w Krakowie, Wieliczce i w Zakopanem. Jednak owoce trafiały również poza granice kraju. Pakowane pojedynczo w serwetki lub papierki były wysyłane do Wiednia. Część jabłek przeznaczono na susz, marmoladę i powidła. W latach 50 XX w. rozpoczęło się intensywne zakładanie sadów. Obecnie na terenie gminy Raciechowice znajduje się 1000 hektarów upraw sadowniczych, na których rośnie 1 milion 600 tysięcy drzew owocowych. 800 hektarów zajmują jabłonie, a średni zbiór roczny wynosi około 30 000 ton jabłek. Pozostała część gruntów obsadzona jest owocami takimi jak: aronia, agrest, porzeczka czarna i czerwona, a także grusze i śliwy). Kolor jabłek jest charakterystyczny dla poszczególnych odmian żółto-czerwony lub bordowo-czerwony. W przekroju miąższ jest biały lub kremowy oraz soczysty i wilgotny. Jabłka typu jonagold, janagored przy dłuższym leżakowaniu w przechowalni wytwarzają śliską i twardą w dotyku powłokę w celu nawilżenia skórki jabłka – jest to zjawisko naturalne i występuje tylko wtedy, gdy jabłko jest przechowywane w odpowiednich warunkach, co ma wpływ na jego zapach i smak. Smak i zapach w dużej mierze zależą od odmiany i sposobu przechowywania jabłek i może być słodki, słodko-kwaśny, słodko-winny, kwaskowaty, winny, korzenno-winny, kwaśny z korzennym posmakiem, aromatyczny, soczysty.", "url": "https://niezwyklamalopolska.pl/jablko-z-raciechowic/", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Jabłko z Raciechowic"}