{"meta_description": "", "title": "Ciastka ze skwarkami", "content": "Ciastka ze skwarkami . Jedliście? Robicie? Albo może kiedyś robiliście? Dziś chcę Wam zaproponować przepis na kruche ciastka ze skwarkami. Piotrek od tygodnia marudził mi, jakie to pyszne ciastka ze skwarek jadł w pracy. Powiedziałam, że też takie ciastka umiem robić, bo robiłam je w latach 80-tych w okresie PRL gdy królowała tania kuchnia i robienie czegoś pysznego z niczego, od tamtej pory nie jadłam i nie robiłam ciastek ze skwarkami. Uparł się, że mam je upiec! Po skwarki pojechałam rano do rzeźni. Kupiłam 1 ½ kg, do ciastek wykorzystałam 300 g resztę zapakowałam w woreczki i zamroziłam, będą na ciasteczka albo jako dodatek np. do grochówki. Skwarek tym razem nie mieliłam, zmiksowałam je z jajkami i śmietaną w szatkownicy, bo prawdę mówić nie chciało mi się wyciągać maszynki, składać a potem ją myć! To się nazywa wakacyjne lenistwo 😛 . Ciastka są tanie i mało pracochłonne. I jak na złość nie mogłam znaleźć maszynki do ciastek, więc robiąc wzorek pomogłam sobie tłuczkiem do mięsa 😛 Ciastka z skwarkami mają jedną wadę, znikają bardzo szybko! Jak przygotować kruche ciastka ze skwarkami , sposób przygotowania: Skwarki powinno się zmielić dwukrotnie z drobnym sitkiem. Ja tym razem posiekałam je w szatkownicy, aż zrobił się piasek, dodałam jajka, cukier i śmietanę i zmiksowałam całość. Przesiewamy mąkę z proszkiem do pieczenia. Mieszamy wszystkie składniki i zagniatamy ciasto, z którego odrywamy po kawałku i formujemy kulki wielkości małych orzechów włoskich. Blachę wykładamy papierem do pieczenia, kulki układamy na blasze i każdą kulkę spłaszczałam tłuczkiem do mięsa, tak uformowane ciastka pieczemy w 170 stopniach ok. 15 -20 minut, aż ciasta będą złote, studzimy na kratce i zsypujemy. Jemy ze smakiem:)", "url": "http://straga.pl/ciasta-i-ciasteczka/ciastka-ze-skwarkami/", "category": "łódzkie", "sub_category": "Wyroby piekarnicze i cukiernicze", "phrase": "Ciastka ze skwarek (słoninki)"}