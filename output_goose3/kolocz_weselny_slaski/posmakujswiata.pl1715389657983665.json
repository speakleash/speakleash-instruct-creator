{"meta_description": "Śląski kołocz to legenda i ozdoba każdego wesela i przyjęcia. Upiecz go w najlepszym wydaniu według przepisu weselnej kucharki.", "title": "Najlepszy śląski kołocz z serem", "content": "Do dziś pamiętam wylizywanie ogromnej misy ze słodkiego twarogu z rodzynkami, który babcia z tatą szykowali na kolejne blachy weselnego kołocza. Nie było bowiem wesela bez obdzielania kołoczem. Elegancką pergaminową paczuszkę z obowiązkową gałązką „merty” (mirtu) dostawali wszyscy zaproszeni ale też niezaproszeni na wesele rodzina i znajomu. Im bliżsi, tym pakunek większy. W środku znajdowali kawałek ciasta z serem i z makiem, a po bardzo bogatemu również jabłkiem. Wraz z mirtem – symbolem szczęścia i płodności – miał przynieść przychylność bliskich młodej parze. Zachowując staropolską tradycję (przetrwała tylko na Śląsku), iście królewski kołocz zawierający cenne masło, twaróg czy mak, mąkę, jaja, bakalie służył przede wszystkim jako ciasto weselne. Wraz z rosnącym dobrobytem zwyczaj obdarowania ciastem rozszerzył się o Pierwszą Komunię, a kołocz pojawiał się na stole także przy okazji większych uroczystości rodzinnych. Do dziś niezmiennie pozostaje ciastem wyjątkowo cenionym i jeśli ktoś nas nim częstuje, wiadomo, że to zaszczyt. Nie wypadało, by kołocz zwiastujący wesele był kupny, gdyż prawdziwa śląska gospodyni rzadko kiedy dowierza umiejętnościom innych cukierników czy kucharzy. Dlatego też najczęściej niezliczone blachy kołocza piekła kucharka, czy cukierniczka, która była wynajmowana na wesele. Tradycyjnie bowiem przygotowanie wszystkich weselnych ciast i dań powierzało się zaufanym kucharkom. Najlepsze spośród nich trzeba było rezerwować na wiele miesięcy wcześniej. Choć dziś gastronomię weselną powierza się domom weselny czy firmom cateringowym, to wciąż do przygotowania ciast często wynajmuje się zaufaną osobę. Wiadomo, podobnie jak rolady i kluski, ciasta a w szczególności weselny tort są sprawą honorową. Dlatego też od czasu do czasu nasza kuchnia weselnej kucharki wypełniała się waniliowo-maślanym aromatem najwspanialszego ciasta Śląska. Więcej o kołoczu cieszącym się obecnie prestiżową etykietką „produktu regionalnego” przeczytacie tutaj, ja zaś zapraszam do zrobienia swojego własnego kołocza, gdyż ten domowy smakuje zupełnie inaczej niż nawet najlepszy kupny. Przepis pochodzi z babcinego notesu z pewnymi adaptacjami, których dokonaliśmy z rodzicami przy kolejnych wypiekach. Przygodę z kołoczem proponuję zacząć od łatwiejszego i bardziej uniwersalnego smakowo kołocza z serem. Przepis wydaje się dość złożony, ale po jego jednorazowym przerobieniu i przy sprawnej koordynacji nie zajmuje więcej nakładu pracy niż większość modnych „maszketów” (czyli po śląsku słodyczy). Nagrodą za ciekawość i wytrwałość będzie wypiek, które zachwyci każdego (jeśli lubi ser). Przy okazji jest to też kwintesencja polskiej kuchni: sprężyste drożdżowe ciasto z warstwą delikatnego sera pod chrupiącą maślaną posypką.", "url": "https://posmakujswiata.pl/slaski-kolocz-z-serem/", "category": "śląskie", "sub_category": "Wyroby piekarnicze i cukiernicze", "phrase": "Kołocz weselny śląski"}