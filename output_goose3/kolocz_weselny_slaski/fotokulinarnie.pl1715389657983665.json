{"meta_description": "Kołocz śląski, czy inaczej kołacz śląski, tym razem w wersji z nadzieniem makowym. To tradycyjny drożdżowy wypiek z Górnego Śląska i Opolszczyzny.", "title": "Tradycyjny kołocz śląski z makiem", "content": "Kołocz śląski, czy inaczej kołacz śląski, tym razem w wersji z nadzieniem makowym. To tradycyjny drożdżowy wypiek z Górnego Śląska i Opolszczyzny, występujący z trzema różnymi nadzieniami lub w wersji podstawowej, ale zawsze z pachnącą maślaną posypką na wierzchu. Więcej na temat rodzajów kołocza i jego charakterystyki możecie przeczytać w przepisie na tradycyjny kołocz śląski z serem. Pamiętajcie, że do wypieku kołocza – zarówno ciasta drożdżowego jak i posypki, koniecznie należy użyć prawdziwego masła, a nie żadnych zamienników czy margaryny. Właśnie maślany smak jest jedną z charakterystycznych cech tradycyjnego kołocza. Ta ilość maku, podobnie jak ilość sera w przepisie na tradycyjny kołocz śląski z serem jest naprawdę spora, gdyż wykorzystuję największą blachę z piekarnika (dokładne wymiary niżej w przepisie). Przed przystąpieniem do pieczenia koniecznie zmierzcie swoje blachy i jeśli są mniejsze, to proporcjonalnie zmiejszcie ilości z przepisu – w szczególności na nadzienie, gdyż po zmniejszeniu formy, taka duża ilość nadzienia byłaby wyższa i mogłaby się tak dobrze nie dopiec, a później nie “trzymać”.", "url": "https://fotokulinarnie.pl/tradycyjny-kolocz-slaski-z-makiem", "category": "śląskie", "sub_category": "Wyroby piekarnicze i cukiernicze", "phrase": "Kołocz weselny śląski"}