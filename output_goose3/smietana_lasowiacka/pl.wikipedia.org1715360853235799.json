{"meta_description": "", "title": "Ser twarogowy lasowiacki – Wikipedia, wolna encyklopedia", "content": "Ser twarogowy lasowiacki – polski, krowi ser twarogowy (kostka, krajanka, mielony) produkowany przez Okręgową Spółdzielnię Mleczarską w Stalowej Woli. 11 maja 2016 został wpisany na listę produktów tradycyjnych[1]. Ser wytwarzany jest od początku XX wieku na terenie Kotliny Sandomierskiej. Nazwę zawdzięcza Lasowiakom zamieszkującym historycznie te tereny. Ser wytwarza się z surowego mleka krowiego pochodzącego od krów wypasanych na łąkach województwa podkarpackiego. Do ukwaszenia spasteryzowanego mleka używa się szczepów bakterii w postaci zakwasu. Produkt jest bogaty w białka i sole mineralne. Może być wykorzystywany jako farsz do pierogów, a także jako główny składnik serników lub placków drożdżowych[1]. W 2019 śmietana lasowiacka produkowana przez OSM w Stalowej Woli została również wpisana na listę produktów tradycyjnych[2]. Barwa sera jest od białej do lekko kremowej i jednolita w całej masie. Konsystencja jest jednolita, lekko luźna i może być gładka, mazista lub ziarnista. Smak jest łagodny, lekko kwaśny[1]. Sery nie zawierają żadnych dodatków, np. konserwantów czy substancji zagęszczających[3].", "url": "https://pl.wikipedia.org/wiki/Ser_twarogowy_lasowiacki", "category": "podkarpackie", "sub_category": "Sery i inne produkty mleczne", "phrase": "Śmietana lasowiacka"}