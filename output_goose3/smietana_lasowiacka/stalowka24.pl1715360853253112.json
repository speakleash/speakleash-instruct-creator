{"meta_description": "Niezależny portal miasta Stalowa Wola. Wiadomości ze Stalowej Woli i okolic. Znajdziesz tutaj setki zdjęć, reportaże wideo, ogłoszenia, aktualną pogodę, repertuar kin oraz forum.", "title": "Masło lasowiackie na liście produktów tradycyjnych", "content": "Na ostatniej sesji Rady Powiatu Stalowowolskiego przewodniczący Ryszard Andres, starosta Janusz Zarzeczny oraz wicestarosta Mariusz Sołtys na ręce prezesa Okręgowej Spółdzielni Mleczarskiej Sławomira Czwala oraz pełnomocnika Zarządu Sylwii Burdzy przekazali dyplom oraz gratulacje z okazji wpisania masła lasowiackiego na listę produktów tradycyjnych Ministra Rolnictwa i Rozwoju Wsi.  Masło lasowiackie to już kolejny produkt stalowowolskiej mleczarni, który w ten sposób został wyróżniony. Wcześniej na listę produktów tradycyjnych została wpisana śmietana lasowiacka, a także ser twarogowy lasowiacki.  To ogromne wyróżnienie dla Okręgowej Spółdzielni Mleczarskiej w Stalowej Woli, doceniamy Państwa starania i wysokiej jakości produkty, które nawiązują do tradycji naszego regionu – mówił starosta stalowowolski Janusz Zarzeczny podczas uroczystego przekazania dyplomu podpisanego przez Ministra Rolnictwa i Rozwoju Wsi Krzysztofa Jurgiela.  Prezes OSM w Stalowej Woli Sławomir Czwal zachęcał do kupowania lokalnych produktów firm działających na naszym terenie, bo to właśnie realnie przekłada się na utrzymanie miejsc pracy na naszym lokalnym rynku.  Masło lasowiackie to produkt wyrabiany przez Lasowiaków na terenach dawnej Puszczy Sandomierskiej. Do jego wyrobu służyła specjalna maselnica. Do niej wlewało się około 5 litrów zebranej śmietany, zakrywało nakładką, nakładano pierścień i ubijano aż do momentu wykształcenia się krupek masła, następnie formowano je w osełkę. Przy ubijaniu masła zwykle uczestniczyła cała rodzina: babcie, mamy i wnuczęta.", "url": "https://stalowka24.pl/artykul/3442/maso-lasowiackie-na-liscie-produktow-tradycyjnych/komentarze/najlepsze/", "category": "podkarpackie", "sub_category": "Sery i inne produkty mleczne", "phrase": "Śmietana lasowiacka"}