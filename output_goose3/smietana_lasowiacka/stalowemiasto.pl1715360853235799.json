{"meta_description": "", "title": "Śmietana", "content": "Śmietana Lasowiacka produkowana przez OSM Stalowa Wola trafiła na listę Produktów Tradycyjnych Ministerstwa Rolnictwa i Rozwoju Wsi. Na liście Produktów Tradycyjnych znajduje się obecnie 1656 produktów z całego kraju, w tym 215 z Podkarpacia. - Nasz produkt, śmietana Lasowiacka, została wpisana na listę produktów tradycyjnych. To dla nas ogromne wyróżnienie. Tylko 215 produktów tradycyjnych na samym Podkarpaciu wpisanych jest na liście Ministerstwa Rolnictwa i Rozwoju Wsi. Śmietana Lasowiacka jest to produkt tradycyjny, co oznacza, że jest produkowana w niezmiennej recepturze przynajmniej od 25 lat. Tym bardziej jest to dla nas miłe, że to kolejny produkt, który został wpisany na listę Produktów Tradycyjnych. Pierwszym produktem był Ser Twarogowy Lasowiacki- mówi Sławomir Czwal, prezes OSM w Stalowej Woli. Okręgowa Spółdzielnia Mleczarska wystąpiła o wpisanie na listę Produktów Tradycyjnych Ministerstwa także innych wyrobów. Już wkrótce może się na niej znaleźć nasze masło. Sylwia Burdzy z OSM podkreśla, że obecnie na rynku można znaleźć przeróżne śmietany. Część z nich zawiera substancje dodatkowe. Kupując produkty mleczne warto porównać ich skład oraz datę przydatności do spożycia. - Śmietana spożywcza 18% jest w naszym zakładzie produkowana tą samą metodą od przeszło 50 lat. Po zaszczepieniu śmietany kulturami kwasu mlekowego ona sobie swobodnie dojrzewa, odbywa się to w kubeczku. Jest to tzw. metoda termostatowa. Dzięki tej metodzie ma ona wyjątkowe cechy smakowe i zapachowe- wyjaśnia Sylwia Burdzy. OSM Stalowa Wola oferuje duży wybór produktów mlecznych, które dostępne są w wielu sklepach na terenie miasta i okolic. Wyroby stalowowolskiej mleczarni trafiają również do piekarń i ciastkarni w regionie.", "url": "https://stalowemiasto.pl/artykuly/artykuly.php?mode=pokaz&id=40764", "category": "podkarpackie", "sub_category": "Sery i inne produkty mleczne", "phrase": "Śmietana lasowiacka"}