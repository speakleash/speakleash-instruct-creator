{"meta_description": "", "title": "Zupa jabłkowa – kuchnia podkarpacka", "content": "Zupy owocowe to stara tradycja polskiej kuchni, która zdaje się z czasem słabnąć. Gotowane zwykle latem, względnie jesienią, zupy owocowe były lubiane ze względu na swoje liczne zalety. Na eleganckich stołach ceniono je za delikatny smak i lekkość. W upalne dni podawane je zwykle jako orzeźwiający słodko-kwaśny chłodnik. W mniej dostatnich domach zupy owocowe gotowano ponieważ były tanie, składniki łatwo było pozyskać we własnym ogrodzie, a przygotowanie dania zajmowało niewiele czasu. Aby zupa była treściwsza podawano ją z chlebem, makaronem, czasem z ryżem, a nawet z ugotowanymi ziemniakami. Zazwyczaj zupy owocowe gotowano ze śliwek lub z wiśni, ale też z jagód, jabłek, czereśni czy truskawek. Trzymano się jednak reguły, by był to jeden rodzaj owoców. Zupa jest wówczas bardziej aromatyczna i ma jeden wiodący smak. Klasyczna zupa owocowa to ugotowane w małej ilości wody owoce, cukier i śmietana. Wykwintne zupy owocowe zamiast na wodzie, gotowano na winie, doprawiano aromatycznymi przyprawami i zagęszczano żółtkami. Zupa, którą dzisiaj proponuję jest inna, ponieważ wykorzystuje się w niej jabłka pozostałe po gotowaniu kompotu, które często są wyrzucane. Użycie ich do przygotowania zupy jabłkowej to dobry pomysł wart zapamiętania. Ugotowane jabłka oddzielamy od skórek, rozgniatamy, mieszamy z cukrem i mąką ziemniaczaną. Wodę zagotowujemy, dodajemy do niej jabłka i jeszcze raz wszystko zagotowujemy. Na końcu do zupy dodajemy śmietanę rozmieszaną z odrobiną zupy. Zupę podajemy z ryżem ugotowanym wcześniej na sypko. Nożna ją podawać zarówno na ciepło, jak i na zimno.", "url": "https://trzecitalerz.blogspot.com/2020/07/zupa-jabkowa-kuchnia-podkarpacka.html", "category": "lubelskie", "sub_category": "Gotowe dania i potrawy", "phrase": "Zupa jabłkowa hrubieszowska"}