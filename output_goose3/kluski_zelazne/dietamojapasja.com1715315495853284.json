{"meta_description": "Pyszne kluski żelazne łyżką kładzione to przepis na szare kluski ziemniaczane. Kluski żelazne nazywane też stalowymi to prosta kuchnia regionalna.", "title": "Kluski żelazne łyżką kładzione", "content": "Pyszne kluski żelazne vel stalowe. Mój ulubiony przepis na szybkie ziemniaczane kluski łyżką kładzione ze skwarkami i cebulką. Kluski żelazne znane także jako; kluski szare, kluski stalowe, kluski tarte, a czasem też kluski kudłate. Te kluski ziemniaczane mogą być ciemne, ciemno szare lub całkiem jasne. To zależy czy damy mniej czy więcej surowych ziemniaków. Z czym podawać kluski żelazne? W moim rodzinnym domu nie robiło się klusek żelaznych. Pszenne kluski łyżką kładzione były często, ale żelazne czy stalowe nigdy. Pierwszy raz z kluskami żelaznymi spotkałam się w domu teściów. Teściowa robiła kluski szare, bo tak je nazywała i gotowała na mleku. Kluski ziemniaczane podawane z mlekiem to była dla mnie nowość, ale lubiłam je. I choć było to ponad 20 lat temu, a Teściowej nie ma już 3 lata to wciąż mam przed oczami jej obraz. Stoi przy kuchni węglowej, co chwilę macza dłoń w zimnej wodzie i z ciasta ziemniaczanego odrywa porcje ciasta i rzuca na gotujące się mleko szare kluski. I choć robiła to na oko, często z kimś rozmawiając te jej żelazne kluseczki były jak z szablonu, identyczne. Moja dzisiejsza propozycja to kluski żelazne łyżką kładzione ze skwarkami i cebulką. Jak zrobić kluski żelazne, kluski stalowe czy kluski szare? Czym się takie kluski ziemniaczane od siebie różnią, czy tylko nazwą? Z czym podawać ziemniaczane kluski żelazne? Skwarki, podsmażona cebula to nie wszystko. Można je podać z twarogiem, sosem, lub tak jak ja z surówką z kiszonej kapusty i okrasą. A u Ciebie jak się mówi na kluski żelazne? Z czym się podaje ziemniaczane kluski stalowe? Ziemniaki obieramy, połowę gotujemy do miękkości, a drugą ścieramy na tarce jak na placki ziemniaczane. Następnie odciskamy z wody, płyn odstawiamy aby skrobia osiadła na dno. Proporcje można zmienić, jeśli większość ziemniaków będzie tarta, kluski wyjdą ciemniejsze i bardziej kosmate. Odwrotnie będą jasne i gładkie. Jeszcze ciepłe ziemniaki przeciskamy przez praskę lub dokładnie rozgniatamy tłuczkiem. Do ciepłych dodajemy odciśnięte starte ziemniaki, jajko, połowę mąki oraz skrobię z płynu. Ilość mąki zależy od ziemniaków i stopnia ich odciśnięcia, jeśli są bardziej mączne i suche tej mąki zabiorą mniej. Ciasto powinno być dość stabilne. W szerokim garnku gotujemy około 2,5 l wody z płaską łyżką soli. Przykręcamy palnik aby woda lekko mrugała. Łyżkę maczamy w wodzie i nabieramy niewielkie porcje ciasta i wkładamy do wody. I tak aż do wyczerpania masy. Po około 5 – 6 minutach od wypłynięcia na wierzch można odcedzać. Odsączone z wody podajemy ze skwarkami z boczku i podsmażoną cebulką, oraz z surówką z kiszonej kapusty ===> PRZEPIS", "url": "https://www.dietamojapasja.com/2021/01/kluski-zelazne-lyzka-kladzione.html", "category": "łódzkie", "sub_category": "Gotowe dania i potrawy", "phrase": "Kluski żelazne"}