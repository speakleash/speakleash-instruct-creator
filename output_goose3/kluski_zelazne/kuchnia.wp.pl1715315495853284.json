{"meta_description": "Przepyszne kluski z ziemniaczanego ciasta. Doskonale smakują zarówno zaraz po wyjęciu z wody, jak i odsmażone. - Formujemy dowolny kształt - mówi Ala, autorka bloga \"Gotuj ze mną\". - Jak kluski śląskie, kopytka lub podłużne. Takie właśnie pamiętam z dzieciństwa. Podajemy je z podsmażonym pokrojonym w kostkę boczkiem i zeszkloną cebulką lub z samą cebulką i zieleniną polane tłuszczem. Pyszne, proste, sprawdzone. Szczerze polecam.", "title": "Kluski żelazne. Mogą śmiało konkurować ze śląskimi", "content": "Przepyszne kluski z ziemniaczanego ciasta. Doskonale smakują zarówno zaraz po wyjęciu z wody, jak i odsmażone. - Formujemy dowolny kształt - mówi Ala, autorka bloga \"Gotuj ze mną\". - Jak kluski śląskie, kopytka lub podłużne. Takie właśnie pamiętam z dzieciństwa. Podajemy je z podsmażonym pokrojonym w kostkę boczkiem i zeszkloną cebulką lub z samą cebulką i zieleniną polane tłuszczem. Pyszne, proste, sprawdzone. Szczerze polecam. 1 kg ziemniaków ugotować w mundurkach w osolonej wodzie. Drugą część obrać, zetrzeć na tarce z drobnymi oczkami. Wyłożyć na gęste sitko, odcisnąć (soku nie wylewać) i odstawić. Starte ziemniaki nakryć talerzykiem. Ugotowane, wystudzone ziemniaki obrać ze skórki, przepuścić przez praskę lub maszynkę. Dodać odciśnięte surowe ziemniaki. Sok delikatnie wylać, nie jest już potrzebny, ze spodu łyżką zebrać skrobię, dodać do ziemniaków. Wbić jajko, dodać na początek 3 łyżki mąki, zacząć wyrabiać. Gdyby okazało się zbyt rzadkie, dodać jeszcze 1-2 łyżki mąki ziemniaczanej (lub więcej). Konsystencja ma być trochę luźniejsza niż na pierogi. Zagotować wodę w garnku, posolić. Stolnicę oprószyć mąką, formować podłużne kluski, obsypać trochę mąką. Niech zbyt długo nie leżą na stolnicy, po zrobieniu od razu gotować. Wrzucać na wrzącą wodę, od momentu wypłynięcia gotować jeszcze około 1-2 minut. Najlepiej jedną po tym czasie wyjąć i sprawdzić, czy nie jest surowa. Ilości mąki, jak i czasu gotowania, dokładnie nie określam, wszystko zależy od ziemniaków, jakich użyjemy. Gotowe kluski wyjmować na talerz. Podawać z boczkiem, podsmażoną cebulką i polane tłuszczem. Można według własnego uznania np. jako dodatek do różnych mięs. Każdy sposób będzie dobry.", "url": "https://kuchnia.wp.pl/kluski-zelazne-moga-smialo-konkurowac-ze-slaskimi-6479621058696833c", "category": "łódzkie", "sub_category": "Gotowe dania i potrawy", "phrase": "Kluski żelazne"}