{"meta_description": "W Łódzkiem ze względu na kolor mówi się na nie żelazne albo po prostu szare. Zostały nawet wpisane na unijną listę produktów tradycyjnych. Są świetne solo, tylko okraszone zrumienioną cebulką czy skwarkami, albo jako dodatek obiadowy. Kluski żelazne od pokoleń przygotowują mieszkańcy gminy Szadek, gdzie na polach królują ziemniaki. To właśnie one są ich głównym", "title": "Kluski żelazne. Regionalny przepis na szare kluski rodem z łódzkiego - Polecam Przepis", "content": "W Łódzkiem ze względu na kolor mówi się na nie żelazne albo po prostu szare. Zostały nawet wpisane na unijną listę produktów tradycyjnych. Są świetne solo, tylko okraszone zrumienioną cebulką czy skwarkami, albo jako dodatek obiadowy. Kluski żelazne od pokoleń przygotowują mieszkańcy gminy Szadek, gdzie na polach królują ziemniaki. To właśnie one są ich głównym składnikiem. Używa się ziemniaków surowych, co wpływa na kolor gotowych klusek. Można je przyrządzić z dodatkiem ziemniaków gotowanych. Pierwsza wersja jest zdecydowanie smaczniejsza, dlatego takie właśnie kluski dziś przyrządzimy. • Ziemniaki obierz, zetrzyj na drobnych oczkach, oprósz solą, wymieszaj i odstaw, aby puściły wodę – należy ją odlać, dobrze odciskając ziemniaki przez ściereczkę lub na drobnym sitku. • Gdy na dnie naczynia z odlaną wodą zbierze się skrobia, dodaj ją do ziemniaków, wodę natomiast wylej. • Masę podziel na trzy części, jedną wyjmij, puste miejsce uzupełnij mąką pszenną i ziemniaczaną, następnie ciasto dokładnie wyrób – powinno być zwarte, aby kluski dało się formować. • Ciasto nabieraj łyżką, formując podłużne kluski, kładź na osoloną gotującą się wodę z odrobiną oleju, gotuj przez około 5 minut od wypłynięcia.", "url": "https://polecamprzepis.pl/kluski-zelazne-regionalny-przepis-na-szare-kluski-rodem-z-lodzkiego/", "category": "łódzkie", "sub_category": "Gotowe dania i potrawy", "phrase": "Kluski żelazne"}