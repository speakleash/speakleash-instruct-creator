{"meta_description": "", "title": "Szare kluski – Wikipedia, wolna encyklopedia", "content": "Szare kluski (lub szare kluchy[1]) – tradycyjne dla kuchni wielkopolskiej kluski, przygotowywane ze startych, surowych ziemniaków. Ich nazwa pochodzi od charakterystycznej barwy, jaką nadaje im ten składnik[2]; rodzaj klusek kładzionych. Szare kluski podawano już w XIX wieku, kiedy to w Wielkopolsce spopularyzowały się ziemniaki. Pojawiały się w książkach kucharskich, m.in. w Najnowszej kuchni Marty Norkowskiej z 1918 roku i w książce Dobra Gospodyni, czyli podręcznik kucharski dla polskiego domu z 1933[2]. Potrawę przygotowuje się, mieszając starte surowe ziemniaki (odsączone uprzednio z soku) z mąką, jajkami i solą, a następnie powstałą masę zrzuca się łyżką na osolony wrzątek[2] (bezpośrednio lub zsuwając masę z pokrywki garnka[1]. Otrzymane w ten sposób kluski są szare, mają nieregularny kształt i powierzchnię oraz zbitą, półtwardą konsystencję. Ich długość może wynosić od 0,5 do 4 centymetrów, a szerokość – od 0,5 do 1 centymetra[2]. Podaje się je zazwyczaj wymieszane z pokrojonym w drobną kostkę i podsmażonym boczkiem i cebulą[1]. Tradycyjnym dodatkiem do szarych klusek jest zasmażana kapusta kiszona. Tuż po II wojnie światowej zamiast kapusty używano brukwi[1]. 11 maja 2007 roku potrawa została wpisana na Krajową listę produktów tradycyjnych Ministerstwa Rolnictwa i Rozwoju Wsi[2]. • „Kluski żelazne” – w Łódzkiem, rodzaj klusek w kształcie obłych wałeczków, przygotowanych z tartych surowych i ugotowanych ziemniaków, mąki i jaj – produkt wpisany 12 lutego 2016 na Listę produktów tradycyjnych MRiRW[4]. • „Kluski żelazne” (zwane też szarymi) – w Łódzkiem, rodzaj klusek kładzionych, przygotowanych z tartych surowych ziemniaków, mąki i (opcjonalnie) jaj[5].", "url": "https://pl.wikipedia.org/wiki/Szare_kluski", "category": "łódzkie", "sub_category": "Gotowe dania i potrawy", "phrase": "Kluski żelazne"}