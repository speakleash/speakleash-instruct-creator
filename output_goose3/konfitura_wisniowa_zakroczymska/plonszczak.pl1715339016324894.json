{"meta_description": "W Polsce coraz bardziej pożądany staje się zdrowy, naturalny, tradycyjny produkt. MODR oddział Poświętne wyszedł naprzeciw potrzebom konsumenckim organiz", "title": "Regionalne i naturalne", "content": "W poniedziałek, 27 kwietnia na terenie Mazowieckiego Ośrodka Doradztwa Rolniczego oddział Poświętne odbyło się szkolenie dla osób zajmujących się drobną produkcją naturalnych, regionalnych produktów spożywczych, przygotowywanych według tradycyjnych przepisów. Udział w szkoleniu wzięli rolnicy z terenu powiatów: płońskiego, mławskiego, ciechanowskiego, pułtuskiego i żuromińskiego oraz uczniowie płońskich szkół: ZS nr 1 (Technikum Żywienia i Gospodarstwa Domowego) i ZS nr 3 (Szkoła Zawodowa - kucharz małej gastronomii).W Polsce, w ramach Programu Rozwoju Obszarów Wiejskich tworzona jest właśnie lista produktów tradycyjnych, które reprezentować będą nasz kraj w Unii Europejskiej. Zawiera łącznie 629 pozycji, w tym tylko 17 z terenu województwa mazowieckiego. Dla porównania, województwo śląskie ma 100 produktów wpisanych na listę. Szkolenie miało na celu zachęcenie do domowej produkcji zdrowej, tradycyjnej żywności oraz wyjaśnienie jaki produkt i jakim sposobem może znaleźć się na liście. W przyszłości przewidywane są dopłaty dla osób, które zdecydują się prowadzić produkcję tradycyjnych przysmaków.Szkolenie poprowadzone zostało przez pracowników MODR oddział Poświętne: Zenonę Szostek, Danutę Arcipowską, przedstawicielkę płockiego oddziału Barbarę Snopek oraz Elżbietę i Adama Piotrowskich z Żuromina, producentów tradycyjnego miodu. Powiat płoński nie ma swojego produktu, wśród znajdujących się na liście produktów tradycyjnych. Natomiast znajdują się na niej piwa z Ciechanowa, konfitura wiśniowa zakroczymska czy kiełbasa ojcowa z Sobień Jezior.foto: Anna Piórkowska", "url": "https://plonszczak.pl/artykul/regionalne-i-naturalne/379772", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura wiśniowa zakroczymska"}