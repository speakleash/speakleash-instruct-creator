{"meta_description": "", "title": "Konfitura wiśniowa zakroczymska - Witryna", "content": "Od dawnych czasów drzewa owocowe, w tym wiśnie, rosły w przydomowych chłopskich sadach, na granicach podwórek i pól między sąsiadami. Wysadzanie drzew wiśniowych w pobliżu domostw ułatwiało znacznie zbiory. Każda z gospodyń starała się pozyskać jak najwięcej owoców wiśni, z których robiła kompoty, dżemy, nalewki i konfitury.    Wyrobem konfitur z wiśni na początku trudniły się klasztory, a gdy cukier buraczany bardziej się rozpowszechnił, konfitury robiono również na dworach. Z uwagi na fakt, że dawniej nie było chłodni ani lodówek do przechowywania przetworów, używano duże ilości cukru, który nadawał trwałość konfiturom. W okresie zbiorów przetwarzanie wiśni na konfiturę było typowym sposobem zabezpieczania owoców przed zepsuciem. Tradycyjne konfitury z wiśni w gęstym soku są produkowane bez dodatku substancji żelujących, pektyn itp.    Konfitura wiśniowa zakroczymska znana jest od co najmniej późnych lat trzydziestych XX wieku. Prawdopodobnie do rozpowszechnienia tego produktu przyczyniło się Koło Gospodyń Wiejskich działające w Zakroczymiu od lat czterdziestych poprzez organizacje kursów gotowania i pieczenia. Przygotowując dawniej owoce wiśni do przerobu, usuwało się z nich pestki za pomocą szpilki do włosów, zaś obecnie „przyrząd” ten został zastąpiony przez drylownice ręczne bądź mechaniczne. Konfiturę wiśniową robi się wedle starej receptury z drylowanych wiśni zasypywanych cukrem w proporcji 1 do 1.    Adres:  EKO-FRUIT I.Kostrzewski I.Chyrzyńska s.c.  Gałachy 62,  05-170 Zakroczym  e-mail: Eko-fruit@wp.pl  Nr tel. 508-341-850", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/warzywa-i-owoce/konfitura-wisniowa-zakroczymska.html", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura wiśniowa zakroczymska"}