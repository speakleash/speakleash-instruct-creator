{"meta_description": "Produkt wpisany na listę produktów tradycyjnych w dniu 2013-04-17\nW kategorii Wyroby piekarnicze i cukiernicze\nW województwie woj. małopolskim", "title": "Paluszki krakowskie - - Portal Gov.pl", "content": "Średnica paluszka od 0,8 cm do 1 cm, długości około 10 cm. Od jasnozłocistej do ciemnozłocistej z połyskiem. Kraków posiada bogatą i wielowiekową tradycję piekarnictwa. Pierwsze potwierdzone źródłowo wzmianki o piekarzach krakowskich pojawiły się już w przywileju lokacyjnym dla miasta Krakowa z 1257 roku nadanym przez Bolesława Wstydliwego. Również pierwsze wzmianki dotyczące obwarzanka krakowskiego oraz paluszka krakowskiego datowane są na XIII wiek. Paluszki krakowskie od zawsze wyrabiane były ręcznie, z lokalnych dostępnych produktów. Zboże do produkcji paluszków krakowskich pochodziło zazwyczaj z okolic Krakowa, np. w XVI wieku przede wszystkim z ziemi proszowickiej. Ziarno po zakupie u mączników krakowskich bądź bezpośrednio u producentów było mielone w licznych młynach krakowskich. Nieodzownym składnikiem do produkcji paluszków poza mąką i wodą była sól, zazwyczaj sprowadzana z pobliskiej kopalni soli Wieliczki. Technologia i produkcja paluszków krakowskich nie ulegała zmianie od wieków i jest prowadzona w oparciu o te same stare receptury. Wynika to zarówno z używanych do ich produkcji naturalnych składników, jak i ręcznego formowania paluszka. Ze względu na zmianę skali ich produkcji w XIX wieku wprowadzone zostały nowe rozwiązania, np. świeże drożdże, które znacznie usprawniły cały proces wytwarzania. Wprowadzenie tych zmian nie miało jednak wpływu na tradycyjny sposób produkcji, a jedynie przyczyniły się do poprawy bezpieczeństwa i utrzymania stabilnej jakości gotowego wyrobu. Usprawniając stosowaną od wieków metodę produkcji, piekarze krakowscy zawsze zwracali uwagę, by paluszki krakowskie nie zatraciły, a nawet nie zmieniły swego, wynikającego z historii i tradycji zapachu i smaku. Korzystając z tak wielkiej tradycji wiele rzemieślniczych piekarni do dziś wypieka, na podstawie zachowanych receptur, ręcznie formowane paluszki krakowskie.", "url": "https://www.gov.pl/web/rolnictwo/paluszki-krakowskie", "category": "małopolskie", "sub_category": "Wyroby piekarnicze i cukiernicze", "phrase": "Paluszki krakowskie"}