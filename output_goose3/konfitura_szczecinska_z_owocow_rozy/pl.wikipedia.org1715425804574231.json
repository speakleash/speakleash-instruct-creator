{"meta_description": "", "title": "Konfitura szczecińska z owoców róży – Wikipedia, wolna encyklopedia", "content": "Konfitura szczecińska z owoców róży – regionalny produkt spożywczy, charakterystyczny dla gminy Dolice (powiat stargardzki). 28 lipca 2011 wpisany na polską listę produktów tradycyjnych (zgłaszającymi byli Bożena i Ryszard Jaszczowscy)[1]. Około 1800 na terenie Szczecina funkcjonowało pięć wytwórni konfitur, a pierwsza wzmianka o konfiturze z owoców róży pomarszczonej[2], która występowała wówczas w Klęskowie, Podjuchach, Strudze, Widoku, Zdrojach, Żydowicach oraz pomiędzy Kijewem i Dąbiem[2], znajduje się w książce kucharskiej Stettiner Kochbuch autorstwa Marie Rosnack z 1845, w której opisano proces przyrządzania potrawy: Przygotować duże owoce dzikiej róży wraz z gałązkami, rozciąć u góry i tak ostrożnie, jak to tylko możliwe, wyjąć pestki. Owoce włożyć do dużego słoja. Owoce zwarzyć i proporcjonalnie do ich wagi wziąć tyle samo cukru, wsypać do brytfanki, zalać niewielką ilością wody i gotować przez jakiś czas. Następnie wsypać owoce dzikiej róży, wlać trochę dobrego octu winnego lub kwasku cytrynowego i gotować tak długo, aż zmiękną. Po 1945 receptura konfitury została odnowiona z pewnymi zmianami (do zakwaszania używa się soku z cytryny). Surowiec pochodzi z gospodarstwa ekologicznego[1]. Smak konfitury jest słodki, ma ona konsystencję gęstego syropu i barwę od pomarańczowej do ciemnoczerwonej[2].", "url": "https://pl.wikipedia.org/wiki/Konfitura_szczeci%C5%84ska_z_owoc%C3%B3w_r%C3%B3%C5%BCy", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura szczecińska z owoców róży"}