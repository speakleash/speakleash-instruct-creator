{"meta_description": "Produkt wpisany na listę produktów tradycyjnych w dniu 2011-07-28 w kategorii Warzywa i owoce w woj. zachodniopomorskim.", "title": "Konfitura szczecińska z owoców róży - - Portal Gov.pl", "content": "„Róża jest jednym z najpospolitszych krzewów w naszej florze. Często owocodajne róże są uprawiane w ogrodach i parkach w postaci żywopłotów oraz w uprawie polowej w systemie ekologicznym” (Wiesław Grochowski, „Jadalne owoce leśne”, 1983 r). Według opracowania „Występowanie róży pomarszczonej Rosa rugosa Thunb. na Pomorzu Zachodnim przed 1981 rokiem” z dnia 14 maja 2007 r. dr Sylwii Jurzyk, Adiunkta Katedry Dendrologii i Kształtowania Terenów Zieleni, Akademii Rolniczej w Szczecinie: „Róża pomarszczona Rosa rugosa jest to gatunek sprowadzony na tereny Pomorza Zachodniego prawdopodobnie na przełomie XIX i XX wieku. Na obszarze Europy najczęściej rozprzestrzenienie róży pomarszczonej związane jest z bliskością morza. Obecnie najczęściej spotykana jest na wybrzeżu i pojezierzu Bałtyckim (…)”. Tak duże uprawy róży na Pomorzu Zachodnim przyczyniły się do powstania pięciu wytwórni konfitur. Róża pomarszczona wykorzystywana była nie tylko w przygotowywaniu przetworów, ale także do celów kosmetycznych. „(…) Mówi ono, że Rosa rugosa występowała w Klęskowie, Podjuchach, Strudze, Widoku, Zdrojach, Żydowicach, pomiędzy Kijewem i Dąbiem gatunek ten uprawiało się na powierzchni kilkudziesięciu hektarów dla celów perfumeryjnych” (prof. Floriana Celińskiego, „Rośliny naczyniowe Puszczy Bukowej pod Szczecinem”, 1964 r.). Jedną z pierwszych wzmianek o tradycji wytwarzania na terenach Województwa Zachodniopomorskiego konfitur z owoców róży znaleźć można w książce pt. „Stettiner Kochbuch” z 1845 roku (pol. „Szczecińska Książka Kucharska”) autorstwa Marie Rosnack: „Przygotować duże owoce dzikiej róży wraz z gałązkami, rozciąć u góry i tak ostrożnie, jak to tylko możliwe, wyjąć pestki. Owoce włożyć do dużego słoja. Owoce zwarzyć i proporcjonalnie do ich wagi wziąć tyle samo cukru, wsypać do brytfanki, zalać niewielką ilością wody i gotować przez jakiś czas. Następnie wsypać owoce dzikiej róży, wlać trochę dobrego octu winnego lub kwasku cytrynowego i gotować tak długo, aż zmiękną”. Współcześnie, choć na zmniejszonym obszarze, róża pomarszczona dalej uprawiana jest w okolicach Szczecina. Głównie wykorzystywana jest do przygotowywania przetworów. Ten znany od wielu już lat produkt doceniło także jury konkursu „Nasze Kulinarne Dziedzictwo. Smaki Regionów” przyznając Perłę 2008 za Przetwory z Róży Fałdzistolistnej, między innymi za konfiturę z owoców róży.", "url": "https://www.gov.pl/web/rolnictwo/konfitura-szczecinska-z-owocow-rozy", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura szczecińska z owoców róży"}