{"meta_description": "", "title": "Gospodarstwo Ekologiczne „SEDINA”", "content": "Gospodarstwo Ekologiczne „SEDINA”, Bożena i Ryszard Jaszczowscy – tak brzmi pełna nazwa jednego z producentów przystępujących do programu „Doceń polskie”. Podczas najbliższego audytu żywności Loża Ekspertów oceni dwie propozycje firmy zlokalizowanej w Dolicach (woj. zachodniopomorskie). Szansę zdobycia znaków jakości mają: Konfitura szczecińska z całych płatków róży oraz Konfitura szczecińska z owoców róży. Oba specjały otrzymają od jury noty (w skali od 1 do 10) za smak, wygląd i stosunek jakości do ceny. Audyt będzie miał miejsce 26 kwietnia br. w Sosnowcu. Firma istnieje od 2002 roku, status certyfikowanego gospodarstwa ekologicznego zyskała 6 lat później. „SEDINA” to pierwsze ekologiczne gospodarstwo w województwie zachodniopomorskim, które specjalizuje się w produkcji oraz przetwórstwie róży fałdzistolistnej. – Większość surowców, posiada certyfikaty Agro Bio Testu i Ekolandu. W naszym gospodarstwie wytwarzamy tradycyjne, ekologiczne konfitury z płatków róży, z owoców róży i z pomidorów – wyliczają właściciele gospodarstwa. „SEDINA” oferuje ponadto przetwory m.in. z dyni, malin i truskawek. W jej asortymencie znajdują się również różnego rodzaju soki i syropy. – Gdzie można nas spotkać? Jarmarki, festyny, czyli sprzedaż bezpośrednia. Od kilku lat jesteśmy nieprzerwanie uczestnikami m.in.: targów Barzkowickich , Pikniku nad Odrą, Jarmarku Jakubowego, Złotej Dyni, różnego rodzajów „otwartych wrót” w całym województwie zachodniopomorskim! .. a nawet wykraczamy dalej! – czytamy na Fanpage gospodarstwa.  Za pośrednictwem tej strony można uzyskać wyczerpujące informacje na temat działalności „SEDINY”. Gospodarstwo już ma na swoim koncie nagrody i wyróżnienia. O tym, czy dołączą do nich także znaki „Doceń polskie” przekonamy się wkrótce.", "url": "https://blog.docenpolskie.pl/tag/gospodarstwo-ekologiczne-sedina/", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura szczecińska z owoców róży"}