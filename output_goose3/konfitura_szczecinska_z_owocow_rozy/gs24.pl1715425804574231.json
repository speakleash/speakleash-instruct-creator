{"meta_description": "Bożena i Ryszard Jaszczowscy są właścicielami ziemi od 2001 roku. Prowadzą gospodarstwo ekologiczne. Mają plantację róży fałdzistolistnej. Są kandydatami do tytułu Rolnik Roku.", "title": "Bożena i Ryszard Jaszczowscy: Soki, dżemy i musy z róży", "content": "Państwo Jaszczowscy z Dolic poza różą uprawiają też warzywa takie jak m.in. pomidory czy dynie. - Pomysł na ekologiczne gospodarstwo kiełkował w nas od dawna - mówi pani Bożena. - Od zawsze ten temat nas interesował i w tym kierunki się kształciliśmy. Prowadzenie gospodarstwa eko jest o wiele trudniejsze niż tradycyjnego. Wymaga większego nakładu czasu i pracy. Nie stosujemy chemii, wszelkie nasze produkty są naturalne i ekologiczne. Państwo Jaszczowscy swoją działalność zaczynali od przetworów z dyni: musu, marynaty słodko-kwaśnej i konfitur. Potem do oferty dołączyły konfitury z czerwonych i zielonych pomidorów. Następnie sięgnęli po różę pomarszczoną. Pole o powierzchni 1,24 ha w Dolicach obsadzili różą fałdzistolistną. Uprawiana ekologicznie daje płatki i owoce, z których robione są przetwory. Do konfitury z płatków róży ucieranej surowej dołączyły wkrótce konfitura ucierana smażona, konfitura z całych płatków, konfitura szczecińska z owoców róży, soki robione na bazie płatków i owoców oraz wino \"Heczy-pecze\" z owoców róży. - Tradycyjne receptury i metody wytwarzania tych specjałów powalają zachować niepowtarzalny zapach róży, jej smak i kolor - mówią Jaszczowscy. Wiele wytwarzanych przez nich produktów otrzymało nagrody w konkursach kulinarnych. Nagrodę \"Perły\" w Konkursie Nasze Kulinarne Dziedzictwo otrzymały produkty z róży fałdzistolistnej w 2008 roku, a 4 lata później - konfitury z pomidorów. Swoje produkty wkładają w niewielkie, słoiczki z brązowego lub białego szkła. Dopełnieniem opakowania są naklejki i nakrętki słoiczków \"ubrane\" w płócienne kapturki. Wszystkie produkty z gospodarstwa w Dolicach są oznaczone nazwą Sedina. - Nazwa ta nawiązuje do historii regionu, bo Sedina to - według legendy - założycielka Szczecina - mówi pan Ryszard. Bożena i Ryszard Jaszczowscy należą do Polskiej Izby Produktu Regionalnego i Lokalnego oraz Stowarzyszenia Producentów Żywności Metodami Ekologicznymi EKOLAND. Od marca 2011 r. posiadają certyfikat Dziedzictwo Kulinarne- Pomorze Zachodnie.", "url": "https://gs24.pl/bozena-i-ryszard-jaszczowscy-soki-dzemy-i-musy-z-rozy/ar/5533016", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura szczecińska z owoców róży"}