{"meta_description": "", "title": "Konfitura z owoców dzikiej róży", "content": "Soczysty, żywy kolor, przyjemny słodki smak i zachwycający aromat, a co najważniejsze ogromna zawartość witaminy C, która jesienią wzmocni Twoją odporność. Konfitura z owoców dzikiej róży to przetwór, którego nie może zabraknąć w Twojej kuchni! Doskonały dodatek do deserów i rozgrzewających herbat o lekko kwaśnym smaku sprawi, że podany w towarzystwie słodkich kremów czy ciast, zrównoważy ich smak i wprowadzi zachwycającą orzeźwiającą nutę! Jak wykonać konfiturę z owoców róży, by była najsmaczniejsza? Poznaj nasz przepis! Uwaga! Najsmaczniejsza konfitura z dzikiej róży wyjdzie, gdy wcześniej jej owoce zostaną zamrożone. Przed rozpoczęciem przyrządzania konfitury owoce należy rozmrozić i umyć. W przypadku owoców świeżych - umyj je i osusz. Usuń resztki kwiatostanów z owoców, a następnie przekrój każdy na pół i usuń pestki. Możesz również nożem lekko \"zetrzeć\" meszek na skórce każdego owocu. Owoce podsmaż z 150 g cukru, sokiem z 1/2 cytryny i połową cukru waniliowego, lekko podlewając całość wodą, aż do momentu gdy róża stanie się szklista. Potrwa to 10-15 minut. Zgaś ogień i odstaw owoce na 24 godziny. Następnie dodaj reszte cukru, soku z cytryny i cukru waniliowego i gotuj na małym ogniu cały czas mieszając, aż konfitura zgęstnieje. Gorącą masę przełóż do wyparzonych słoików - szczelnie zamknij i odwróć do góry dnem do wystygnięcia. Słoiki możesz również zapasteryzować.", "url": "https://browin.pl/przepisnik/przepis/konfitura-z-owocow-dzikiej-rozy", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura szczecińska z owoców róży"}