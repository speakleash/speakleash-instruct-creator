{"meta_description": "", "title": "Konfitura z zielonych orzechów włoskich", "content": "Od czasu do czasu lubię zaskoczyć Was czymś niezwykłym jak pigwowe kuleczki, owocowe arkusze czy konfitura z zielonych orzechów włoskich. Przypominam, że robimy ją właśnie teraz, na przełomie czerwca i lipca z niedojrzałych jeszcze orzechów o niestwardniałych łupinkach. Składniki: 50 sztuk zielonych orzechów włoskich (zrywamy na przełomie czerwca i lipca), 5 szklanek wody, 800g surowego cukru trzcinowego, 200g miodu bez szumowin, 50g sody oczyszczonej, 2-3 goździki, pół łyżeczki wanilii. Orzechy włoskie nakłuwamy w kilku miejscach wykałaczką, zalewamy zimną wodą i odstawiamy je na 7 dni w chłodne miejsce (niektórzy skracają ten etap do 3 dni). Wodę zmieniamy 2 razy na dobę. Po tym czasie wodę zlewamy, orzechy zasypujemy sodą oczyszczoną i odstawiamy na 24 godziny w chłodne miejsce a następnie starannie je myjemy pod bieżącą wodą. Miód rozpuszczamy w 2 i pół szklanki wody, orzechy zalewamy tym roztworem, zagotowujemy i gotujemy jeszcze na małym ogniu przez 20 minut. Z pozostałej wody i cukru gotujemy syrop. Miodową zalewę zlewamy, orzechy zalewamy syropem z cukru i zagotowujemy, dodajemy goździki oraz wanilię. Gotujemy tak długo aż syrop zgęstnieje a jego objętość zmniejszy się dwukrotnie. Konfiturę studzimy, wszystko przelewamy do słoików, zakręcamy i przechowujemy w chłodnym miejscu. Nadają się do spożycia po 3 tygodniach. Są wtedy chrupiące, ale nie twarde i bardzo słodkie. Tym, którzy nie zdążyli zebrać orzechów na przełomie czerwca i lipca polecam poczekać i zalać odszumowanym miodem wyłuskane, dojrzałe już orzechy. Obie wersje orzechowych przysmaków są równie pyszne i zdrowe. Orzechy włoskie stanowią bowiem według naszej Mniszki wysokowartościowy artykuł spożywczy. Przyczyniają się do wzrostu mięśni, wspomagają ostogenezę i stymulują przemianę materii (ich wartość jest czterokrotnie wyższa w porównaniu z mięsem). Poza tym orzechy włoskie wspomagają wesołość. Spróbujcie też oleju z orzechów włoskich, nawet niewielka jego ilość uszlachetni potrawę i sprawi, że stanie się ona bardziej harmonijna.", "url": "https://hildegarda.edu.pl/konfitura-z-zielonych-orzechow-wloskich/", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura z zielonych orzechów"}