{"meta_description": "Połowa czerwca i początek lipca to czas, w którym pozyskujemy zielone orzechy włoskie na wyśmienitą orzechówkę. A co z orzechami? Można z nich zrobić rewelacyjn...", "title": "Czarna konfitura z zielonych orzechów ponalewkowych", "content": "Połowa czerwca i początek lipca to czas, w którym pozyskujemy zielone orzechy włoskie na wyśmienitą orzechówkę. A co z orzechami? Można z nich zrobić rewelacyjną (i mniej pracochłonną od tradycyjnej) tzw. czarną konfiturę. Ma podrasowany smak, bo przecież orzechy pochodzą z nalewki. Przywykło się twierdzić, że zielone orzechy włoskie powinny być zebrane tuż przed nocą świętojańską (czyli przed 23 czerwca). Nie do końca to prawda, bo w różnych regionach Polski zarówno orzechy, jak i owoce czy warzywa dojrzewają w różnym czasie i to w zależności od pogody. Przy zbiorze kierujmy się więc węchem i wzrokiem, a nie jedynie kalendarzem. Orzechy powinny być nie za duże, mocno zielone, pachnieć cytrusowo i być soczyste po przekrojeniu, bo na tym soku nam najbardziej zależy. Co do samej konfitury z ponalewkowych zielonych owoców – jej zrobienie będzie o wiele mniej pracochłonne niż tradycyjnej, bo swoje (zmiękczenie i wygładzenie smaku) zrobił już alkohol, więc nie musimy naszych orzechów moczyć. W mojej konfiturze przebijają różne nuty, dlatego że do samej orzechówki dodaję kilka ziaren pieprzu, kawałek anyżu, kawałki gałki muszkatołowej, goździki i korę cynamonu cejlońskiego. To przyprawy o mocnych smakach, ale tej nalewki akurat nie zdominują, a dodadzą jej fantastycznej głębi.", "url": "https://beszamel.se.pl/przepisy/przetwory/czarna-konfitura-z-zielonych-orzechow-ponalewkowych-re-zJxS-r5e8-Mkfb.html", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura z zielonych orzechów"}