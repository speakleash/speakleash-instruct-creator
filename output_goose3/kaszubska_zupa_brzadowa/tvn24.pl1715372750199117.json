{"meta_description": "Jak urozmaicić świąteczne menu? - Najlepiej wzbogacić je o przysmak z innego regionu radzi w rozmowie z TVN24 kucharz Karol Okrasa. I wymienia specjał kuchni kaszubskiej - zupę brzadową, którą robi się z suszonych owoców i... grzybów.", "title": "Okrasa poleca kaszubską zupę brzadową: \"Połączenie, które urzeka i przeraża\"", "content": "Jak urozmaicić świąteczne menu? - Najlepiej wzbogacić je o przysmak z innego regionu radzi w rozmowie z TVN24 kucharz Karol Okrasa. I wymienia specjał kuchni kaszubskiej - zupę brzadową, którą robi się z suszonych owoców i... grzybów. Tym, którzy swoje świąteczne stoły chciliby nieco urozmaicić, mistrz kuchni proponuje niekonwencjonalne ale smaczne danie z Pomorza. - Zupę brzadową jadłem we Wdzydzach Kiszewskich, gdzie poczęstowała mnie nią pani dyrektor tamtejszego muzeum - wspomina Karol Okrasa w rozmowie z TVN24. Zupa zrobiła na nim duże wrażenie, choć nie ukrywa, że na początku podszedł do niej sceptycznie. - To połączenie tradycyjnej zupy grzybowej z suszonymi owocami - tłumaczy Okrasa. - Połączenie, które mnie urzekło, ale przyznaję, że wcześniej trochę przerażało. \"Brzad\" to kaszubskie słowo oznaczające suszone owoce pochodzące z sadu - a więc jabłka, gruszki, śliwki i wiśnie. Zupa przyrządzana z tych owoców nosi nazwę brzadowej i jest to tradycyjne, postne danie kuchni kaszubskiej (chociaż występuje również na Kociewiu). Zupa została nawet wpisana na listę produktów tradycyjnych województwa pomorskiego przygotowaną przez Ministerstwo Rolnictwa i Rozwoju Wsi. Zgodnie z charakterystyką podaną na stronie ministerstwa, oprócz suszonych owoców, \"dodaje się do niej trochę śmietany, mąki, cukru, soli i drobne kluski. Osobno można podać ziemniaki\". \"Codzienna\" wersja zupy nie ma więc w składzie suszonych grzybów. Garść suszonych borowików czy koźlaków oraz wywar z nich dodaje się jedynie do wigilijnej wersji dania. I taką świąteczną, nietypową wersją poczęstowano Karola Okrasę we Wdzydzach. Jak tylko mistrz kuchni przełamał pierwszy opór związany z niezwykłym połączeniem składników, dał się przekonać do kaszubskiej zupy i bardzo ją od tego czasu zachwala. - To kuchnia polska, kuchnia regionalna, która podawana jest na święta i warto ją zrobić - zachęca Okrasa.", "url": "https://tvn24.pl/pomorze/okrasa-poleca-kaszubska-zupe-brzadowa-polaczenie-ktore-urzeka-i-przeraza-ra296459-3515405", "category": "pomorskie", "sub_category": "Gotowe dania i potrawy", "phrase": "Kaszubska zupa brzadowa"}