{"meta_description": "", "title": "Kuchnia Kaszubska - Kulinarne Dziedzictwo Regionu", "content": "Kaszuby to region, w którym dziedzictwo kulturowe jest niezwykle bogate, a tradycje bardzo szanowane. Jednym z elementów kultury regionalnej , obok kaszubskiego języka, flagi i ozdobnego haftu, jest kuchnia kaszubska. Obfitująca w naturalne składniki, tradycyjne przepisy, oparta o nowoczesne podejście do gotowania – kuchnia kaszubska oszałamia połączeniami smaków. Poznaj najsmaczniejsze dania kuchni kaszubskiej, odkryj regionalne smaki Kaszub i restauracje, które zachwycą Cię pomysłowością. Województwo Pomorskie, wraz z Kaszubami, należy do Europejskiej Sieci Regionalnego Dziedzictwa Kulinarnego. Projekt wspiera lokalne tradycje i żywność, a najbardziej urokliwe regiony w Polsce i w Europie prześcigają się w przypominaniu dawnych smaków i wzmacnianiu regionalnej tożsamości. Kulinarne dziedzictwo Kaszub oparte jest na naturalnych produktach, które znaleźć można w lokalnych lasach, sadach, jeziorach, polach oraz na łąkach, a także w Morzu Bałtyckim. Kulinarne tradycje mieszkańców Kaszub związane są bezpośrednio z ich codziennym życiem. Budzą zachwyt w całej Polsce. Nie tylko ze względu na prostotę przygotowania, a przy tym oryginalność i naturalność składników. Na szczególną uwagę zasługują wyjątkowe nazwy dań – choć spolszczone, to przecież zaczerpnięte z tak dźwięcznego języka. Kaszëbsczi jãzëk wychwala drożdżowe ruchanki. Plince, szadolce i kulanki to dania z ziemniaków. Szmurowaniem nazywa duszenie, a glancem – lukier, którym polana jest szneka. Przepyszna, rumiana drożdżówka z rodzynkami może spokojnie konkurować z deserami z truskawek kaszubskich oraz ciastem marchewkowym. Odwaga łączenia smaków i korzystania z darów natury, wiara w siłę lokalności oraz ponadczasowa integracja wokół własnej, odrębnej kultury. Kaszuby to obowiązkowe miejsce na turystycznej i kulinarnej mapie Polski. Aromatyczne zupy, szmurowana gęsina, ryby i desery – to jest kuchnia kaszubska! Pùrcle kaszubskie to pączki, które smażono głównie w czasie zapustów, jako obrzędowy przysmak. Do dziś gospodynie kaszubskie mają własne sposoby na wydobycie z ciasta na pączki pełni smaku i sprężystości. Równie popularne jak słodkości są na Kaszubach zupy, m.in. czernina, dziadówka, zupa brukwiowa, zupa brzadowa. “Brzadem” nazywa się suszone owoce: gruszki, jabłka, śliwki i wiśnie. Zupę przyrządza się z dodatkiem mleka lub śmietany oraz podaje z kluskami. Za wyjątkowe danie z owoców uznać należy niewątpliwie również zupę owocową z truskawek kaszubskich – najbardziej soczystych i słodkich, uznanych oficjalnie za dumę regionu. Kuchnia kaszubska słynie również z doskonale przyrządzonej gęsiny oraz ryb. Czy można bogactwo tego regionu zamknąć w jednej opowieści o smakach? Kuchnia kaszubska i jej tajemnice – ryba po kaszubsku Kaszuby to region jezior i morza, dlatego tak ważnym elementem tutejszej kuchni są ryby. Regionalne potrawy nieodmiennie oczarowują turystów, którzy chętnie rozsmakowują się w lokalnych przysmakach. Kuchnia kaszubska nie jest skomplikowana. Dania charakteryzują się atrakcyjną prostotą i niezwykłą kompozycją smaków. Głównym składnikiem najpopularniejszych potraw są ryby z okolicznych jezior oraz morza. Przygotowuje się je na wiele różnych sposobów. Smażone, wędzone, w zalewie lub galarecie, a także w formie gotowanych pulpetów czy apetycznych zapiekanek. Kuchnia kaszubska to sielawy, sieje, węgorze, szproty i dorsze. Te ostatnie znane są jako szmurowany pomuchel, zapiekane w brytfannie wraz z aromatycznymi przyprawami, słoniną lub boczkiem. Z pewnością każdy jadł lub słyszał o śledziach po kaszubsku. Ponadto w tradycyjnych daniach regionu nietrudno znaleźć grzyby. Nie brakuje ich w okolicznych lasach. W kaszubskim menu można znaleźć także leśne jagody, warzywa i dziczyznę. Na specjalne okazje jada się tutaj również gęsinę czy mięso kaczki, a na codziennym stole nie brakuje drobiu oraz pożywnych i aromatycznych zup wytrawnych, a także owocowych. Kuchnia kaszubska jest zatem niezwykle ciekawa i oryginalna, co zawdzięcza bogactwom środowiska naturalnego występującym regionie. Po treściwym obiedzie przychodzi czas na odrobinę słodyczy. W kuchni kaszubskiej nie brakuje bowiem pysznych deserów, które urzekają prostotą i niezwykłym połączeniem smaków. Miodny kuch, drożdżowe kugle czy szpajza to tylko niektóre regionalne określenia, za którymi kryją się prawdziwe rarytasy. Kuchnia kaszubska to także popularne wśród turystów ruchanki, czyli regionalne racuchy, które dawniej powstawały z ciasta chlebowego. Dziś ich podstawą są drożdże, mąka żytnia lub orkiszowa, mleko, jaja i cukier. Można je podawać z cukrem pudrem lub pachnącą konfiturą. Kuchnia kaszubska stanowi prawdziwą skarbnicę smaków. Oto lista potraw, których nie sposób pominąć w swoim jadłospisie, podczas pobytu w tym regionie: Odkryj Kaszuby, tętniące bogactwem kolorów, dźwięków i smaków. Podróż z Gdańska na Kaszuby zajmie Ci chwilę, spędzony tu czas – zostanie w sercu na zawsze!", "url": "https://pomorskie-prestige.eu/kulinaria/kuchnia-kaszubska/", "category": "pomorskie", "sub_category": "Gotowe dania i potrawy", "phrase": "Kaszubska zupa brzadowa"}