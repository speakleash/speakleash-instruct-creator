{"meta_description": "", "title": "Warmińska szynka wołowa i gofry pruskie na liście produktów tradycyjnych", "content": "Warmińska wędzona szynka wołowa i gofry pruskie zostały wpisane na ministerialną listę produktów tradycyjnych. Figuruje na niej 29 regionalnych przysmaków z województwa warmińsko-mazurskiego. Warmińska wędzona szynka wołowa jest produkowana przez zakład przetwórstwa mięsnego w Gołogórze k. Świątek. Receptura - jak deklaruje firma - pochodzi od Warmiaka, w którego rodzinie takie wyroby były wytwarzane przed II wojną światową. Produkowana jest z tzw. zrazówki z ćwierćtuszy tylnej. Wędzenie odbywa się nawet przez 24 godziny, przy użyciu dymu o temperaturze do 40 st. C. Gofry pruskie są wytwarzane przez gospodynie z powiatu bartoszyckiego. Mają charakterystyczny kształt kraciastych serc. Wypieka się je z ciasta podobnego do naleśnikowego w żeliwnej gofrownicy (nazywanej kiedyś żelazkiem), na kuchni opalanej drewnem. Na listę produktów tradycyjnych wpisywana jest żywność stanowiąca element dziedzictwa kulturowego regionu, którą wytwarza się tradycyjnymi metodami, wykorzystywanymi co najmniej od 25 lat. Decyzję o umieszczeniu na liście podejmuje Ministerstwo Rolnictwa i Rozwoju Wsi. Obecnie zarejestrowanych jest na niej 1677 produktów, z czego tylko 29 z woj. warmińsko-mazurskiego, które jest pod tym względem na końcu listy wszystkich regionów w kraju. Wśród tradycyjnych produktów z Warmii i Mazur najwięcej jest wyrobów mięsnych, piekarniczych i cukierniczych oraz miodów. Żywność wysokiej jakości region promuje również za pośrednictwem Europejskiej Sieci Dziedzictwa Kulinarnego. Certyfikaty sieci Dziedzictwo Kulinarne Warmii, Mazur i Powiśla posiadają 142 zakłady przetwórcze oraz firmy z branży gastronomicznej i hotelarskiej. Jest to największe tego typu zrzeszenie w kraju. Przedsiębiorcy należący do tej sieci powołali przed sześciu laty Regionalną Izbę Gospodarczą Żywności Naturalnej i Tradycyjnej, dzięki której chcą promować swoje produkty i starać się o środki unijne.", "url": "https://www.portalspozywczy.pl/slodycze-przekaski/wiadomosci/warminska-szynka-wolowa-i-gofry-pruskie-na-liscie-produktow-tradycyjnych,142798.html", "category": "warmińsko-mazurskie", "sub_category": "Mięso świeże oraz produkty mięsne", "phrase": "Warmińska szynka wołowa wędzona"}