{"meta_description": "", "title": "Śląskie niebo Jürgena Gretschela", "content": "Są ludzie nieobecni, ale o których się pamięta. Należy do nich Jürgen Gretschel. W pamięci legniczan zapisał się jako człowiek wielkiej erudycji, pasjonat dziejów naszej małej ojczyzny, ale również jako człowiek dobry, życzliwy, tolerancyjny i skromny. To o nim Jurek Starzyński powiedział: Wyrabiał „bomby” i wysadzał w powietrze mury, a mimo to cieszył się powszechnym szacunkiem ludzi. Trudno się dziwić, gdyż bomby legnickie są legendarnym przysmakiem miejscowej kuchni, której był znawcą i popularyzatorem, a mury, które burzył, to tkwiące w ludzkich sercach i umysłach stereotypy i uprzedzenia. Przez całe życie propagował wielokulturową historię Dolnego Śląska i szacunek do ziemi ojczystej. Robił to zarówno na terenie Polski, jak i Niemiec. Przez wiele lat, jako przewodniczący Niemieckiego Towarzystwa Społeczno-Kulturalnego w Legnicy, współpracował z licznymi organizacjami pozarządowymi i środowiskami, zachęcając je do dialogu ponad podziałami i walki z nietolerancją. Szczególnie dużą wagę przykładał do wychowania młodzieży, którą uczył dziejów swojego regionu i lokalnego patriotyzmu wyrażającego się miłością do ziemi rodzinnej. W latach 1999-2000 brał udział w reformie szkolnictwa, gdzie przeforsował wprowadzenie w szkołach gimnazjalnych i średnich przedmiotu dotyczącego wiedzy o regionie. To tylko niektóre inicjatywy Jürgena Gretschela, które zjednały mu powszechny szacunek. Kilkanaście organizacji pozarządowych Legnicy, osób i instytucji podjęło inicjatywę, aby upamiętnić imię tego znanego, lubianego i cenionego miłośnika historii Legnicy, Śląska, Polski, człowieka dialogu i porozumienia. Tak zrodziła się idea ustanowienia Nagrody im. J. Gretschela w formie pamiątkowej statuetki. Przyznawać ją będzie powstała Kapituła. W jej skład wchodzą legniccy przedstawiciele świata kultury i nauki, organizacji mniejszości narodowych i etnicznych oraz innych stowarzyszeń, których działania pielęgnują wartości honorowane nagrodą. Nagrodę przyznawać się będzie za osiągnięcia w dziedzinie ochrony dziedzictwa kulturowego, materialnego i niematerialnego Dolnego Śląska, ze szczególnym uwzględnieniem Legnicy i okolic, oraz za działalność na rzecz tolerancji, wzajemnego szacunku, współpracy, poszanowania innych ludzi, umacniania dialogu międzykulturowego. Otrzymać ją będzie mogło osoba, organizacja lub instytucja. Regulamin nagrody oraz formularz wniosku dostępny jest na internetowej stronie Urzędu Miasta www.legnica.eu w zakładce Dla mieszkańca/Organizacje pozarządowe/Współpraca organizacji, na stronie Prezydenta Legnicy www.prezydent.legnica.eu oraz na stronie stowarzyszenia „Pamięć i Dialog” www.pamiecidialog.pl w zakładce Kapituła nagrody „Śląskie niebo Jürgena Gretschela”. Wnioski nagrodowe należy przesyłać w formie pisemnej lub elektronicznej na adres stowarzyszenia „Pamięć i Dialog”: 59-220 Legnica, ul. Staszica 2/6; e-mail: kontakt@pamiecidialog.pl.", "url": "https://portal.legnica.eu/organizacje-pozarzadowe-10-360/wspolpraca-organizacji/slaskie-niebo-jrgena-gretschela/", "category": "dolnośląskie", "sub_category": "Gotowe dania i potrawy", "phrase": "Śląskie niebo"}