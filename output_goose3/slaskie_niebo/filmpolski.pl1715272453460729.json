{"meta_description": "Baza filmu polskiego", "title": "FilmPolski.pl", "content": "Opowieść o czterech śląskich rodzinach, ich dziejach, pasjach, obyczajach, przekazywanych z pokolenia na pokolenie tradycjach i codziennym życiu. Ich losy są charakterystyczne dla Śląska, regionu naznaczonego trudami współistnienia trzech narodów. Bohaterowie zamieszkują różne zakątki Śląska, co znalazło swoje odbicie w odmienności rodowej spuścizny. Aleksandra Kotulska z Rydułtowów to Górnoślązaczka z dziada pradziada. Jarosław Lipowski mieszka we Wrocławiu, ale jest obywatelem Czech, urodzonym na Śląsku Cieszyńskim. Marek Lose z Wrocławia nazywa siebie Dolnoślązakiem, ale korzenie jego rodziny tkwią na Górnym Śląsku i w tamtejszej tradycji się wychował. Elizabeth i Ulrich von Kuster to Niemcy od niedawna zamieszkujący pałac w Łomnicy, własność przodków, którą odkupili od państwa i wyremontowali. Tak jak odmienne są dzieje prezentowanych rodzin, tak odmienne jest również ich obecne życie. Jedno, co niewątpliwie ich łączy, to przywiązanie i miłość do Śląska, swoiste poczucie \"śląskości\". Dla każdego innego, ale dla wszystkich jednakowo ważne. Unosząc w górę głowy, wszyscy widzą nad sobą to samo śląskie niebo. [PAT]", "url": "https://filmpolski.pl/fp/index.php/4220028", "category": "dolnośląskie", "sub_category": "Gotowe dania i potrawy", "phrase": "Śląskie niebo"}