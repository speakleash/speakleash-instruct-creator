{"meta_description": "Produkt wpisany na listę produktów tradycyjnych w dniu 2008-03-11 w kategorii Gotowe dania i potrawy w woj. dolnośląskim.", "title": "Śląskie niebo - - Portal Gov.pl", "content": "Plastry kaslera i boczku polane sosem z suszonymi owocami (jabłka w plasterkach, śliwki, morele i gruszki w połówkach). Kluski na parze lub knedel drożdżowy w plastrach. Wygląd bardzo apetyczny. Mięso w kształcie owalnym (kasler) i podłużnym (boczek). Owoce w naturalnym kształcie. Owoce miękkie, mięso i boczek twardsze, wszystko lekko wilgotne od sosu. Knedel suchy. Ciekawe połączenie słodko‑kwaśnego sosu i wędzonego mięsa. Knedel o smaku neutralnym. Bardzo smaczna kompozycja ze zdecydowanym zapachem wędzonki. Śląskie niebo było popularną na Dolnym Śląsku typowo regionalną potrawą przygotowywaną na świąteczne okazje. Na Ziemi Kłodzkiej jadano ją często, jak opisuje pochodząca z Kłodzka prof. Margareta Erber (ur. 1932 r.) w tekście W domu moich rodziców. Potrawę tę przygotowywano zawsze z okazji urodzin. Jej wspomnienia zainspirowały twórców wystawy pt. Dom w zwierciadle minionego czasu obrazującej wygląd mieszczańskiego, przedwojennego domu na Śląsku, w Kłodzku. O śląskim niebie pisze też Grzegorz Sobel w książce Przy wrocławskim stole opisującej zwyczaje kulinarne panujące na Dolnym Śląsku przed wojną. Przepis na śląskie niebo zamieszczony jest w książce Grafschaft Glatzer Kochbuch (Książka kucharska Hrabstwa Kłodzkiego) skupiającej przepisy zebrane przez dawnych mieszkańców Ziemi Kłodzkiej, jako przepis pochodzący z Bystrzycy Kłodzkiej (Habelschwerdt).", "url": "https://www.gov.pl/web/rolnictwo/slaskie-niebo-2", "category": "dolnośląskie", "sub_category": "Gotowe dania i potrawy", "phrase": "Śląskie niebo"}