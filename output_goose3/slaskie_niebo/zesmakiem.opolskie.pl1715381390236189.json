{"meta_description": "", "title": "Śląskie niebo", "content": "Śląskie niebo, inaczej śląski raj, śląski przysmak (niem. Schlesisches Himmelreich) to potrawa bardzo popularna na Śląsku. Potrawa ta powstała w wyniku gotowania i odpowiedniego przyprawienia uwędzonego mięsa. Namoczone, następnie ugotowane i przyprawione, z sosem z suszonych owoców i buchtami było daniem urozmaicającym codzienną kuchnię. Mięso wędzone namoczyć na noc w ok. pół litra wody. Owoce suszone namoczyć w wodzie również na noc. Mięso włożyć do gotującej się, osolonej wody (ok. 1 l) i trzymać na ogniu ok. 2 godzin (ma się zaparzać, a nie gotować). Następnie zrobić zasmażkę. Do rondelka włożyć masło, rozpuścić, dodać mąkę, zamieszać i uprażyć na złoty kolor. Dolać wywar z wędzonki i zrobić biały, dość gęsty sos. Do sosu dodać powidła ze śliwek, a następnie namoczone owoce. Wszystko zagotować. Doprawić cukrem i sokiem z cytryny do smaku. Wędzonkę pokroić na plastry. Wyjąć gruszki z kompotu. Na talerz położyć 2-3 plastry wędzonki, 2-3 gruszki z kompotu oraz 2-3 buchty, które należy polać przygotowanym sosem w większej ilości. Wpis na LPT: 14 maja 2007 r. w kategorii Gotowe dania i potrawy.  Wnioskodawca: Urszula Trinczek, Związek Śląskich Kobiet Wiejskich, Wierzch, gm. Głogówek", "url": "https://zesmakiem.opolskie.pl/slaskie-niebo-2/", "category": "dolnośląskie", "sub_category": "Gotowe dania i potrawy", "phrase": "Śląskie niebo"}