{"meta_description": "Śliwa w occie autorstwa Danuty Cieśli z Gospodarstwa Agroturystycznego \"ROMA\" w Zdroisku i nalewka \"sosnówka\" pomysłu Stanisławy Freis z Łupowa zostały...", "title": "Lubuskie perły kulinarne", "content": "Śliwa w occie autorstwa Danuty Cieśli z Gospodarstwa Agroturystycznego \"ROMA\" w Zdroisku i nalewka \"sosnówka\" pomysłu Stanisławy Freis z Łupowa zostały wpisane na Listę Produktów Tradycyjnych w Lubuskiem. Receptura oraz metoda produkcji śliwy w occie została przywieziona po wojnie przez polską ludność ze wschodnich ziem, przesiedloną do Maszewa Lubuskiego. Od tamtego czasu, tradycje kulinarne przesiedleńców, są przekazywane z pokolenia na pokolenie. Śliwa w occie wytwarzana tradycyjne przez gospodynie, była i jest stosowana jako dodatek do różnego rodzaju mięs. We wsi Łupowo, w gminie Bogdaniec nalewka \"sosnówka\" została upowszechniona po 1945 roku przez osadników z kresów wschodnich, którzy rozpoczęli wspólnie odbudowę wsi po zniszczeniach wojennych. Sosna rośnie masowo w Lasach Łupowskich, gdzie szczególnie młode drzewa wytwarzają w okresie wiosennym odpowiedni aromat sosnowy, nadający się wyjątkowo na nalewkę sosnową. Napój z pędów drzewa działa wykrztuśnie i bakteriobójczo. Zawarty w niej olejek sosnowy, bogaty w witaminę C, węglowodany, a także sole mineralne, wspomaga układ odpornościowy, udrażnia drogi oddechowe i ułatwia oddychanie. Dzięki swojemu delikatnemu, aksamitnemu smakowi jest rarytasem dla wielu osób. Obecnie na Liście Produktów Tradycyjnych Województwa Lubuskiego znajduje się ponad 40 regionalnych przysmaków.", "url": "https://zgg.gosc.pl/doc/2801439.Lubuskie-perly-kulinarne", "category": "lubuskie", "sub_category": "Wyroby piekarnicze i cukiernicze", "phrase": "Paska bukowińska (pascha, chleb bukowiński)"}