{"meta_description": "Packa - wielkanocny drożdżowy chleb z Ukrainy. Pyszny i delikatny, lekko słodki, wspaniała baza dla masła i konfitur.", "title": "Paska - wielkanocny chleb z Ukrainy", "content": "Paska to dekoracyjny chlebek, który się na Wielkanoc na Ukrainie. Niesamowicie wyrasta, jest lekko słodki, bardzo smaczny i puszysty. Nie mylcie go z paschą wielkanocną, bo to zupełnie inne danie. Robi się bardzo prosto, a jedynym wyzwaniem może okazać się zaplecenie warkocza, którym dekoruje się górę ciasta. Możecie go pominąć i po prostu udekorować ciasto mniejszymi kawałkami ciasta zwiniętymi w rulon. Wielkanoc zbliża się wielkimi krokami, został do niej tylko miesiąc z kawałeczkiem. Bardzo chciałabym, by wszyscy spędzili ją w spokoju we własnych domach. Niestety już wiadomo, że nie będzie to możliwe, gdyż niektórzy niestety swoich domów zostali pozbawieni… Każdego dnia myślę co jeszcze możemy zrobić, by pomóc osobom przyjeżdżającym z Ukrainy i szukającym schronienia w Polsce. Dołączyłam do akcji #BakeForUkraine, która ma miejsce na Instagramie. Dlatego w najbliższym czasie mam zamiar promować kuchnię ukraińską i dzielić się Wami moimi wspomnieniami z tego pięknego kraju. Dodatkowo niedługo ukaże się e-book zrobiony wspólnymi siłami przez polską blogosferę kulinarną, przy którym także miałam okazję pracować. Zyski ze sprzedaży zostaną przekazane na pomoc Ukrainie. Mam również świadomość, że to może nie być krótki dystans, a maraton i że pomoc, jaką okazujemy Ukraińcom oraz innym narodom (pamiętajmy, że są też obywatele innych państw) przybywającym do nas zza wschodniej granicy, będzie potrzebna przez długi czas. I to nie tylko do zakończenia działań wojennych, a znacznie, znacznie dłużej. O ile pierwszy zryw był piękny i absolutnie wspaniały, to nie możemy zapominać, że przekazana pomoc może się niebawem wyczerpać. Dlatego już działamy dalej i jesteśmy w pogotowiu. A jeśli zdarzy się, że nasi sąsiedzi zasiądą z nami do wielkanocnego stołu, zrobimy wspólnie właśnie paskę. /na chlebek pieczony w tortownicy o średnicy 21-22 cm – korzystałam z dwóch przepisów: nourish and fete oraz the sprouce eats/ Suche składniki, czyli mąkę, drożdże, cukier i sól mieszamy w misce lub dzieży miksera. Ciągle mieszając dolewamy stopniowo ciepłą wodę – tylko tyle, by ciasto było miękkie – nie musi być całe 100 ml. Przykrywamy je folią lub ściereczką i zostawiamy do wyrośnięcia na 1h do 1,5 h. Powinno w tym czasie podwoić swoją objętość. Następnie uderzamy w nie pięścią, by uszedł nadmiar gazów. Wykładamy na podsypaną mąką stolnicę i dzielimy na dwie części: jedną większą, a drugą mniejszą. Większą przekładamy do wyłożonej papierem i wysmarowanej masłem tortownicy. Drugą dzielimy na 3-6 części i formujemy cienkie wałeczki. Zaplatamy je w warkocz. Warkocz układamy na cieście w tortownicy. Ponownie przykrywamy folią i zostawiamy na 30 minut, by ciasto jeszcze wyrosło. Przed wsadzeniem do pieca smarujemy roztrzepanym jajkiem z wodą za pomocą pędzelka. Pieczemy w temperaturze 180 stopni C („góra-dół”) przez 35-45 minut, aż chlebek nabierze pięknego bursztynowego koloru. Chlebek studzimy przed podaniem. Kroimy, gdy wystygnie. Spokojnie poleży do 3 dni. Nawet jeśli straci świeżość, możecie dać mu drugie życie odgrzewając go w tosterze. Smakuje zjawiskowo z masłem i domowymi konfiturami.", "url": "https://madameedith.com/przepis/paska-wielkanocny-chleb-z-ukrainy/", "category": "lubuskie", "sub_category": "Wyroby piekarnicze i cukiernicze", "phrase": "Paska bukowińska (pascha, chleb bukowiński)"}