{"meta_description": "", "title": "Wyjątkowe wędliny od Bogusława Szymańskiego", "content": "Proszę powiedzieć, co zainspirowało Was do wzięcia udziału w Ogólnopolskim Programie Promocyjnym „Doceń polskie”? Z racji tego, że nasza firma już od kilku lat zdobywa liczne nagrody, a za nasze produkty otrzymujemy różne certyfikaty postanowiliśmy, że tym razem warto spróbować ubiegać się również o tak prestiżowy znak jakim jest „Doceń polskie”. Mamy świadomość tego, że nasze produkty są bardzo wysokiej jakości i liczyliśmy na to, że co najmniej za jeden produkt otrzymamy godło „Doceń polskie”, natomiast nie spodziewaliśmy się, że nasze dwa produkty zostaną dodatkowo uznane jako „TOP PRODUKT”. Jest to dla nas ogromne wyróżnienie, a zarazem potwierdzenie tego, że produkty, które wytwarzamy są na wysokim poziomie. Po najważniejsze wyróżnienie programu promocyjnego – godło „Doceń polskie TOP PRODUKT”, sięgnęły dwie Wasze propozycje, a mianowicie Karkówka wiejska z Nowego Sioła oraz Polędwica wiejska z Nowego Sioła. Jak Pan sądzi, jakie walory zadecydowały o ich sukcesie? Na początku warto wspomnieć, że „karkówka wiejska” oraz „polędwica wiejska” należą do serii produktów „wiejskich”, które niedawno wprowadziliśmy do naszej oferty. Oprócz wcześniej wspomnianych karkówki i polędwicy do serii tej należy jeszcze „szynka wiejska” oraz „boczek wiejski”. Są to najwyższej jakości produkty wyrabiane ręcznie, w sposób tradycyjny. Dotychczas nasza firma oferowała wyłącznie produkty wytwarzane według przekazywanych z pokolenia na pokolenie rodzinnych receptur. Teraz postanowiliśmy wprowadzić coś nowego i wraz z synem Pawłem – technologiem żywności – opracowaliśmy wcześniej wspomniane produkty. O ich charakterystycznym smaku decyduje specjalna posypka opracowana przez nas samych oraz nietypowa obróbka termiczna, której szczegółów nie mogę zdradzić. Uważam, że całokształt – od wyboru wysokiej jakości surowca do ostatnich etapów produkcji – są kluczem do sukcesu naszych produktów. Czy Karkówka i Polędwica są produktami, po które najchętniej sięgają Wasi klienci? Są to produkty, które cieszą się bardzo dużym zainteresowaniem. W każdą sobotę sprzedajemy je również na ciepło, prosto z pieca. To właśnie wtedy w naszym sklepie przyzakładowym ustawiają się największe kolejki. Najwytrwalsi klienci muszą czasami czekać nawet 45 minut, a my robimy wszystko aby każdy był zadowolony. Proszę o przedstawienie pozostałej oferty zakładu. Nasz zakład zajmuje się wyłącznie wytwarzaniem tradycyjnych wyrobów. Wszystkie produkty wykonywane są ręcznie, a maszyn używamy sporadycznie do czynności, w których są one niezbędne. W naszej ofercie można znaleźć dwa rodzaje kiełbasy – swojską i sielską (wpisane na listę produktów tradycyjnych Ministra Rolnictwa i Rozwoju Wsi). Kiełbasa sielska z Nowego Sioła to produkt wytwarzany według ponad 70-letniej receptury rodziny Szymańskich. Warto wspomnieć, że sposób wytwarzania tej kiełbasy jest w naszej rodzinie przekazywany ustnie już od czterech pokoleń. Wyrabiamy też wędzonki, produkty pieczone oraz podroby wędliniarskie. Przygotowujemy również wiejskie stoły na różnego rodzaju imprezy okolicznościowe, wesela, komunie, dożynki czy też imprezy firmowe. W najbliższym czasie planujemy wprowadzić kolejną serię nowych produktów. Mamy nadzieję, że będzie ona zaskoczeniem, ale na obecną chwilę nie mogę zdradzić więcej szczegółów. W jaki sposób promujecie swój sukces w programie „Doceń polskie”? Przede wszystkim w mediach społecznościowych naszej firmy. Certyfikaty wystawiliśmy także w naszym sklepie przyzakładowym, co spotkało się z zainteresowaniem klientów. Poprzez te działania jeszcze bardziej wzrosło zapotrzebowanie na produkty z serii „wiejskich”. W niedalekiej przyszłości planujemy również lokalną kampanię reklamową.", "url": "https://mieso.com.pl/miesiecznik-rzeznik-polski/wyjatkowe-wedliny-od-boguslawa-szymanskiego/", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa sielska"}