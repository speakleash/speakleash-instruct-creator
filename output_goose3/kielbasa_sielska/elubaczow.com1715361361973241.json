{"meta_description": "", "title": "Godło „Doceń polskie TOP PRODUKT” dla kiełbasy swojskiej z Nowego Sioła - Lubaczów, powiat lubaczowski, - aktualne informacje z regionu każdego dnia!", "content": "Produkty wytwarzane przez Bogusława Szymańskiego – producenta z Nowego Sioła – słynącego z wysokiej jakości regionalnych wędlin, wciąż doceniane są w licznych konkursach. Ostatnio jego wyroby otrzymały Godło „TOP PRODUKT” i zostały najlepiej ocenione na 46. certyfikacji Ogólnopolskiego Programu Promocyjnego „Doceń polskie”. W konkursie wzięło udział 60 producentów żywności z całej Polski, którzy prezentowali niemal 140 produktów spożywczych, m.in. wędliny, nabiał, pieczywo, oleje, wyroby garmażeryjne, dania gotowe, słodycze i alkohole. W gronie pretendentów o Godło „Doceń polskie TOP PRODUKT” był także Bogusław Szymański. Do rywalizacji zgłosił kiełbasę swojską z Nowego Sioła. Członkowie Loży Ekspertów, pod przewodnictwem Mirka Drewniaka – znanego gastronoma i współzałożyciela Klubu Szefów Kuchni – docenili produkt, któremu przyznali maksymalne noty za smak, wygląd oraz stosunek ceny do jakości. To kolejne potwierdzenie, że produkty wytwarzane przez Bogusława Szymańskiego są najwyższej jakości. Doskonale wiedzą to i doceniają mieszkańcy naszego regionu. Świadczyć o tym może chociażby spora liczba klientów odwiedzających sklep przyzakładowy (Nowe Sioło 117, 37-611 Cieszanów), który działa od 2021 roku. Wędliny produkowane są w sposób tradycyjny, według wieloletnich receptur rodziny Szymańskich. Większość czynności produkcyjnych wykonywana jest ręcznie, a maszyny używane są sporadycznie, tylko do czynności, w których są niezbędne. Smakiem i wyglądem przypominają wędliny jadane na świeżej pajdzie domowego chleba u babci. W ofercie sklepu znajdziemy szynki, kiełbasy, polędwice, karkówki, boczki, podroby wędliniarskie (pasztety, salceson, kaszanka), produkty wędzone oraz pieczone. Dodatkowo, w każdą sobotę w godzinach od 8:00 do 13:00 istnieje możliwość kupienia gorących produktów prosto z pieca i wędzarni. Aktualnie firma realizuje także liczne zamówienia na tzw. „wiejskie stoły” – tworzone indywidualnie dla każdego klienta – przygotowywane na wesela i inne imprezy okolicznościowe.", "url": "https://elubaczow.com/2023/06/01/godlo-docen-polskie-top-produkt-dla-kielbasy-swojskiej-z-nowego-siola/", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa sielska"}