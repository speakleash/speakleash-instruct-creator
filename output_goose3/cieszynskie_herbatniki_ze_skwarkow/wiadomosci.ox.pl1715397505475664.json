{"meta_description": "", "title": "Cieszyńskie ciasteczka przyciągały do Goleszowa", "content": "Salę widowiskową Gminnego Ośrodka Kultury w Goleszowie przez dwa dni (17-18.12) okupowali ludzie z pasją tworzenia i pieczenia. Na goleszowskim, świątecznym kiermaszu można było zaopatrzyć się w świąteczne ozdoby, rękodzieło, wypieki, a nawet samoloty. Goleszowskie kiermasze to nie nowość. W Gminnym Ośrodku Kultury organizowane są dwa razy w roku przed Bożym Narodzeniem oraz Wielkanocą. Tegoroczny bożonarodzeniowy kiermasz rękodzieła i wypieków rozpoczął się w czwartek (17.12), a zakończył w piątek (18.12). Wystawcy jak zwykle dopisali. Mamy około 20 wystawców, są to mieszkańcy Gminy Goleszów ale również bardzo często wystawiają się u nas osoby z Czech a dokładnie z Wędryni – przyznała Jolanta Warsińska dyrektor GOK w Goleszowie. Tak jak dopisują wystawcy tak i kupujący. Spośród wielu świątecznych ozdób, takich jak: stroiki, choineczki, bombki, aniołki, czy wypieków największym zainteresowaniem cieszą się domowe ciasteczka. Te słodkości rozchodzą się jak przysłowiowe ciepłe bułeczki. Pierwszego dnia, kiedy tylko pojawiła się Pani która je piecze od razu zostały sprzedane, dziś było podobnie – podkreślała Warsińska. Można więc powiedzieć, że cieszyńskie ciasteczka to hit kiermaszu. Szefowa GOK zwróciła jednak uwagę również na rękodzieło. Wiele osób przychodzi do nas po dekoracje na choinkę czy wigilijny stół. Wystawcy mają przepiękne ozdoby, bo jeżeli ktoś tworzy z pasją to zawsze wychodzą z tego cudowne rzeczy – mówiła Warsińska. Na kiermaszu w Goleszowie można było zaopatrzyć się nie tylko w świąteczne łakocie i drobiazgi. Zabawki czy modele samolotów to propozycja zwłaszcza dla najmłodszych.", "url": "https://wiadomosci.ox.pl/cieszynskie-ciasteczka-przyciagaly-do-goleszowa,32297", "category": "śląskie", "sub_category": "Wyroby piekarnicze i cukiernicze", "phrase": "Cieszyńskie herbatniki ze skwarków"}