{"meta_description": "Jakie są najstarsze ciasteczka świąteczne na Górnym Śląsku? Ciastka ze skwarek. Nasze babcie mieliły skwarki na maszynce do mięsa, dodawały mąkę, żółtka, odrobinę cukru, mleko i piekły na złoty kolor...", "title": "Ciastka ze skwarek i trzy moczki", "content": "Jakie są najstarsze ciasteczka świąteczne na Górnym Śląsku? Ciastka ze skwarek. Nasze babcie mieliły skwarki na maszynce do mięsa, dodawały mąkę, żółtka, odrobinę cukru, mleko i piekły na złoty kolor... Jakie są najstarsze ciasteczka świąteczne na Górnym Śląsku? Ciastka ze skwarek. Nasze babcie mieliły skwarki na maszynce do mięsa, dodawały mąkę, żółtka, odrobinę cukru, mleko i piekły na złoty kolor.  Chrupiącymi ciasteczkami zajadały się śląskie dzieci jeszcze przed wojną. Tak naprawdę jednak w naszym regionie nie było tradycji wypiekania świątecznych ciastek. Górnoślązacy woleli ciasta drożdżowe, makowce, serniki, ewentualnie przeciskali maślane pierniczki przez maszynkę.  – Z wypieku ciasteczek słynęła natomiast ziemia cieszyńska, skąd pochodzą prawdopodobnie ciasteczka ule, krajanki piernikowe. Jeśli chodzi o typowe pierniki korzenne, to są to wpływy głównie niemieckie i morawskie. Pierniki przyszły do nas z Niemiec wraz ze świąteczną choinką – mówi Remigiusz Rączka z Wodzisławia, znany śląski kucharz. Do typowo śląskiej kuchni należą karp pieczony na maśle, zupa rybna, konopiotka (najstarsza wigilijna zupa na Śląsku), zupa grochowa na maśle i bez mięsa i zupa grzybowa. W wielu śląskich domach przyjął się barszcz z uszkami, w śląskiej kuchni nigdy go jednak nie było. Za to jak najbardziej śląskie są makówki oraz moczka. Tej ostatniej mamy aż trzy rodzaje. – W południowej części Śląska przyrządza się głównie moczkę na słodko z bakaliami, w aglomeracji górnośląskiej na pasternaku i ciemnym piwie albo na wywarze z głów karpia – wymienia Remigiusz Rączka.    Harynki zamiast karpia  Na Śląsku święta nie zawsze były bogate, ale na pewno syte. Każda śląska gospodyni miała w spiżarni czy w piwnicy schowane zapasy przeznaczone na świąteczny stół. Przez całe lato robiła kompoty, suszyła owoce, zbierała grzyby, orzechy, żeby potem przyrządzić je na Boże Narodzenie. Warto jednak wspomnieć, że jeszcze przed wojną karpia jedli tylko ludzie bogaci. Była to droga ryba. W biedniejszych śląskich domach na stole stały śledzie solone, a rodzynki w moczce zastępował rodzimy agrest z kompotu. Śląsk słynął z hodowli ryb, a Ślązacy uwielbiali ryby pod każdą postacią. Czy to śledzie, nazywane po śląsku harynki (królowały na postnych stołach), czy też bratheringi – śledzie opiekane.  – Dzisiaj obserwuje się chęć powrotu do starych tradycji. Ludzie chcą wrócić, nie zawsze jednak wiedzą, jak to zrobić. Ja proponuję zacząć od choinki, zgodnie ze starym zwyczajem powinna być udekorowana ozdobami naturalnymi, piernikami, orzechami, jabłkami albo ozdobami zrobionymi ręcznie w domu. Obecnie rękodzieło na Śląsku przeżywa prawdziwy renesans. Warto iść w tę stronę, bo kupione rzeczy tak nie cieszą jak właśnie łańcuch na choinkę zrobiony przez całą rodzinę – dodaje znany kucharz.    Miejsce tradycji  Warto też przy okazji dodać, że właśnie nasz Śląsk ma najwięcej potraw wpisanych na listę dań i produktów tradycyjnych w Polsce. Są wśród nich m.in. świąteczna moczka, makówki, ale także szpajza, kopa, żymloki, kołocz i różne żury, na przykład żur żyniaty, czyli kiszony, gotowany na wywarze z ziemniaków z dodatkiem boczku. Taka zupa świetnie koi przewód pokarmowy po przejedzeniu, warto jej spróbować po świętach.", "url": "https://enowiny.pl/artykul,20116,ciastka-ze-skwarek-i-trzy-moczki.html", "category": "śląskie", "sub_category": "Wyroby piekarnicze i cukiernicze", "phrase": "Cieszyńskie herbatniki ze skwarków"}