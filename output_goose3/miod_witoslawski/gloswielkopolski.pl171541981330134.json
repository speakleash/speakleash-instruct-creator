{"meta_description": "Dzięki kulinariom Poznań ma szansę dostać nagrodę prestiżowego konkursu europejskiego Najlepsza Europejska Destynacja Turystyczna EDEN. Każdy z nas może przybliżyć miasto do nagrody z pomocą zwykłego polubienia na facebooku.", "title": "Poznań Najlepszą Europejską Destynacją Turystyczną? Wspierajmy nasze miasto!", "content": "Dzięki kulinariom Poznań ma szansę dostać nagrodę prestiżowego konkursu europejskiego Najlepsza Europejska Destynacja Turystyczna EDEN. Każdy z nas może przybliżyć miasto do nagrody z pomocą zwykłego polubienia na facebooku. Zgłoszenia do konkursu EDEN są co roku przyjmowane zgodnie z obowiązującym tematem przewodnim. W tym roku zakwalifikowało się 25 kandydatów z 14 województw. Po obszarach chronionych, turystyce wodnej i rewitalizacjach przyszedł czas na turystykę i lokalną gastronomię. Dzięki rozwijanej od 4 lat inicjatywie o nazwie Kulinarny Poznań, miasto ma się czym pochwalić w tym zakresie. Kapituła konkursu bardzo wysoko oceniła poznańskie zgłoszenie, które znalazło się na krótkiej liście 5 kandydatów do zwycięstwa, obok takich marek jak: Szlak Kulinarny „Mazowiecka Micha Szlachecka”, Szlak Kulinarny „Śląskie Smaki”, Szlak Kulinarny „Podkarpackie Smaki” oraz „Gościnność i smaki Regionu Puszczy Białowieskiej”. Teraz walczą one o uznanie internautów. - Kulinarny Poznań powstał, aby propagować ideę dobrego jedzenia i kulturę kulinarną w Poznaniu. Jesteśmy społecznością skupiającą autorskie restauracje, najlepszych szefów kuchni i miłośników jedzenia. Robimy wiele, aby Poznaniacy i turyści w naszym mieście czerpali prawdziwą przyjemność z kulinariów najwyższej jakości. Nasze działania mają na celu zmianę przekonania powszechnie panującego wśród turystów, iż miasto Poznań nie jest destynacją mogącą poszczycić się bogatą ofertą kulinarną – mówi Hubert Gonera, organizator projektu. Kapituła konkursu wzięła pod uwagę między innymi chęć propagowania regionalnych składników, które są chętnie wykorzystywane przez poznańskich szefów kuchni. Duża w tym zasługa lokalnego oddziału Agencji Rynku Rolnego, który od lat pomaga im w dotarciu do najlepszych produktów. Dyrektor poznańskiej ARR, Andrzej Bobrowski podkreśla: - Staramy się połączyć regionalnych producentów naturalnej żywności z szefami kuchni, którzy w swojej restauracji stosują jedynie świeże składniki najwyższej jakości. Dzięki temu w poznańskich lokalach coraz częściej można spotkać takie specjały jak: wielkopolska wołowina, wieprzowina złotnicka, szparagi, Miód Witosławski czy Benedyktynka. Obecnie w skład Kulinarnego Poznania wchodzi 17 restauracji z autorską kuchnią i sezonowo zmienianym menu. W marcu tego roku restauratorzy wspólnie promowali kulinarną stronę miasta na największych targach turystycznych na świecie, czyli ITB w Berlinie. Każdy ze zwiedzających targi mógł zdegustować naszych lokalnych specjałów, porozmawiać z szefami kuchni i pobrać przygotowane wydawnictwo promocyjne. W ramach projektu organizowane są też warsztaty kulinarne z szefami kuchni oraz inicjatywy takie jak Noc Restauracji i Klasyka Poznania, skupiająca się na promocji tradycyjnej kuchni stolicy Wielkopolski. Kapituła konkursu EDEN, który na zlecenie Komisji Europejskiej w naszym kraju organizuje Polska Organizacja Turystyczna, już zakończyła obrady. Zwycięzcy zostaną ogłoszeni 11 czerwca podczas uroczystości wręczenia nagród. Jeden z tegorocznych laureatów zostanie wybrany poprzez głosowanie internetowe na Facebooku. Plebiscyt ciągle trwa, a swojego faworyta spośród pięciu nominowanych destynacji wybrać można wchodząc na profil konkursu „EDEN Polska - Najlepsze Destynacje Turystyczne”. Kandydatura Kulinarnego Poznania oznaczona została czwórką. By bezpośrednio zagłosować na Kulinarny Poznań kliknij tu Spośród wszystkich osób, które oddadzą swój głos na poznańską inicjatywę, organizator Kulinarnego Poznania rozlosuje na swoim profilu na Facebooku dwa zaproszenia do Restauracji Bazar 1838 o wartości 150 zł każde. Losowanie wejściówek do poznańskich restauracji będzie miało miejsce na profilu Kulinarnego Poznania Najlepsze Europejskie Destynacje Turystyczne EDEN to prestiżowy konkurs zainicjowany przez Komisję Europejską w 2006 roku, którego celem jest wyłanianie najlepszych miejsc turystycznych w całej Europie. Wśród nagrodzonych i wyróżnionych w poprzednich latach znajdują się między innymi Bory Tucholskie, Pętla Żuławska, Zamek w Kostrzynie nad Odrą, Rzeczpospolita Ptasia w Ujściu Warty czy tak zwana Beskidzka Piątka, czyli miejscowości Szczyrk, Wisła, Ustroń, Brenna i Istebna. Teraz do tego zacnego grona turystycznych tuz ma szansę dołączyć również Poznań, który znalazł się w piątce najwyżej ocenionych kandydatów.", "url": "https://gloswielkopolski.pl/poznan-najlepsza-europejska-destynacja-turystyczna-wspierajmy-nasze-miasto/ar/3887721", "category": "wielkopolskie", "sub_category": "Miody ", "phrase": "Miód witosławski"}