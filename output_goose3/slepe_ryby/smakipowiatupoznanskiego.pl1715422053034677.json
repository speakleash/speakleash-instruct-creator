{"meta_description": "", "title": "Ślepe ryby", "content": "Najsłynniejsza zupa kuchni wielkopolskiej. Jej nazwa pochodzi stąd, że zazwyczaj nie była gotowana na mięsie, nie zawierała więc oczek tłuszczu.  Bazą zupy jest ugotowana włoszczyzna i duża ilość gotowanych ziemniaków przetartych przez sito. Bazę tę rozprowadza się w wodzie; można ją również zabielić mlekiem, śmietaną lub maślanką oraz okrasić słoniną. Ślepe ryby były potrawą kuchni ludzi niezamożnych, a więc w wersji bazowej, tradycyjnej nie zawierały mięsa. Ale i tu, według wspomnianej wcześniej zasady, w zamożniejszych domach, albo na niedzielny obiad, występowały wersje urozmaicone. Gotujemy pokrojone w kostkę warzywa i ziemniaki. Gdy są miękkie, wyciągamy z wywaru i przecieramy przez durszlak. Przetarte warzywa trafiają z powrotem do wywaru. Przyprawiamy, a następnie przygotowujemy zasmażkę, czyli myrdyrdę. Masło roztapiamy na patelni, dodajemy mąkę i zasmażamy do zrumienienia. Zaciągamy zupę zasmażką. To jest wersja najbardziej podstawowa. dziś jednak najczęściej wywar gotuje się na mięsie, bądź na kościach. Wtedy można mówić o wersji: ślepe ryby premium.", "url": "https://smakipowiatupoznanskiego.pl/recipes/slepe-ryby/", "category": "wielkopolskie", "sub_category": "Gotowe dania i potrawy", "phrase": "Ślepe ryby"}