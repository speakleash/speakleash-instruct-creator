{"meta_description": "W dniu 8 marca 2023 roku na Listę Produktów Tradycyjnych została wpisana w kategorii: gotowe dania i potrawy: „tołkanica (zwana również: towkanica, tłukanica, towkanicia)”.", "title": "Tołkanica (zwana również: tawkanica, tłukanica, towkanicia) - - Portal Gov.pl", "content": "Smak charakterystyczny dla wyrobów ziemniaczanych, lekko słony. Zapach gotowanych ziemniaków z dodatkiem przysmażonej cebulki i skwarków. Tołkanica znana również pod nazwami: tawkanica, tłukanica, towkanicia, jest potrawą od lat goszczącą na podlaskich stołach. Podawano ją zarówno jako potrawę gorącą na chłopskich weselach, ale też jako główny, kolacyjny posiłek po ciężkim dniu pracy w gospodarstwie. Podstawą są ugotowane ziemniaki utłuczone w naczyniu razem z podsmażoną cebulką. W okresie poza postnym dodawano do ziemniaczanej masy także chrupkie skwarki, czasem także ugotowany i utłuczony groch. Warzywną masę podawano jeszcze ciepłą w porcjach na talerz, albo zapiekano dodatkowo w piecu, bądź na patelni, by przyrumienioną i z chrupiącą skórką pokroić na pojedyncze porcje i nałożyć na talerze. To tradycyjne dla woj. podlaskiego danie, wciąż jest odkrywane na nowo, o czym świadczą artykuły i audycje realizowane przez współczesnych dziennikarzy, autorów przewodników po regionie i blogerów. Prostota tej potrawy, sytość jaka z nią idzie, łatwość przygotowania i dostępność składników sprawia, że jest również chętnie prezentowana na rozmaitych jarmarkach kulinarnych i konkursach na tradycyjne „jadło” w regionie.", "url": "https://www.gov.pl/web/rolnictwo/tolkanica-zwana-rowniez-tawkanica-tlukanica-towkanicia", "category": "podlaskie", "sub_category": "Gotowe dania i potrawy", "phrase": "Tołkanica (zwana również takwanica, tłukanica, towkanicia)"}