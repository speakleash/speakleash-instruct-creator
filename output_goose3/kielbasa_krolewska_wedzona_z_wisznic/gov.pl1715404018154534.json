{"meta_description": "Produkt wpisany na listę produktów tradycyjnych w dniu 2015-05-20\nW kategorii Produkty mięsne\nW województwie woj. lubelskim", "title": "Kiełbasa swojska wędzona z Wisznic - - Portal Gov.pl", "content": "Okrągła i cienka kiełbasa z równomiernie pomarszczoną osłonką ściśle przylegającą do farszu. Wianek o długości od 25 cm do 30 cm zwinięty z około 100-150 cm kiełbasy. Jasnobrązowa z odcieniem wiśniowym, na przekroju różowa z siwym oczkiem w środku. Wisznice leżą w malowniczej wschodniej części Polski. Ta część województwa lubelskiego bezpośrednio graniczy z Białorusią i określana jest mianem Polesia Zachodniego. Dzieje miejscowości Wisznice, która obecnie jest wsią (dawniej była miastem), sięgają XII wieku naszej ery. Piękne lasy, malownicza dolina rzeki Zielawy oraz nieskazitelne środowisko naturalne czynią region nie tylko atrakcyjnym turystycznie, ale pozwalają na produkcje żywności metodami tradycyjnymi. Zdecydowana większość mieszkańców Wisznic od zawsze zajmowała się rolnictwem. Obecnie rolnicy zajmują się głównie uprawą rumianku, mięty, zbóż oraz hodowlą trzody chlewnej i bydła. Wisznice słyną z przygotowywania różnorodnych wyrobów wędliniarskich w tym kiełbasy swojskiej wędzonej. Do jej przygotowania wykorzystywane jest mięso wieprzowe z łopatki z golonkami, szynki z golonkami i biodrówkami. Wszystkie kawałki mięsa na początku zostają umieszczone w peklowni na okres około 36 godzin. Następnie są wyjmowane i rozdrabniane na różne wielkości. Później wszystko jest dokładnie mieszane i dodawane zostają przyprawy takie jak sól, pieprz oraz rozdrobniony czosnek. Kolejnym etapem jest napełnianie farszem jelit i ułożenie ich w zwojach. W takim kształcie surowa kiełbasa jest zawieszana na kijach w wędzarni. Wędzenie i pieczenie kiełbasy odbywa się w trzech fazach. W pierwszej fazie następuje osuszanie kiełbasy w rzadkim dymie o temperaturze około 55˚C przez około 30 minut. Następnie rozpoczyna się właściwa faza wędzenia, czyli w gęstym dymie przez około 100 minut. W ostatniej fazie kiełbasa jest pieczona w rzadkim dymie w temperaturze od 75˚C do 90˚C. Dzięki odpowiedniemu wędzeniu kiełbasa swojska uzyskuje jasnobrązowy z odcieniem wiśniowym kolor. Ostatnim etapem przygotowania kiełbasy jest jej schładzanie. Dzięki takiej metodzie produkcji kiełbasa swojska wędzona z Wisznic posiada niepowtarzalny smak i zapach, który doceniają mieszkańcy Wisznic. „Kiełbasa swojska wędzona z Wisznic do złudzenia przypomina smak kiełbasy domowej robionej tradycyjnymi sposobami w moim rodzinnym domu. Smak, zapach, wygląd to jak kiełbasa robiona przez moją babcię” (Wywiad przeprowadzony z mieszkańcami Wisznic).", "url": "https://www.gov.pl/web/rolnictwo/kielbasa-swojska-wedzona-z-wisznic", "category": "lubelskie", "sub_category": "Mięso świeże oraz produkty mięsne", "phrase": "Kiełbasa królewska wędzona z Wisznic"}