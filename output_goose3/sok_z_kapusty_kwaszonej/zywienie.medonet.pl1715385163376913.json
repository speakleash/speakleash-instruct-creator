{"meta_description": "Sok z kiszonej kapusty jest wykorzystywany najczęściej do dań podawanych na ciepło – kwaśnicy, bigosu czy świątecznego grochu z kapustą. Wiele osób nie zdaje sobie jednak sprawy z tego, jak dobroczynne działanie ma picie tego płynu na czczo. Sok z kapusty działa jak naturalny probiotyk, wspomaga trawienie i jest niezwykle pomocny przy odchudzaniu. Warto sięgać po niego regularnie, by szybko odczuć efekty jego stosowania. Jakie jeszcze właściwości prozdrowotne ma picie tego napoju na czczo? Na co wpływa pozytywnie i czy warto go stosować?", "title": "Sok z kiszonej kapusty - właściwości, działanie, na odchudzanie", "content": " • Sok z kiszonej kapusty – na anemię i niedobór żelaza • Sok z kiszonej kapusty – na podwyższony cholesterol i nadciśnienie • Kiedy i jak pić sok z kiszonej kapusty? Sok z kiszonej kapusty charakteryzuje się intensywnym, kwaśnym smakiem, który uwielbiają wszyscy miłośnicy kiszonek. Warto spożywać go nie tylko przy okazji jedzenia bigosu czy kwaśnicy, ale także w formie osobnego napoju. Jest to sok, który jest naturalnie wydzielany przez kapustę w wyniku procesu fermentacji mlekowej. Wytworzone w ten sposób bakterie mają niezwykle pozytywny wpływ na pracę całego organizmu. Sok z kiszonej kapusty to naturalny probiotyk, który tworzy barierę ochronną ciała – odpowiedni stan mikroflory jelitowej oddziałuje bowiem na układ odpornościowy i wspomaga organizm w walce z drobnoustrojami. Sok z kiszonej kapusty to także prawdziwa bomba witaminowa. Ogromna zawartość witaminy C sprawia, że regularne picie tego napoju zmniejszy ilość wolnych rodników w organizmie, które przyspieszają procesy starzenia komórek i mogą powodować rozwój nowotworów. Oprócz tego, w soku można znaleźć między innymi: Wiele osób sięga po sok z kiszonej kapusty głównie przy okazji przygotowywania kapuśniaku, kwaśnicy czy bigosu, które wymagają dodatkowego zakwaszenia. Często zdarza się, że po odsączeniu kiszonki z płynu przed przyrządzeniem surówki ten zostaje niewykorzystany. Warto jednak zachować sok na później, ponieważ stanowi on prawdziwą bombę witaminową, wspomagającą zdrowie, odporność organizmu oraz gwarantującą dobre samopoczucie. W jakich przypadkach sok z kapusty kiszonej jest szczególnie przydatny? Mała szklanka soku z kiszonej kapusty stanowi źródło około 30 mg witaminy C, czyli równowartość, jaką można znaleźć w kawałku papryki, grejpfrucie czy pomarańczy. Co więcej, płynna forma specyfiku jest o wiele prostsza do spożycia w dużych ilościach i nie obciąża żołądka. Z tego względu bardzo ważne jest picie soku z kiszonej kapusty szczególnie w sezonie jesienno-zimowym, kiedy codziennie naraża się organizm na infekcje wirusowe bądź bakteryjne. Spożywanie tego niezwykłego napoju pomoże również w szybkim wróceniu do zdrowia podczas przeziębienia i grypy. Jest to także niezbędny element diety osób przebywających na antybiotykoterapii. Sok z kapusty to naturalny probiotyk, który wspomaga odbudowę mikroflory jelitowej, zaburzonej przez długotrwałe przyjmowanie leków. Już niewielka ilość napoju pita regularnie pozytywnie wpływa na stan mikrobioty, a tym samym na ogólne samopoczucie. Zobacz: Co i jak jeść, żeby wzmocnić odporność? Radzi dietetyk Zła dieta, ciężkostrawny posiłek bądź spożycie nieświeżego produktu może spowodować reakcję obronną organizmu w postaci uciążliwej biegunki albo wymiotów. Wiele osób nie zdaje sobie sprawy z tego, jak wiele cennych składników mineralnych traci się podczas zatrucia pokarmowego. W takich przypadkach szczególnie ważne jest dbanie o nawodnienie organizmu oraz uzupełnienie utraconych elektrolitów. Najlepiej sprawdzi się niewielka ilość soku z kiszonej kapusty, który nie tylko uzupełni wszelkie niedobory spowodowane zatruciem, ale również wspomoże odbudowę zaburzonej flory bakteryjnej. Powstałe w wyniku fermentacji mlekowej zdrowe bakterie stanowią niezbędny element zachowania zdrowego układu pokarmowego, dlatego picie soku z kiszonej kapusty może pozytywnie wpłynąć na procesy trawienne oraz wspomóc pracę jelit. Sok z kiszonej kapusty – na anemię i niedobór żelaza O dobroczynnych właściwościach picia soku z kapusty powinny przekonać się osoby zmagające się z niedoborem żelaza albo anemią. Zawarte w napoju związki organiczne oraz witaminy zwiększają przyswajalność wielu pierwiastków, których organizm nie jest w stanie wyprodukować samodzielnie. O ile lekarz nie zaleci suplementacji żelaza w tabletkach, w celu uzupełnienia ubytków warto sięgać przede wszystkim po naturalne produkty bogate w ten pierwiastek. Dostarczanie go wraz z pokarmem jest niezwykle ważne, ponieważ dzięki niemu dochodzi do tworzenia czerwonych krwinek i dotlenienia wszystkich narządów organizmu. Co więcej, zawarta w soku witamina K wspomaga pracę układu sercowo-naczyniowego i wzmacnia ścianki naczyń krwionośnych — to może okazać się szczególnie ważne u osób chorych. Czytaj też: Ogórki kiszone, czyli zdrowa polska kiszonka. Jak działa sok z ogórków kiszonych? Ze względu na swój niski indeks glikemiczny (IG < 15) oraz niewielką kaloryczność, sok z kiszonej kapusty jest ceniony przez osoby zmagające się z cukrzycą. Co więcej, napój wbrew swojemu kwaśnemu smakowi ma odczyn zasadowy, dzięki czemu doskonale sprawdzi się w walce z bakteriami, grzybami i pasożytami układu pokarmowego. Na ich wystąpienie szczególnie narażeni są właśnie diabetycy, ze względu na specyficzne procesy metaboliczne spowodowane chorobą. Z tego względu warto pić 100-200 ml soku z kiszonej kapusty na czczo o poranku oraz wieczorem. Czytaj: Dieta diabetyka. Jak się odżywiać przy cukrzycy? Osoby zmagające się z przykrą dolegliwością układu pokarmowego, jaką są wrzody, powinny włączyć do codziennej diety sok z kiszonej kapusty. W tym przypadku niezwykle cenne są jego właściwości probiotyczne, które pozytywnie wpływają na stan mikroflory jelit oraz żołądka. To działanie sprawia, że układ trawienny staje się bardziej odporny na działanie bakterii, wirusów i grzybów, dzięki czemu zapobiega rozwojowi wrzodów, nadżerek, a z czasem przyczyni się do zagojenia zmian. Co więcej, spożywanie pokarmu będzie wówczas mniej bolesne. Sok z kiszonej kapusty – na podwyższony cholesterol i nadciśnienie Niska wartość energetyczna, brak tłuszczu oraz ogromna ilość witamin i składników mineralnych w soku z kiszonej kapusty sprawia, że napój ten jest idealnym elementem diety osób zmagających się z podwyższonym poziomem złego cholesterolu oraz nadciśnieniem tętniczym. Szklanka soku doskonale sprawdzi się jako dodatek do posiłku zamiast słodkiej kawy. Co więcej, zawarte w napoju związki mineralne wzmacniają i uelastyczniają naczynia krwionośne, co jest szczególnie ważne w różnego rodzaju chorobach układu sercowo-naczyniowego. Zobacz również: Co powoduje podwyższony cholesterol i jak skutecznie obniżyć jego poziom? Po sok z kiszonej kapusty powinny regularnie sięgać osoby zmagające się z nadwagą lub otyłością. Zawarte w napoju substancje czynne skutecznie wspomagają proces trawienia oraz przyspieszają metabolizm. Dzięki temu sok z kiszonej kapusty jest idealnym produktem dla osób przebywających na deficycie kalorycznym, którym zależy na zmniejszeniu masy ciała w zdrowy i racjonalny sposób. Taki napój to naturalna i o wiele lepsza dla organizmu alternatywa niż przyspieszające chudnięcie chemiczne suplementy diety. Co ciekawe, osoby, które nie przepadają za charakterystycznym intensywnym smakiem płynu, mogą sięgnąć po przygotowany z myślą o nich produkt – liofilizowany sok z kiszonej kapusty w postaci kapsułek. Dzięki przyspieszaniu metabolizmu i wsparciu pracy układu pokarmowego napój działa wspomagająco w dążeniu do zdrowej sylwetki oraz uregulowania masy ciała. Ponadto sok odkwasza organizm, dzięki czemu jest on w stanie znacznie szybciej i łatwiej pozbyć się szkodliwych dla zdrowia produktów przemiany materii. Regularne spożywanie napoju zniweluje także ryzyko wystąpienia zaparć spowodowanych zbyt ciężkostrawnym posiłkiem. Kiedy i jak pić sok z kiszonej kapusty? Osoby, które dopiero rozpoczynają swoją przygodę z sokiem z kiszonej kapusty, powinny pić 100 ml napoju rano, na czczo, i drugą taką samą porcję wieczorem. Zwłaszcza na początku diety picie soku z kiszonej kapusty może mieć działanie przeczyszczające, dlatego nie zaleca się spożywania więcej niż 200 ml dziennie. Z czasem, gdy organizm przywyknie do działania soku, a dana osoba nie dostrzeże u siebie nieprzyjemnych efektów, warto zwiększyć częstotliwość picia soku do trzech lub czterech razy na dobę lub spożywać jednorazowo nieco większe ilości. Ze względu na możliwe działanie przeczyszczające, soku z kiszonej kapusty powinny unikać osoby zmagające się z przewlekłymi schorzeniami układu pokarmowego. W przypadku wszelkich chorób jelit, żołądka bądź wątroby warto skonsultować z lekarzem chęć włączenia do swojej diety tego produktu. Osoby zdrowe również powinny zachować zdrowy umiar w spożywaniu soku z kiszonej kapusty, aby uniknąć niepożądanych skutków ubocznych. Ważne jest stopniowe przyzwyczajanie organizmu do tego napoju i nie przekraczanie zalecanej dziennej dawki. Sok z kiszonej kapusty to źródło witamin, minerałów i cennych bakterii, które działają ochronnie na cały organizm. Włączenie go do swojej diety w znacznym stopniu poprawi perystaltykę jelit, przemianę materii, a w efekcie doprowadzi do zrzucenia kilku kilogramów. Co więcej, sok z kiszonej kapusty wspomaga organizm w usuwaniu szkodliwych substancji i dostarcza wielu witamin: C, E, K, B1 czy B6. Napój najlepiej pić w niewielkich ilościach rano i wieczorem w celu poprawienia perystaltyki jelit, stanu mikroflory bakteryjnej oraz odporności organizmu. Dziękujemy, że przeczytałaś/eś nasz artykuł do końca. Bądź na bieżąco! Obserwuj nas w Wiadomościach Google.", "url": "https://zywienie.medonet.pl/produkty-spozywcze/napoje/sok-z-kiszonej-kapusty-wlasciwosci-dzialanie-na-odchudzanie/qe4wrqv", "category": "kujawsko-pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Sok z kapusty kwaszonej"}