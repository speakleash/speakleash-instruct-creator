{"meta_description": "Produkt wpisany na listę produktów tradycyjnych w dniu 2012-12-14 w kategorii Wyroby piekarnicze i cukiernicze w woj. łódzkim.", "title": "Chleb razowy parzony z Ozorkowa - - Portal Gov.pl", "content": "Bochenki chleba z lekko chropowatą skórką. W przekroju widoczne ziarna słonecznika lub kawałki suszonej śliwki. Skórka bochenka koloru od brązowego do ciemnobrązowego, na przekroju widoczne białe ziarna słonecznika lub granatowe kawałki śliwki suszonej. Smak kwaśny, charakterystyczny dla chleba razowego pieczonego na zakwasie. W przypadku chleba miodowego oraz ze śliwkami, wyczuwalny słodki smak. Chleb od dawna był podstawowym wyżywieniem ludzi. „Chleb jest najsmaczniejszym i po mięsie jednym z najpożywniejszych pokarmów” (Antoszka, „Upominek dla matek i gospodyń”, Warszawa 1896). W okolicach Ozorkowa tradycja wypieku chleba z mąki żytniej sięga początku XX wieku. Charakterystyczną cechą chleba jest przygotowywanie go na zakwasie metodą zaparzania mąki. Metoda ta miała na celu zwiększenie wydajności oraz przedłużenie świeżości chleba, co miało duże znaczenia w czasach głodu wywołanego między innymi wojnami na ziemiach polskich. Pierwszym etapem przygotowania chleba razowego parzonego było sporządzenie żuru z mąki żytniej i wody. Następnie do ukwaszonego żuru dodawano mąkę razową, mieszano i odstawiano na kilka godzin w ciepłym miejscu w celu wytworzenia kwasu razowego. Sporządzano zaparzkę żytnią poprzez zalewanie przewidzianej do produkcji mąki żytniej gorącą wodą i odstawiano. Dalej z gotowego kwasu razowego oraz zaparzonej mąki żytniej sporządzano ciasto dodając pozostałą część mąki razowej, wodę oraz dodatki takie jak ziarna słonecznika, miód lub suszoną śliwkę. Po około pół godzinie, kiedy ciasto wyrosło, umieszczano je w odpowiednich formach i pozostawiano na około godzinę do wyrośnięcia. Pieczenie odbywało się w piecu przez około 2 godziny. Obecnie chleb ten w dalszym ciągu jest przygotowywany w Ozorkowie według tradycyjnej metody i cieszy się nieustającą popularnością wśród mieszkańców i odwiedzających.", "url": "https://www.gov.pl/web/rolnictwo/chleb-razowy-parzony-z-ozorkowa", "category": "łódzkie", "sub_category": "Wyroby piekarnicze i cukiernicze", "phrase": "Chleb razowy parzony z Ozorkowa"}