{"meta_description": "Domowy chleb razowy jest bardzo prosty do upieczenia. Wystarczy, że wymieszasz ze sobą wszystkie składniki i odstawić ciasto do wyrośnięcia. Nie potrzebujesz nawet zakwasu, czy też szykowania rozczynu. Polecam!", "title": "Chleb razowy", "content": "Szklanka ma u mnie pojemność 250 ml.  Forma do pieczenia chleba: foremka/keksówka o wymiarach wewnętrznych 10 x 28 cm (pojemność około 1200 ml). Czas pieczenia chleba: około 45 minut  Temperatura pieczenia chleba: 210 stopni z opcją pieczenia góra/dół, niższa półka w piekarniku Domowy i pachnący chleb razowy piekę zazwyczaj na weekend, jednak w tygodniu też nachodzi mnie czasem ochota na ten niezwykły i prosty wypiek. Przygotowanie ciasta na chleb razowy zajmuje mi tylko kilka minut. Odstawiam je do wyrastania i przekładam do foremki, by po krótszym drugim wyrastaniu i pieczeniu rozkoszować się jego zapachem, a potem i wspaniałym, bogatym smakiem.  Do dużej, szklanej lub metalowej miski wsyp 500 gramów mąki pszennej razowej typ. 2000 - (będzie to pół opakowania o wadze jednego kilograma). Wsyp dwie płaskie łyżeczki soli oraz łyżeczkę cukru. Kolejno dodaj też saszetkę drożdży suszonych instant o wadze 7 gramów. Do suchych składników dodaj również około 100 gramów mieszanki pestek i nasion. U mnie było to 40 gramów pestek dyni, 40 gramów pestek słonecznika oraz 20 gramów siemienia lnianego.  Porada 1: Drożdże suszone można zastąpić drożdżami świeżymi o wadze 20 gramów. Nie trzeba szykować z nich rozczynu, ale polecam najpierw rozrobić je w wodzie, by potem z łatwością połączyły się z pozostałymi składniami. Porada 2: Aby upiec chleb razowy pszenno żytni można też użyć mieszanki mąki razowej pszennej typ. 2000 i mąki razowej żytniej typ. 2000 w proporcji pół na pół. Dajemy wówczas tyle samo wody i innych składników co w przepisie. Porada 3: Można też całkowicie pominąć dodawanie pestek i nasion do chleba lub też dodać wyłącznie jeden lub dwa rodzaje pestek np. tylko pestki dyni. Do chleba razowego nie daję płatków owsianych oraz otrębów, ponieważ zależy mi na wilgotnym wypieku, a te składniki chłoną wodę i mogą sprawić, że ciasto na chleb będzie za gęste (trzeba wówczas dolewać więcej wody).  Do miski z wymieszanymi suchymi składnikami wlej dwie szklanki (500 ml) lekko ciepłej wody (temperatura nie wyższa niż 30 stopni) oraz łyżkę delikatnej oliwy lub dobrej jakości oleju roślinnego. Całość wymieszaj dokładnie, do całkowitego połączenia się składników. Otrzymasz dość gęste, klejące ciasto chlebowe. (Ciasta na chleb razowy nie wyrabiamy, tylko mieszamy krótko do połączenia się składników w jednolite ciasto).Ciasto na chleb razowy przykryj ściereczką bawełnianą lub folią i odstaw do wyrastania na dwie godziny (lub trochę dłużej, jeśli trzeba). Najlepiej włóż je do lekko nagrzanego wcześniej piekarnika (piekarnik wyłączony) - temperatura nie wyższa niż 35 stopni (można z uchylonymi drzwiczkami). Ciasto powinno po tym czasie nawet podwoić objętość. Zrobi się puszyste i napowietrzone.Do upieczenia chleba używam podłużnej i wąskiej keksówki ze stali nierdzewnej o wymiarach wewnętrznych 10 x 28 cm (moja była trochę dłuższa, ale użyłam blaszki regulującej). Przed przełożeniem do formy ciasta, najpierw wysmarowałam ją od wewnątrz olejem i obficie obsypałam otrębami. Aby nie trzeba było natłuszczać i obsypywać niczym wnętrza blaszki, polecam wyłożyć ją tylko sprawdzonym papierem do pieczenia. Podczas przenoszenia i wyrównywania ciasta, zapewne straci ono swoją puszystość. Nic się jednak nie martw, ponieważ ciasto wyrośnie jeszcze raz przed samym pieczeniem. Ponownie odstaw ciasto (teraz już w foremce) to drugiego wyrastania (ta sama metoda co wcześniej). Tym razem wystarczy już zapewne tylko 30 minut.Po 30 minutach wyrastania moje ciasto chlebowe wyrosło aż do górnych rantów blaszki. Formę odłożyłam na bok i zaczęłam nagrzewać piekarnik do temperatury 210 stopni (grzanie góra/dół). W dobrze nagrzanym piekarniku umieść blaszkę z gotowym do pieczenia chlebem razowym. Wybierz o półkę niżej niż środkową. Chleb piecz około 45 minut. Jeszcze trochę urośnie i ładnie się od góry podpiecze.Chleb razowy możesz wyjąć z piekarnika od razu po upieczeniu. Po kilku minutach możesz go też wyjąć z foremki i odłożyć do przestudzenia na kratkę do studzenia wypieków. Chleb razowy najlepiej jest kroić po całkowitym przestudzeniu, a nawet na drugi dzień po upieczeniu.Koniecznie sprawdź też jak upiec pyszny chleb z oliwkami w greckim stylu.Smacznego.", "url": "https://aniagotuje.pl/przepis/chleb-razowy", "category": "łódzkie", "sub_category": "Wyroby piekarnicze i cukiernicze", "phrase": "Chleb razowy parzony z Ozorkowa"}