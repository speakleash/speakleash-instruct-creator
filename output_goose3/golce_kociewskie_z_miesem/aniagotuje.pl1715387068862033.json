{"meta_description": "Najlepszy i sprawdzony przepis na kluski z mięsem. To bardzo tradycyjne kluski śląskie nadziewane mięsem wieprzowym z dodatkiem kapusty i podsmażonej cebulki. Wspaniały pomysł na pyszny, rodzinny obiad.", "title": "Kluski z mięsem", "content": "Możesz też przygotować więcej mięsnego farszu i zrobić np. naleśniki z mięsem . Zobacz też mój sprawdzony, uniwersalny przepis na ciasto na naleśniki . Kluski z mięsem to połączenie klusek śląskich z pysznym farszem z mięsa wieprzowego i warzyw. Kluski ziemniaczane to tradycyjny, polski posiłek. Myślę, że jest to świetny pomysł na obiad dla całej rodziny. Szklanka ma u mnie pojemność 250 ml.  Podałam przybliżony czas szykowania klusek z mięsem, na który składa się zarówno obieranie i gotowanie ziemniaków, jak i gotowanie w tym samym czasie mięsa z warzywami do zmielenia. W składnikach do przepisu nie podaję soli, którą należy dodać zarówno do gotujących się ziemniaków, jak i do wody do gotowania klusek. Będą to łącznie dwie łyżeczki soli. U nas chyba zawsze kluski śląskie z farszem mięsnym okraszamy drobno posiekaną i podsmażoną na oleju cebulą. To jedno z dań, które rzadko kiedy doczekuje się odłożenia do lodówki na kolejny dzień. W pierwszej kolejności przygotuj sobie farsz mięsny do klusek. W średniej wielkości garnku umieść umyty i pokrojony w kostkę kawałek mięsa wieprzowego. Polecam łopatkę wieprzową. Dodaj też obraną i małą marchew; mały korzeń pietruszki; ziarno ziela angielskiego; po około 1/4 łyżeczki pieprzu i soli (dałam pieprz w ziarnach); 1 liść laurowy. Do garnka wlej też pół szklanki wody. Garnek przykryj przykrywką. Mięso z warzywami doprowadź do wrzenia i zmniejsz moc palnika. Całość gotuj około 40 minut. Nie zdejmuj przykrywki w trakcie gotowania. Po tym czasie do garnka dodaj też bardzo dobrze odciśniętą kapustę kiszoną. Ja swojej kapusty nie płukałam. Jeśli jednak Twoja jest bardzo słona, to możesz ją dodatkowo przepłukać (przed dodaniem do garnka). Całość gotuj jeszcze 30 minut - również pod przykrywką. Po przestudzeniu odlej wywar. Nie będzie go z pewnością więcej niż 1/4 szklanki. Wywar odlewasz, by masa po zmieleniu nie była zbyt mokra. Wszystkie składniki przepuść przez maszynkę do mielenia mięsa. Masa po zmieleniu może Ci się nadal wydawać zbyt mokra, jednak po schłodzeniu już taka nie będzie.Nagrzej średniej wielkości patelnię i wlej olej. Dodaj bardzo drobno posiekaną cebulę. Cebulkę podsmażaj przez około dziesięć minut na odrobinę wyższej niż mała moc palnika. Cebulka powinna się ładnie zarumienić. Całą zawartość patelni od razu przełóż do zmielonego farszu. Wszystko razem wymieszaj. Farsz do klusek z mięsem jest już gotowy.Już w trakcie gotowania się mięsa z warzywami obierz ziemniaki. Ugotuj je do miękkości w osolonej wodzie. Po ugotowaniu odlej wodę, a garnek z ziemniakami odstaw z powrotem na palnik. Reszta wody z ziemniaków odparuje w ciągu kilku sekund. Potrząśnij ziemniakami i odstaw je jeszcze na chwilę, na palnik.Po przestudzeniu ziemniaki zmiel w maszynce lub przepuść przez ręczną praskę. Pamiętaj o tym, że ciepłe ziemniaki łatwiej jest przepuścić przez praskę niż zimne z lodówki, które robią się wtedy twarde. Jeśli jednak mielisz ziemniaki w maszynce, to możesz też użyć ziemniaków z obiadu, z dnia poprzedniego.Zmielone ziemniaki umieść w większej, szerokiej misce i uklep. Nożem zarysuj krzyż. Wyjmij na chwilę jedną czwartą porcji zmielonych ziemniaków i na ich miejsce wsyp skrobię ziemniaczaną. Skrobia powinna całkowicie wypełnić lukę po ziemniakach.Odłożone na chwilę zmielone ziemniaki z powrotem umieść w misce. Wbij jedno jajko i dokładnie wymieszaj ręcznie całą masę. Nabierz dwie łyżki masy ziemniaczanej. Uformuj kulkę a następnie spłaszcz ją na placek. Nabierz łyżkę farszu i umieść na środku placka. Placek zamknij i uformuj w dłoniach na kształt wydłużonego jajka. W taki sposób uformuj wszystkie kluski z mięsem. Kluski powinny mieć około 10 cm długości. Zagotuj wodę w dużym, szerokim garnku. Garnek wypełnij wodą nie więcej niż do połowy wysokości. Do wrzątku wsyp płaską łyżeczkę soli. Na gotujący się wrzątek kładź kluski. Kładź po kilka klusek na raz. Zachowaj odstępy między kluskami, by miały możliwość swobodnego wypłynięcia na powierzchnię. Kluski wypłyną po maksymalnie 2 minutach od umieszczenia ich we wrzątku. Po wypłynięciu klusek na powierzchnię, poczekaj jeszcze 6 minut i wyłów kluski z mięsem przy pomocy cedzaka. W ten sposób ugotuj wszystkie partie klusek. Ważne jest, by kluski nie gotowały się na wysokiej mocy palnika. Inaczej zaczną się pienić i zamiast się ugotować, szybko napuchną i zrobią się zbyt miękkie.  Ugotowane kluski z mięsem podaj z podsmażoną na oleju cebulką. Nagrzej średniej wielkości patelnię i wlej olej. Dodaj bardzo drobno posiekaną cebulę. Cebulkę podsmażaj przez około dziesięć minut na odrobinę wyższej niż mała moc palnika. Raz na minutę zamieszaj cebulę przy pomocy drewnianej łyżki. Cebulka powinna się ładnie zarumienić. Polecam też inne przepisy na kluski jak kluski kładzione czy kluski śląskie Smacznego.", "url": "https://aniagotuje.pl/przepis/kluski-z-miesem", "category": "pomorskie", "sub_category": "Gotowe dania i potrawy", "phrase": "Golce kociewskie z mięsem"}