{"meta_description": "Produkt wpisany na listę produktów tradycyjnych w dniu 2015-07-08\nW kategorii Gotowe dania i potrawy\nW województwie woj. pomorskim", "title": "Golce kociewskie z mięsem - - Portal Gov.pl", "content": "Sino-kremowe lub jasno-kremowe (barwa uzależniona od odmiany ziemniaków), na przekroju farsz w kolorze szarym. Uprawa ziemniaków na terenie Kociewia upowszechniła się w XIX wieku. Z czasem ziemniaki stały się obok zbóż podstawowym składnikiem pożywienia ludności. Spożywane były w całości lub tłuczone, gotowane w samej wodzie lub razem z innymi surowcami – warzywami, rybami, mięsem, były smażone, pieczone, tarte i mielone, stanowiły podstawowy dodatek do wielu zup. Ponadto przygotowywano z nich różnego rodzaju kluski. O popularności klusek ziemniaczanych świadczyć mogą rozmaite ich nazwy, np. szare kluski, kuglonki, nadzy klósczi, szade kloszcy, kluski kartoflane oraz golce, stosowane przez gospodynie i występujące w pomorskich opracowaniach omawiających kuchnię regionalną. Przykładem klusek ziemniaczanych często przygotowywanych do dnia dzisiejszego na terenie Kociewia są golce kociewskie z mięsem. Przyrządzane są z ugotowanych, zmielonych ziemniaków, a farszem jest odpowiednio doprawione mięso mielone. Do farszu wykorzystywane jest głównie mięso wieprzowe, choć można również dodać odrobinę wołowiny. Dawniej, gdy w regionie prowadzone były hodowle owiec, do farszu dodawano czasem baraninę. „Golce jadane są zaraz po ugotowaniu na obiad bądź odsmażane np. na kolację. Podawane są polane tłuszczem ze skwarkami z boczku i podsmażoną cebulką. Dodatkiem może być sałatka z kiszonych ogórków lub kiszonej kapusty. Golce z mięsnym farszem to bardzo sycące danie, są więc podawane jako jedyne (bez wcześniejszej zupy) i główne danie obiadowe” (Wywiad przeprowadzony z mieszkańcami Kociewia).", "url": "https://www.gov.pl/web/rolnictwo/golce-kociewskie-z-miesem", "category": "pomorskie", "sub_category": "Gotowe dania i potrawy", "phrase": "Golce kociewskie z mięsem"}