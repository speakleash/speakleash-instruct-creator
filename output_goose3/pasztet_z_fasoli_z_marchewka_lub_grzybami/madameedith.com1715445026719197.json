{"meta_description": "Pasztet z grzybami - wegański pasztet, bardzo prosty i aromatyczny. Z chrupiącą musztardową skórką. Fajny dodatek do kanapek.", "title": "Pasztet z grzybami (wegański)", "content": "Bardzo lubię wegańskie i wegetariańskie pasztety. Innych nawet nie robię, ani nie jem. Uważam, że pasztety roślinne mają w sobie niespożyte pokłady smaku. Dają mnóstwo możliwości kombinowania i zmieniania dodatków. Pasztet z grzybami miałam w planach zrobić na święta, ale zrobiłam go nieco później. To fajna propozycja na jesienne i zimowe dni. Dzięki różnym dodatkom nie dominują w nim jednak smakowo grzyby. Owszem, czuć je, ale bez przesady. Nie chciałam zrobić pasztetu, w którym byłyby zdecydowanie na pierwszym planie, a raczej takiego, w którym grałyby ważną rolę. Pasztet wyszedł wilgotny, z chrupiącą, bardzo wyrazistą musztardową skórką. Pasztet z grzybami jest podobny do pasztetu z soczewicy o tyle, że soczewica jest u białkową bazą, ale zamiast groszku dodałam fasolę z puszki. Dodatkowo użyłam marchewki, która bardzo go nawilża. Ten pasztet można kroić w plasterki, ale równie dobrze można go rozsmarowywać na pieczywie. Jeśli dodacie więcej mąki, będzie bardziej zbity. Kewstię konsystencji pozostawiam do Waszej decyzji. • 20 g suszonych prawdziwków (zalanych wrzątkiem i odstawionych do nasiąknięcia na kilka godzin lub poprzedniego dnia wieczorem) • 50 g mąki pszennej (można dać więcej – według uznania) • sól i pieprz do smaku (u mnie ok. 1,5 łyżeczki soli i 1 łyżeczka pieprzu) Poprzedniego dnia wieczorem zalewamy grzyby wrzątkiem i odstawiamy, by stały się miękkie. Nie wylewajcie wody, gdy grzyby się już napiją – może być potrzebna do dodania do ciasta. Na patelni na rozgrzenym oleju podsmażamy posiekaną drobno szalotkę. Dodajemy drobno posiekane pieczarki. Smażymy aż puszczą sok i zmienią kolor na ciemniejszy. Dodajemy posiekane drobno grzyby i smażymy przez ok. 10 minut aż sok odparuje i na patelni pozostanie sam smak. W malakserze blendujemy soczewicę, podsmażone grzyby z pieczarkami, odsączoną i przepłukaną fasolę, mąkę oraz przyprawy. Na koniec dodajemy startą na drobnych oczkach marchewkę. Ewentualnie doprawiamy ciasto do smaku. Jeśli ciasto wyda się Wam zbyt wilgotne, dodajcie więcej mąki, a jeśli zbyt suche – dolejcie kilka łyżeczek wody z moczenia grzybów. Przekładamy do formy wyłożonej papierem do pieczenia. Pieczemy 60 minut w temperaturze 180 stopni C z termoobiegiem. Po 30 minutach pieczenia pasztet wyciągamy na chwilę z pieca i smarujemy grubą warstwą musztardy francuskiej. Wstawiamy, by się upiekł do końca. Pasztet po upieczeniu powinien ostygnąć. Moim zdaniem najlepiej smakuje po nocy spędzonej w lodówce i kilkanaście minut po wyciągnięciu z niej z odrobiną musztardy oraz ogórkiem konserwowym. Po upieczeniu można np. połowę zamrozić i mieć „na zaś”.", "url": "https://madameedith.com/przepis/pasztet-z-grzybami-weganski/", "category": "małopolskie", "sub_category": "Gotowe dania i potrawy", "phrase": "Pasztet z fasoli z marchewką lub grzybami"}