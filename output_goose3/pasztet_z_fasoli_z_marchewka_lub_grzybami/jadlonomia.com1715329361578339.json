{"meta_description": "Blog z roślinnymi przepisami – wolnymi od mięsa, nabiału i produktów pochodzenia zwierzęcego.", "title": "Idealny pasztet z białej fasoli dla taty", "content": "Z wegańskimi pasztetami to jest tak, że zawsze jak przyjeżdżam do domu z blaszką pasztetu mój tato zaczyna od pytania: „ale z jajkami zrobiłaś, czy znowu się będzie rozpadał?” Dlatego przed tymi świętami postanowiłam tak długo ćwiczyłam różne pasztety, aż w końcu wyjdzie mi pasztet idealny, z dedykacją dla taty. Warzywne pasztety można skleić różnymi dodatkami: wspomnianymi wyżej jajkami, siemieniem lnianym, płatkami owsianymi albo chociażby mąką z ciecierzycy. Ćwiczyłam różne możliwości, żeby uzyskać pasztet o idealnej konsystencji: niezbyt suchy, zwarty, kremowy w środku ale taki, który się nie będzie rozpadał ani kruszył przy krojeniu. I udało mi się! Ten pasztet z fasoli upieczony jest z dodatkiem zmielonych płatków owsianych, dzięki czemu jest zwarty, a dodatek duszonej cebulki i oleju sprawia, że jest kremowy i wilgotny w środku. Za to duszone na patelni jabłka dodają mu wspaniałego, lekko słodkiego posmaku. Jednym słowem – pasztet na świąteczny stół dla taty, czyli idealny.", "url": "https://www.jadlonomia.com/przepisy/idealny-pasztet-z-bialej-fasoli/", "category": "małopolskie", "sub_category": "Gotowe dania i potrawy", "phrase": "Pasztet z fasoli z marchewką lub grzybami"}