{"meta_description": "Pasztet z białej fasoli, wątróbki i grzybów suszonych - DoradcaSmaku - ten przepis cieszy się popularnością, sprawdź.", "title": "Pasztet z białej fasoli, wątróbki i grzybów suszonych - DoradcaSmaku.pl", "content": "Fasolkę Jaś zalewam dzień wcześniej zimną wodą i pozostawiam na noc, aby spęczniała. Następnego dnia zmieniam wodę i gotuję do miękkości (pod koniec dodaję sól). Odcedzoną i ostudzoną fasolkę przepuszczam przez maszynkę do mielenia mięsa (najlepiej 2 razy). Opłukaną i osuszoną wątróbkę podsmażam na patelni w niewielkiej ilości oleju na złoty kolor, następnie dodaję pokrojone cebule, ziele angielskie, pieprz ziarnisty, część majeranku oraz listki laurowe do momentu, aż cebula zeszkli się. Ostudzoną wątróbkę wraz z cebulką przepuszczam przez maszynkę. Czerwoną fasolkę z puszki płuczę i mielę razem z wątróbką (nada ładnego koloru), dodaję gotowane marchewki i pietruszkę (mogą być z zupy). Całą masę mielę 2 razy, wtedy pasztet jest idealnie gładki. Grzyby zalewam nieco wcześniej wodą i czekam, aż zmiękną. Następnie odsączam je i kroję dosyć drobno. Mieszam obie masy, dodaję pokrojone grzyby, olej, pozostałe przyprawy, świeżo startą gałkę muszkatołową (wystarczy niewiele, gdyż jest bardziej aromatyczna, niż ta z torebki). Na koniec wbijam jajka, przyprawiam solą oraz pieprzem do smaku i wyrabiam pasztet. Pasztet przekładam do wyłożonej papierem do pieczenia, wąskiej formy, wyrównuję i wygładzam. Wstawiam do rozgrzanego piekarnika (180st. C) na około 1 godz. (najlepiej sprawdzić, czy boki lekko odstają i czy jest złoty, upieczony w całości).", "url": "https://www.doradcasmaku.pl/przepis-pasztet-z-bialej-fasoli-watrobki-i-grzybow-suszonych-371212", "category": "małopolskie", "sub_category": "Gotowe dania i potrawy", "phrase": "Pasztet z fasoli z marchewką lub grzybami"}