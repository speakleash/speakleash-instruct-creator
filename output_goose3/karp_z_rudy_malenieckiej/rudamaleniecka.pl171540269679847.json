{"meta_description": "", "title": "Warto zobaczyć", "content": "Historia przemysłu w Maleńcu rozpoczyna się wraz z przejęciem okolicznych dóbr przez kasztelana łukowskiego, Jacka Jezierskiego pod koniec XVIII w. Zbudowane przez niego zakłady były jednymi z najnowocześniejszych przedsięwzięć tego typu w ówczesnej Rzeczypospolitej. W 1787 wizytował je sam król Stanisław August Poniatowski. Wielokrotnie modernizowany zakład w Maleńcu funkcjonował aż do 1967 roku. Unikat na skalę europejską. Muzeum dba o bogatą ofertę kulturalną – organizuje wystawy sztuki, plenery malarskie, spotkania z twórcami, uczestniczy w „Nocy Muzeów”. Położony w pobliżu miejscowości Szkucin, o pow. 2,5 ha, obejmuje grupę skał – zlepieńców dolnojurajskich (czyli skał osadowych pochodzących z czasów dinozaurów) wraz z lasem mieszanym z pomnikowymi sosnami i dębami. Charakterystyczna struktura – twardsze otoczaki otoczone są piaszczystą, podatną na erozję, spoiną. Wpływ wody i temperatury uwidacznia się w kształcie skałek. Polana w lesie - miejsce pamięci poświęcone powstańcom styczniowym z oddziału Hipolita Zawadzkiego, rządcy z Mniowa, rozbitego w kwietniu 1863 r. w dwu bitwach przez wojska carskiego. O zdarzeniu przypomina powstańcza mogiła ufundowana w 1918 roku oraz opowieść o dębie zwanym Wisieluchem, na którego konarze Moskale powiesili kilku schwytanych powstańców. Pobliskie miejscowości, na przestrzeni dziejów, były świadkami wielu wydarzeń historycznych –począwszy od przemarszów wojsk pruskich i rosyjskich walczących z powstańcami kościuszkowskimi. Mieszkańcy pomagali jako przewodnicy oddziałom polskim walczącym z Austriakami w 1809 r. Tutaj swój szlak bojowy rozpoczął Legion Pułaski (wiosną 1915 r.), stąd też napływali pierwsi ochotnicy i pomoc dla Oddziału Wydzielonego Wojska Polskiego mjr. Henryka Dobrzańskiego „Hubala”, który przebywał w oddalonej o kilka km gajówce Zychy. Współpracownik „Hubala” – Józef Wyrwa „Stary”, dyrektor szkoły w Lipie, w 1942 r. zorganizował oddział partyzancki, który wszedł w skład Narodowych Sił Zbrojnych, włączony następnie do 25 pp AK. Lipa to jedna z najstarszych miejscowości w regionie. Pierwszy kościół powstał tutaj już w roku 1129. Obecnie istniejąca drewniana jednonawowa świątynia pw. śś Wawrzyńca i Katarzyny z murowaną kaplicą św. Rozalii zachowała niezmienioną postać od roku 1875. Warto zobaczyć siedemnastowieczny obraz Matki Boskiej z Dzieciątkiem w ołtarzu głównym oraz obrazy św. Jana Nepomucena i św. Walentego z XVIII wieku i organy z 1801 r. Pochodzi z 1848 r., ufundowana przez Tadeusza Bocheńskiego, ówczesnego właściciela tych dóbr, według projektu warszawskiego architekta Jana Jakuba Gaya. Konstrukcja jednonawowa z prezbiterium i absydą (pomieszczeniem na rzucie półkola dołączonym do bryły świątyni). Wewnątrz dekoracja stiukowa; w ołtarzu głównym obraz NMP. Położona jest w dziewiętnastowiecznym zespole parkowo – dworskim (dwór z końcaXVIII w). W pobliżu także kościół parafialny z 1983 roku. Powstały w 2012 r, w setną rocznicę otwarcia Stacji Doświadczalnej Rybackiej kierowanej przez profesora Franciszka Staffa, brata słynnego poety. W efekcie prac Stacji Doświadczalnej Badawczej w Rudzie Malenieckiej wyhodowano odmianę karpia królewskiego o małej liczbie łusek i doskonałych walorach konsumpcyjnych a także opublikowano szereg prac naukowych. Rozwój rybactwa zastąpił w okolicy przemysł żelazny, którego czas przeminął w związku ze zmianami technologicznymi i oddaleniem od powstałej w XIX w. linii kolejowej. Tradycje rybackie są kontynuowane a ich ukoronowaniem jest umieszczenie Karpia z Rudy Malenieckiej na liście produktów tradycyjnych Ministerstwa Rolnictwa i Rozwoju Wsi. Pomnik przyrody. Okazałe drzewo, o obwodzie pnia wynoszącym prawie 6 m, rosnące nad stawami hodowlanymi w kompleksie leśnym między Młotkowicami, Lipą a Wyszyną Rudzką. Urokliwa okolica, pełna leśnych dróżek, stanowi świetne miejsce wypoczynku i aktywności fizycznej. Zainteresuje także miłośników ptaków. Po upadku przemysłu żelaznego w Machorach ówczesny właściciel miejscowości, warszawski bankier i przedsiębiorca Ludwik Bayer wybudował w 1898 r. fabrykę kafli i tektury. Produkowane tam kafle charakteryzowały się oryginalnym zdobnictwem przedstawiającym sceny rodzajowe, motywy kwiatowe itp. Cieszyły się znaczną popularnością w Cesarstwie Rosyjskim, można je znaleźć na dworcach Kolei Transsyberyjskiej.", "url": "https://rudamaleniecka.pl/pl/dla_turystow/warto_zobaczyc/", "category": "świętokrzyskie", "sub_category": "Produkty rybołówstwa, w tym ryby", "phrase": "Karp z Rudy Malenieckiej"}