{"meta_description": "Pod hasłem „Karp to ryba nasza. Ruda Maleniecka do zabawy zaprasza!” na placu w Rudzie Malenieckiej odbył się festyn. Gwiazdą była grupa Baciary", "title": "Relacja wideo: Karpiowy festyn w Rudzie Malenieckiej z grupą Baciary - TKN24", "content": "Pod hasłem „Karp to ryba nasza. Ruda Maleniecka do zabawy zaprasza!” na placu przy Szkole Podstawowej w Rudzie Malenieckiej odbył się festyn z rybami i rybakami w roli głównej! To najważniejsze święto tej gminy w obecnym roku. Wójt gminy Ruda Maleniecka mówił nam o tym, że ryba to symbol jego miejscowości. Znajduje się w niej przecież Pomnik Karpia oraz Izba Tradycji poświęcona ichtiologii. –„Od jakiegoś czasu w Rudzie Malenieckiej odbywa się cykliczna impreza <<Konecka Ryba>>. My wyszliśmy krok do przodu z racji tego, że była możliwość pozyskania środków na organizację tego festynu i jest to impreza rybacka. My mamy tradycje rybackie, które mówią o tym, że Ruda Maleniecka rybą stoi i stąd pomysł by zorganizować imprezę rybacką […] Jaki to był rok dla gminy Ruda Maleniecka? Uważam, że to był dobry rok. Wiele rzeczy zostało zrealizowanych, takich które oczekiwane były od lat. To chociażby piękne boisko sportowe dla młodzieży, powstanie wielu odcinków dróg, budowa kanalizacji, powstanie Centrum Kultury w Rudzie Malenieckiej. Wiele inwestycji, które pozyskały dofinansowanie zewnętrzne udało nam się zrealizować.” – mówił do naszej kamery podczas festynu Leszek Kuca, wójt gminy Ruda Maleniecka. Już o godzinie 15:00 publiczność z Rudy Malenieckiej oraz ich gości swoimi występami muzycznymi zaczęli rozgrzewać młodzi twórcy związani z miejscowymi placówkami oświatowymi. O 16:00 przyszedł czas na wydarzenie, dla którego wielu tego dnia przyszło na festynowy plac. Po raz drugi „Teatr pod Lipami” działający przy parafii św. Wawrzyńca zaprezentował sztukę „Mały Książę”. Tuż po spektaklu przyszedł czas na część oficjalną – krótkie wystąpienia dali: wójt gminy Ruda Maleniecka Leszek Kuca oraz starosta konecki Bogdan Soboń. – „Witam Państwa na imprezie rybackiej. Jak impreza rybacka to tylko w Rudzie Malenieckiej. Ruda Maleniecka słynie z produkcji karpia i naszych pięknych stawów, które możemy podziwiać.” – powiedział ze sceny do wszystkich zgromadzonych wójt Leszek Kuca. – „Cieszę się, że gospodarze kultywują tradycję rybacką, bo przecież Ruda zawsze karpiem stała. Pomnik też zobowiązuje i izba pamięci. Mamy przecież też stawy. To jest jedna z głównych gałęzi naszej produkcji i taki wyróżnik w całym kraju.” – mówił mieszkający w gminie Ruda Maleniecka starosta konecki Bogdan Soboń. Samorządowców na festynie pojawiło się jednak więcej. Obecni byli: burmistrz Radoszyc Michał Pękala, wójt Słupi Koneckiej Robert Wielgopolan, a także wicedyrektor Powiatowego Urzędu Pracy z Końskich Wojciech Owczarek. Na karpiowym festynie nie mogło też zabraknąć tytułowej ryby. W specjalnej łódce prezentowali ją lokalni hodowcy, wszyscy uczestnicy wydarzenia byli też częstowani smażonym karpiem. Smacznie pojeść można było także na stoiskach sołeckich, gdzie gospodynie częstowały swojskim chlebem ze smalcem, słodkościami, czy pierogami. Kiedy na scenie trwały występy młodych artystów oraz spektakl przygotowany przez ks. Tomasza Waśkiewicza wiele działo się także poza nią. Dzieci i młodzież mogły korzystać z licznie rozstawionych tego dnia na placu dmuchanych zamków oraz maszyn do gier, starsi ze strefy cateringowej. Warto dodać, że wszystkie atrakcje przygotowane w sobotę na festyn w Rudzie były darmowe! Swoją prezentację urządziła także Ochotnicza Straż Pożarna z Rudy Malenieckiej. Przybyli mogli podziwiać nie tylko jej imponujący wóz, ale i mnóstwo strażackiego sprzętu. O 17:00 na scenę wkroczyła góralska grupa Baciary i trzeba przyznać, że skład spod samiuśkich Tater rozbujał licznie przybyłą na sobotni festyn publiczność! Usłyszeliśmy hity tego zespołu takie jak choćby „Zostań tu ze mną!” czy „Siedem czerwonych róż”. Wieczorem na festynie wystąpiła jeszcze grupa Jackpot, a organizatorzy zapewnili mieszkańcom również zabawę taneczną przy muzyce granej na żywo. Zakończyła się ona około północy.", "url": "https://tkn24.pl/relacja-wideo-karpiowy-festyn-w-rudzie-malenieckiej-z-grupa-baciary/", "category": "świętokrzyskie", "sub_category": "Produkty rybołówstwa, w tym ryby", "phrase": "Karp z Rudy Malenieckiej"}