{"meta_description": "- Ruda Maleniecka słynie z produkcji karpia i z naszych pięknych stawów, nic więc dziwnego, że dziś zaprosiliśmy państwa na festyn rodzinny z karpiem w roli głównej - mówił w sobotnie popołudnie wójt Rudy Malenieckiej  Leszek Kuca. Rybacki festyn to największe święto gminy, na które przybyły prawdziwe tłumy.", "title": "Festyn rodzinny z karpiem w roli głównej. W Rudzie Malenieckiej z Baciarami bawiły się tłumy", "content": "- Ruda Maleniecka słynie z produkcji karpia i z naszych pięknych stawów, nic więc dziwnego, że dziś zaprosiliśmy państwa na festyn rodzinny z karpiem w roli głównej - mówił w sobotnie popołudnie wójt Rudy Malenieckiej Leszek Kuca. Rybacki festyn to największe święto gminy, na które przybyły prawdziwe tłumy. Pierwszą część sobotniej uroczystości w Rudzie Malenieckiej zdominowała sztuka teatralna. A to dzięki księdzu z Lipy Tomaszowi Waśkiewiczowi i jego Teatrowi pod Lipami. Aktorzy wystąpili ze sztuką na podstawie powiastki filozoficznej Antoine’a de Saint – Exupéry’ego „Mały Książę”. Przedstawienie kilka tygodni temu mogli oglądać goście Lipy podczas otwarcia inwestycji obok świątyni. Tym razem mogli je zobaczyć mieszkańcy Rudy Malenieckiej i goście. Ksiądz na podstawie powiastki napisał scenariusz, dobrał muzykę, obmyślił kostiumy i scenografię i zaprosił aktywną młodzież i dorosłych z parafii do teatralnego przedsięwzięcia. - Cieszę się, że efektami naszej kilkumiesięcznej pracy mogliśmy się podzielić także z publicznością sobotniej imprezy - powiedział przed spektaklem ksiądz Tomasz. - Mamy nadzieję, że zostaniemy przyjęci tak samo ciepło jak w Lipie, a przesłanie spektaklu zapadnie widzom w serca. I tak zapewne było, bowiem po przedstawieniu publiczność nie szczędziła braw nie tylko jedenastoletniemu Michałowi Nowakowi, który w roli Małego Księcia pokazał się rewelacyjnie. Świetnie zaprezentowali się także pozostali aktorzy, którzy towarzyszyli głównemu bohaterowi w podróży po ludzkich słabościach, uczuciach, emocjach. Po uczcie duchowej przyszedł czas na ucztę kulinarną. Na rybackiej imprezie nie mogło zabraknąć karpia, który pochodzi z miejscowych stawów. Samorząd przygotował jego wersję smażoną. Na stoisku znalazło się aż pięćset porcji potrawy zazwyczaj kojarzonej z kolacją wigilijną. - My próbujemy to zmienić - dodaje wójt Leszek Kuca. - Proponujemy karpia także na inne pory roku. Karp nie był jedyną potrawą przygotowaną na festyn odbywający się na placu przy Zespole Szkół w Rudzie Malenieckiej. Słodkie i inne przysmaki przygotowały gospodynie z miejscowych sołectw. Na szkolnym placu było mnóstwo atrakcji dla dzieci dorosłych, a jedną z nich był pokaz ratownictwa drogowego w wykonaniu druhów z Ochotniczej Straży Pożarnej w Rudzie Malenieckiej. Jednak to, na co najbardziej czekali goście letniego festynu, to muzyka. Na scenie grał i śpiewał lubiany zespół z Podhala “Baciary”, który wprawił publiczność swą żywiołową muzyką w doskonały nastrój. Wystąpił także zespół “Jackpot”, a na koniec organizatorzy zaprosili na tańce. ZOBACZCIE TEŻ, JAK BAWIŁA SIĘ W SOBOTĘ NA RYBACKIEJ IMPREZIE RUDA MALENIECKA", "url": "https://echodnia.eu/swietokrzyskie/festyn-rodzinny-z-karpiem-w-roli-glownej-w-rudzie-malenieckiej-z-baciarami-bawily-sie-tlumy/ar/13433579", "category": "świętokrzyskie", "sub_category": "Produkty rybołówstwa, w tym ryby", "phrase": "Karp z Rudy Malenieckiej"}