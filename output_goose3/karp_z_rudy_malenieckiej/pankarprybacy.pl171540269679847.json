{"meta_description": "", "title": "Pan Karp", "content": "Pierwszy w województwie świętokrzyskim i prawdopodobnie jeden z nielicznych w Polsce pomnik Karpia Królewskiego odsłonięto w piątek w Rudzie Malenieckiej. To element obchodów 100-lecia otwarcia w tej miejscowości Stacji Doświadczalnej Rybackiej oraz Święta Hodowców Ryb i Wędkarzy \"Konecka Ryba.  Tak wielu znakomitych gości Ruda Maleniecka dawno nie widziała. Byli posłowie Maria Zuba, Krzysztof Lipiec, Marek Gos, wojewoda Bożentyna Pałka Koruba, kurator oświaty Małgorzata Muzoł, rektor Szkoły Głównej Gospodarstwa Wiejskiego profesor Alojzy Szymański wraz z gronem profesorskim, samorządowcy, a także gość szczególny  córka bohatera piątkowego święta profesora Franciszka Staffa Elżbieta Staff  Zielińska.  Profesor Franciszek Staff, jako doktor Uniwersytetu Jagiellońskiego, uruchomił w Rudzie Malenieckiej równe sto lat temu pierwszą na polskich ziemiach Stację Doświadczalną Rybacką. W stacji tej wyhodował najbardziej polską rybę  karpia królewskiego.  - I to właśnie za tę działalność chcieliśmy uhonorować profesora Staffa  mówi wójt Rudy Malenieckiej Leszek Kuca.  W piątek nasze gimnazjum otrzymało jego imię. Aby pamięć po profesorze i jego naukowej pracy zawsze w naszej miejscowości pozostała, przed szkołą zbudowaliśmy pomnik Karpia Królewskiego  pierwszy taki w naszym województwie. Jego autorką jest mieszkanka naszej gminy Agnieszka Nalewczyńska.  Jak dodaje wójt, zarówno w budynku, gdzie działała stacja doświadczalna, jak i w szkole otwarte są wystawy związane z działalnością profesora Staffa na terenie Rudy Malenieckiej. Można je oglądać podczas trwania \"Koneckiej Ryby do niedzieli włącznie.  Uroczystość zorganizowały wspólnie Gmina Ruda Maleniecka, Starostwo Powiatowe w Końskich oraz Lokalna Grupa Rybacka Między Nidą a Pilicą.", "url": "http://www.pankarprybacy.pl/akt313.html", "category": "świętokrzyskie", "sub_category": "Produkty rybołówstwa, w tym ryby", "phrase": "Karp z Rudy Malenieckiej"}