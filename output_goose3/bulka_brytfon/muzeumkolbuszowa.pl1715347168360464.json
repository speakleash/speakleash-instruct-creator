{"meta_description": "Strona internetowa Muzeum Kultury Ludowej i Parku Etnograficznego w Kolbuszowej. Znajdziecie na niej Państwo informacje o muzeum, nasze wydawnictwa oraz przewodnik po kolbuszowskim skansenie.", "title": "Kulinarne nuty \"Bab Glinickich\"", "content": "Ostatnie w tym roku zajęcia z cyklu „Gotuj z tradycją” poprowadziły gospodynie z Glinika Zaborowskiego, które znane są jako grupa śpiewacza „Baby Glinickie”, działająca przy Domu Kultury „Sokół” w Strzyżowie. Zespół tworzą Anna Ruszała, Maria Bator, Krystyna Twaróg, Maria Ruszała, Maria Dulęba, Jadwiga Bąk i jedyny rodzynek w tym gronie Wiktor Bochenek. Jako że panie kultywują tradycje śpiewacze regionu rzeszowskiego, wykonując wiele unikatowych pieśni ludowych, atmosfera sobotniego spotkania była absolutnie wyjątkowa. Muzyczne frazy współgrały z frazami kulinarnymi, by potrawy niczym ósemki, szesnastki i trzydziestodwójki pojawiały się na świątecznie przystrojonym stole. A wśród nich znalazły się gomółki z sera krowiego, pamuła glinicka i bułka drożdżowa (Brytfon) – tradycyjnie przyrządzone rarytasy, które z pewnością znajdą się w menu niejednego uczestnika naszych warsztatów. Dodatkowo – na specjalne życzenie skansenowskich łasuchów – gospodynie upiekły arcysmaczne rogaliki z dżemem oraz przyrządziły sałatkę jarzynową. Możemy tylko rzec: palce lizać! Pragniemy zaznaczyć, że oglądanie apetycznej fotorelacji może wywołać nadmierne wydzielanie kwasów żołądkowych. Kolejne gotowanie już 25 stycznia, którego motywem przewodnim będą zupy. Zapraszamy!", "url": "http://www.muzeumkolbuszowa.pl/wydarzenia/255-kulinarne-nuty-z-glinka-zaborowskiego", "category": "podkarpackie", "sub_category": "Wyroby piekarnicze i cukiernicze", "phrase": "Bułka (Brytfon)"}