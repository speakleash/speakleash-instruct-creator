{"meta_description": "", "title": "Ciasto drożdżowe – kuchnia podkarpacka", "content": "Ciasta drożdżowe pieczone w prostokątnych lub podłużnych blaszkach zwykle nazywane są drożdżówkami lub bułkami drożdżowymi. Niektóre z nich pełnią rolę ciasta do popołudniowej kawy, a inne kroi się na kromki, które posmarowane masłem lub dżemem podawane są na śniadanie albo kolację. Zależy to od konsystencji ciasta, która z kolei zależy od proporcji składników. Drożdżówki z małą ilością tłuszczu mają strukturę przypominającą bułkę – są bardziej rwące i mają większe pęcherzyki powietrza. Drożdżówki, do których dodano więcej tłuszczu, przypominają raczej babkę piaskową. Są bardziej kruche i wilgotne, co sprawia, że dłużej zachowują świeżość. Ciasto drożdżowe ze Starego Sioła to ta druga opcja. Na dodatek panie z tamtejszego Koła Gospodyń Wiejskich proponują przed upieczeniem posypać ciasto kruszonką i owocami, dzięki czemu drożdżówka po upieczeniu nie potrzebuje żadnych innych dodatków. Ponieważ piekłam to ciasto zimą, zdecydowałam się na wersję bez owoców. Jednak ciasto jest tak smaczne, że nie odczułam, żeby czegokolwiek mu brakowało. Traktujcie więc owoce jako opcjonalny dodatek, a nie składnik obowiązkowy. Przepis Koła Gospodyń Wiejskich ze Starego Sioła opublikowano w książce „Dziedzictwo kulturowe sztuki ludowej i kulinarnej Ziemi Lubaczowskiej” wydanej przez Powiat Lubaczowski. Składniki na kruszonkę rozcieramy w palcach i w przykrytej miseczce odstawiamy do lodówki. Przygotowujemy ciasto drożdżowe. Drożdże rozcieramy z łyżeczką cukru i łyżką ciepłego mleka. Odstawiamy w ciepłe miejsce na 10 minut – do wyrośnięcia. Masło roztapiamy w garnuszku i odstawiamy. Mleko podgrzewamy, dodajemy cukier i mieszamy aż cukier się rozpuści. Mleko łączymy z masłem i odstawiamy. Jajka i żółtko miksujemy lub ubijamy trzepaczką w osobnej misce. Do średniej miski przesiewamy mąkę, do której dodajemy jajka, wyrośnięte drożdże i lekko ciepłe mleko z masłem. Wyrabiamy ciasto przez około 10 minut, po czym przykrywamy je i odstawiamy w ciepłe miejsce na 15 minut. Po tym czasie do ciasta dodajemy olej i ponownie wyrabiamy przez 10 minut. Ciasto przekładamy do keksówki wyłożonej papierem do pieczenia i posypujemy kruszonką (ewentualnie owocami i kruszonką). Drożdżówkę odstawiamy w ciepłe miejsce do wyrośnięcia (zwykle na około 30 minut). Wstawiamy do piekarnika nagrzanego 180 stopni C, po czym podwyższamy temperaturę do 200 stopni C. Pieczemy około 30 minut. Więcej przepisów na lokalne słodkości znajdziecie w zakładce", "url": "https://trzecitalerz.blogspot.com/2023/01/ciasto-drozdzowe-kuchnia-podkarpacka.html", "category": "podkarpackie", "sub_category": "Wyroby piekarnicze i cukiernicze", "phrase": "Bułka (Brytfon)"}