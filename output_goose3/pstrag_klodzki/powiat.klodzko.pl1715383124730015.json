{"meta_description": "Jednym z elementów tożsamości społeczności lokalnej oraz dziedzictwa kulturowego ziemi kłodzkiej są produkty regionalne i tradycyjne. Zaliczamy do nich wyroby i usługi, z którymi utożsamiają się mieszkańcy regionu. Na ziemi kłodzkiej produkt lokalny i tradycyjny występuje w postaci różnego rodzaju wyrobów, które ogólnie można podzielić na produkty spożywcze, inne produkty roślinne oraz wyroby rzemiosła artystycznego.", "title": "Produkt lokalny i tradycyjny", "content": "Charakterystyczny dla naszego regionu jest pstrąg kłodzki z racji licznego występowania tego gatunku ryb w czystych górskich rzekach i potokach. Od wielu lat mieszkańcy powiatu prowadzą hodowlę tych ryb, a pstrąg kłodzki smażony bądź wędzony to dania regionalne, znajdujące się na liście produktów tradycyjnych, serwowane w wielu kłodzkich restauracjach. W chwili obecnej Województwo Dolnośląskie promuje 48 produktów, wpisanych na listę produktów tradycyjnych, z których 6 pochodzi z powiatu kłodzkiego (Pstrąg kłodzki, Pstrąg kłodzki wędzony, Ciasto z kruszonką z Ziemi Kłodzkiej, Begle, Sudecki miód gryczany, Śląskie niebo)  Na ziemi kłodzkiej produkt regionalny wytwarzany jest zarówno przez pojedynczych mieszkańców w sposób nieprzemysłowy, jak i w formie prowadzonej działalności gospodarczej, której produkcja zapewnia zbyt, przynosi zyski i daje źródło utrzymania. Promocja produktu regionalnego to jeden z elementów polityki kreującej ziemię kłodzką jako region turystyczny, o wybitnych walorach uzdrowiskowych i krajobrazowych, bogatym dziedzictwie kulturowym i różnorodnych atrakcjach czekających na turystów i kuracjuszy  o każdej porze roku. Znajdujący się w załączeniu Wykaz Produktów Regionalnych został przygotowany na podstawie informacji przekazanych przez poszczególne gminy powiatu kłodzkiego.", "url": "https://powiat.klodzko.pl/123/45/produkt-lokalny-i-tradycyjny.html", "category": "dolnośląskie", "sub_category": "Produkty rybołówstwa, w tym ryby", "phrase": "Pstrąg kłodzki"}