{"meta_description": "Produkt wpisany na listę produktów tradycyjnych w dniu 2014-07-31 w kategorii Produkty rybołówstwa w woj. dolnośląskim", "title": "Pstrąg kłodzki wędzony - - Portal Gov.pl", "content": "Wędzony pstrąg z zewnątrz koloru złotawego, w przekroju mięso koloru białego lub lekko różowego. Grzbiet ciała jest brązowo-złoty, boki ciała jaśniejsze, brzuch jasnozłoty. W przekroju mięso koloru białego po lekko różowe. Ścisła, z niewielką ilością ości, mięso łatwo oddziela się od szkieletu. Ziemia Kłodzka nazywana jest krainą pstrąga i lipienia, z racji licznego występowania tych gatunków ryb w krystalicznie czystych górskich rzekach i potokach Kotliny Kłodzkiej. To na tej podstawie od ponad 50 lat prowadzona jest hodowla ryb w tym regionie. Pstrąg kłodzki to pstrąg tęczowy (tęczak), który charakteryzuje się delikatnym, jasnoróżowym, średnio tłustym i mało ościstym mięsem. Hodowane pstrągi muszą mieć zapewniony stały dopływ czystej, dobrze natlenionej wody, ponieważ pstrąg nie toleruje zanieczyszczonego środowiska życia. Szczególnych walorów smakowych nabierają podczas procesu wędzenia. Wypatroszone ryby są czyszczone i płukane pod bieżącą, zimną wodą, następnie przygotowuje się solankę. Proces solenia ma na celu nadanie odpowiednich właściwości smakowych, a także nadanie rybie odpowiedniej zwięzłości i jędrności. Rybę marynuje się przez 10-12 godzin w odpowiednio przygotowanej solance. Tradycyjne wędzenie przebiega w trzech etapach: osuszanie, wędzenie dymem przy małym ciągu mające na celu nadanie rybie odpowiedniego smaku i zapachu oraz na końcu podniesienie temperatury w celu nadania wędzonej rybie odpowiedniego koloru. Samo wędzenie trwa około 4 godzin, a pstrągi są zamocowane na specjalnych hakach umocowanych na drążkach w komorze wędzarniczej. Do wędzenia używa się tradycyjnie drzew liściastych, drewna tlącego się, najczęściej olchowego lub dębowego. Wcześniej posiłkowano się również liśćmi z drzew owocowych zebranych w listopadzie. Rodzaj użytego drewna ma wpływ na kolor uwędzonej ryby. W roku 2010 pstrąg kłodzki wędzony został nagrodzony Perłą w ogólnopolskim konkursie „Nasze Kulinarne Dziedzictwo – Smaki Regionów”.", "url": "https://www.gov.pl/web/rolnictwo/pstrag-klodzki-wedzony", "category": "dolnośląskie", "sub_category": "Produkty rybołówstwa, w tym ryby", "phrase": "Pstrąg kłodzki"}