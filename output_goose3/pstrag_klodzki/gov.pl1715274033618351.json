{"meta_description": "Produkt wpisany na listę produktów tradycyjnych w dniu 2012-10-05 w kategorii Produkty rybołówstwa w woj. dolnośląskim", "title": "Pstrąg kłodzki - - Portal Gov.pl", "content": "Po przetworzeniu mięso ryby delikatne w smaku, typowe dla tego gatunku, posiadające świeży i słodkawy zapach. Ziemia Kłodzka jest nazywana „krainą pstrąga i lipienia” z racji licznego występowania tych gatunków ryb w krystalicznie czystych górskich rzekach i potokach Kotliny Kłodzkiej. To na tej podstawie od wielu lat prowadzona jest hodowla ryb w tym regionie. Już przed II wojną światową istniała w Ścinawce Średniej wylęgarnia pstrąga. W 1952 roku w tejże miejscowości rozpoczęto budowę stawów hodowlanych i wylęgarnie pstrąga dla Polskiego Związku Wędkarskiego. Budowę zakończono w 1957 roku, a w 1964 roku wydano pozwolenie wodno-prawne dla hodowli pstrąga w Ścinawce Średniej. W roku 1976 oddano do użytku zakład hodowli pstrąga w Radochowie. Swego czasu była to jedna z większych hodowli pstrąga w Polsce. Obecnie na obszarze powiatu kłodzkiego funkcjonują około 3 gospodarstwa pstrągowe i około 20 łowisk i smażalni. Większość prac związanych z produkcją wykonuje się ręcznie, przy czym ważna jest wiedza i doświadczenie ludzi. Sam proces produkcji nie uległ zmianom przez długie lata. Używany jest tradycyjny sprzęt np. sieci, kasarki do odłowu ryb czy drewniane szczypce i aparaty wylęgowe. Ponadto nie zmieniała się również metoda produkcji. Na terenie powiatu kłodzkiego do tej pory można spotkać pstrąga nie tylko w stawach hodowlanych, ale też w potokach, wspólnie z lipieniem. Pstrąg kłodzki jest produktem regionalnym, propagowanym przez lokalną społeczność m.in. poprzez organizację „Ogólnopolskiego Festiwalu Pstrąga w Hrabstwie Kłodzkim”, który jest konkursem kulinarnym znajdującym się od 2010 roku w gronie festiwali dających zwycięzcom automatyczną nominację do Kulinarnego Pucharu Polski.", "url": "https://www.gov.pl/web/rolnictwo/pstrag-klodzki", "category": "dolnośląskie", "sub_category": "Produkty rybołówstwa, w tym ryby", "phrase": "Pstrąg kłodzki"}