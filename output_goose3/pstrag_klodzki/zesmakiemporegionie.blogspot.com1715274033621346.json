{"meta_description": "", "title": "Pstrąg Kłodzki", "content": "Kotlina Kłodzka nie jest już krainą, którą przemierzaliśmy z plecakami podróżując PKS-em za czasów studenckich. Choć niektóre miasteczka zachowały swój dawny klimat i charakter, wiele miejsc wypiękniało i zmieniło się nie do poznania. To nadal dobre miejsce dla miłośników górskich wędrówek, ale także smakosze i zwolennicy dobrej kuchni znajdą tu coś cennego. Pstrąga. Największa sudecka kotlina to pełen uroku, malowniczy region turystyczny południowej Polski. Otoczony górami, słynie z czystego powietrza i leczniczej wody mineralnej. Znajduje się tu pięć uzdrowisk (w Lądku, Długopolu, Kudowie, Dusznikach i Polanicy Zdrój), osiem rezerwatów przyrody, Park Narodowy Gór Stołowych, liczne parki krajobrazowe i pomniki przyrody. To tu w Kletnie w Masywie Śnieżnika zwiedzimy niezwykłą Jaskinię Niedźwiedzią. Kotlina Kłodzka oferuje atrakcje zarówno dla dużych jak i najmniejszych turystów.   Jeśli szukasz spokoju i lubisz wędrować, możesz niebieskim szlakiem okrążyć Ziemię Kłodzką głównymi grzbietami pasm górskich. Jeśli jesteś fanem wycieczek rowerowych, znajdziesz tu doskonałe trasy, nierzadko kręte, strome i niebezpieczne. Drogi wznoszą się tu do wysokości około 1000 m n.p.m., a sam Śnieżnik liczy 1425 m n.p.m. Jeśli lubisz zwiedzać muzea, spodoba Ci się w Dusznikach Zdroju w Muzeum Papiernictwa, a jeśli interesują Cię miejsca niezwykłe polecamy Kaplicę Czaszek w Kudowie Czermnej. Najmłodszych trzeba koniecznie zabrać do Muzeum Zabawek w Kudowie i do Ogrodu Bajek w Międzygórzu.      Na początek naszej wędrówki wybraliśmy się do Kłodzka – serca tej pięknej krainy. Przez chwilę można się tu poczuć jak w Pradze, idąc gotyckim mostem Świętego Jana – miniaturą mostu Karola. Most, z charakterystycznymi rzeźbami świętych, przetrwał liczne powodzie często dotykające te okolice. W samym mieście czas jakby się zatrzymał. Malownicza starówka z ładnymi kamienicami i imponującym ratuszem sąsiaduje niestety z zaniedbanymi i rozpadającymi się budynkami. Pod starówką ciągnie się Podziemna Trasa Turystyczna pokazująca życie mieszkańców w dawnych wiekach. Największą atrakcją Kłodzka jest jednak górująca nad miastem Twierdza – jeden z ciekawszych obiektów militarnych w Europie. Pod czujnym okiem pruskiego żołnierza można tu przejść błyskawiczne szkolenie artyleryjskie lub zwiedzić podziemne labirynty. Twierdza to miejsce owiane aurą tajemnicy, o którym krąży wiele legend i opowieści. Szczególną atrakcją w sezonie letnim jest nocne zwiedzanie Twierdzy z pochodniami i świecami. Polecamy!    Choć mamy w Kłodzku ulubioną restaurację z dobrymi makaronami i niezłą pizzą, na dobry obiad pojechaliśmy do Ścinawki Średniej – około 15 km w stronę Nowej Rudy. Tu znajduje się Ośrodek Hodowli Pstrąga „Pstrąg Kłodzki” i przylegająca do nie niewielka smażalnia. Pstrąg d zawsze stanowił jedno ze źródeł pożywienia mieszkańców Kotliny Kłodzkiej a jego współczesna hodowla nawiązuje do przedwojennych tradycji Hrabstwa Kłodzkiego.    Przesympatyczni młodzi gospodarze, kolejne pokolenie miłośników ryb, oprowadzili nas po stawach i hodowli, z wielkim zainteresowaniem i pasją opowiadając o codziennej pracy. Krystalicznie czyste górskie potoki Ziemi Kłodzkiej obfitują w pstrągi, a hodowlę w Ścinawce Średniej zasila dodatkowo naturalne poniemieckie źródło – stwarzając idealne warunki dla tych wymagających ryb. Wylęgarnia pstrąga istniała tu już przed II wojną światową. Dawne stawy ziemne zamieniono na betonowe kojce choć sam proces produkcji niewiele się zmienił. Większość prac wykonuje się ręcznie, przy czym ważna jest ogromna wiedza i doświadczenie pracowników. Warto podkreślić, że ryby hoduje się tu od początku do końca – od wylęgarni poprzez podchowalnię, stawy przejściowe i stawy ryby przeznaczonej na sprzedaż. To jedyne takie miejsce w regionie.     Hodowla pstrąga to ciężka i żmudna praca. Trzeba bacznie obserwować ryby na każdym etapie ich rozwoju.  „Mamy codziennie ręce pełne roboty – mówi pani Katarzyna Konarzewska, córka właściciela – Co półtorej godziny od 7.00 do 16.00 karmię malutkie ryby w wylęgarni. To moje ulubione miejsce, moje przedszkole”  – śmieje się. Pan Maciej barwnie opowiedział nam o samych rybach i przekazał kilka ciekawych informacji jak odróżnić poszczególne gatunki. W stawach pływają pstrągi tęczowe, potokowe i źródlane. Można też znaleźć duże jesiotry syberyjskie. Pod lasem znajduje się tradycyjna wędzarnia opalana drewnem olchowym i czereśniowym. To także hobby pani Kasi. „Produkty używane do wytworzenia wędzonego pstrąga nie zmieniły się od wielu lat. Używane są wyłącznie ryby i solanka, a wędzenie przebiega w tradycyjny sposób przy użyciu drewna liściastego. W roku 2010 nasz pstrąg wędzony został nagrodzony Perłą w ogólnopolskim konkursie Nasze Kulinarne Dziedzictwo – Smaki Regionów za najlepszy polski regionalny produkt żywnościowy”. Pstrąg kłodzki został wpisany na Listę Produktów Tradycyjnych przez Ministerstwo Rolnictwa i Rozwoju Wsi w 2012 r. jako jubileuszowy - tysięczny produkt, a w roku 2014 firma ze Ścinawki Średniej dołączyła do Sieci Dziedzictwo Kulinarne Dolny Śląsk.     Na obszarze powiatu kłodzkiego funkcjonują 3 gospodarstwa pstrągowe i około 20 łowisk i smażalni. „Pstrąga Kłodzkiego” prosto z hodowli w Ścinawce Średniej można zamówić i odebrać również we Wrocławiu np. na Wrocławskim Bazarze Smakoszy w Browarze Mieszczańskim.    W drodze powrotnej udaliśmy się jeszcze do oddalonych o 7 km Wambierzyc – „Dolnośląskiej Jerozolimy”. To urzekające i tajemnicze miasteczko znane jest przede wszystkim pielgrzymom.  Nad niewielkim rynkiem wznosi się piękna bazylika, do której prowadzą monumentalne schody, a na pobliskich wzgórzach znajdują się liczne kaplice, kapliczki i bramy, wchodzące w skład Kalwarii. Warto odwiedzić ruchomą szopkę z ponad 800 figurkami.", "url": "http://zesmakiemporegionie.blogspot.com/p/pstrag-kodzki.html", "category": "dolnośląskie", "sub_category": "Produkty rybołówstwa, w tym ryby", "phrase": "Pstrąg kłodzki"}