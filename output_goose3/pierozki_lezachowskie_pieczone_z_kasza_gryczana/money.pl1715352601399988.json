{"meta_description": "Gołąbki z kaszy gryczanej z tartymi ziemniakami z sosem grzybowym, kaczka\nleżachowska pieczona i pierożki leżachowskie pieczone z kaszą gryczaną to trzy regionalne potrawy z\nPodkarpacia, wpisane ostatnio na listę produktów tradycyjnych ministerstwa rolnictwa.", "title": "Podkarpackie: 123 potrawy regionalne na ministerialnej liście", "content": "*Gołąbki z kaszy gryczanej z tartymi ziemniakami z sosem grzybowym, kaczka leżachowska pieczona i pierożki leżachowskie pieczone z kaszą gryczaną to trzy regionalne potrawy z Podkarpacia, wpisane ostatnio na listę produktów tradycyjnych ministerstwa rolnictwa. * Obecnie w spisie ministerstwa figurują 123 produkty z Podkarpacia, co daje regionowi trzecie miejsce wśród województw z największą liczbą zarejestrowanych wyrobów. Produkty te wywodzą się z różnych tradycji kulinarnych, które wspólnie tworzą podkarpacką kuchnię regionalną. \"Dołożymy wszelkich starań, aby wrócić na pierwsze miejsce, jakie zajmowaliśmy w 2006 roku. Stawiamy na promocję tradycyjnych produktów regionalnych wysokiej jakości z Podkarpacia. Żeby przeskoczyć na pierwsze miejsce, brakuje nam 14 produktów\" - powiedział Kot. Zarejestrowane, jako najnowsza pozycja gołąbki z kaszy gryczanej z tartymi ziemniakami z sosem grzybowym pochodzą z gminy Grodzisko Dolne w powiecie leżajskim. W ich smaku i zapachu wyczuwalna jest lekka goryczka kaszy gryczanej i zapach pieczonej kapusty. Farsz przygotowywany jest z ugotowanej kaszy gryczanej zmieszanej z tartymi surowymi ziemniakami i smażonej cebuli. Gotowe gołąbki polewane są sosem ze świeżych lub suszonych grzybów. Potrawa ta jest bardzo sycąca i energetyczna, dlatego dawniej przygotowywana była podczas ciężkich prac polowych. Obecnie przygotowuje się ją zarówno na co dzień, jak i na święta. Wśród zarejestrowanych potraw znalazła się też pochodząca z Leżachowa położonego w dolinie Sanu kaczka leżachowska pieczona. Do pieczenia kaczkę naciera się solą, pieprzem, czosnkiem, ewentualnie miodem i zostawia na jakiś czas. Później nadziewa się tuszkę nadzieniem z pokrojonych kwaśnych jabłek i wkłada do brytfanki na roztopione masło z odrobiną wody i pokrojonymi warzywami. Aby kaczka była rumiana i soczysta, nie należy jej zbyt mocno piec. Upieczoną kaczkę dla zwiększenia aromatu posypuje się świeżymi ziołami. Dawniej taką kaczkę podawano z okazji świąt i ważnych rodzinnych uroczystości; teraz piecze się ją dosyć często. Inną charakterystyczną dla kuchni leżachowskiej potrawą są pierożki pieczone z kaszą gryczaną. Lepione są z ciasta drożdżowego, przygotowanego z mąki, mleka, kwaśnej śmietany, drożdży oraz masła, i pieczone w piecu chlebowym. Ich farsz składa się z gotowanej kaszy gryczanej i świeżego twarogu oraz przypraw i skwarków. W smaku wyczuwalny jest intensywny aromat czosnku i gryki oraz cierpko-korzenny smak kminku. Po uformowaniu pierożki smarowane są jajkiem i posypywane kminkiem. Spożywa się je na gorąco lub na zimno; także, jako dodatek np. do czerwonego barszczu.", "url": "https://www.money.pl/archiwum/wiadomosci_agencyjne/pap/artykul/podkarpackie;123;potrawy;regionalne;na;ministerialnej;liscie,233,0,1313769.html", "category": "podkarpackie", "sub_category": "Wyroby piekarnicze i cukiernicze", "phrase": "Pierożki leżachowskie (pieczone z kaszą gryczaną)"}