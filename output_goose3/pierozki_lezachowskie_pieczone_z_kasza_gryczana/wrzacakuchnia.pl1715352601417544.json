{"meta_description": "Dobre na święta i smaczny obiad! Pieczone pierożki z kaszą gryczaną to super rarytas do wigilijnego barszczyku :) Zachęcamy i życzymy smacznego!", "title": "Pieczone pierożki z kaszą gryczaną - Przystawki | WrzącaKuchnia.pl", "content": "Ciasto: Mąkę przesiewamy, drożdże rozpuszczamy w ¼ szklanki ciepłej wody. Do mąki dodajemy wodę z drożdżami, olej, jajko i sól. Całość zagniatamy, a w trakcie wyrabiania stopniowo wlewamy gorącą wodę. Ciasto powinno być sprężyste i niezbyt twarde. Jeśli będzie kleiło się do rąk dodajemy więcej mąki.  Farsz: Kaszę gotujemy na sypko i odstawimy do przestygnięcia. Cebulę drobno siekamy i szklimy na oleju. Następnie dodajemy obrane i pokrojone pieczarki. Dusimy pod przykryciem kilkanaście minut. Gdy pieczarki puszczą wodę, a cebula będzie miękka, przekładamy je do miski. Kiedy ostygną dodajemy twaróg oraz kaszę gryczaną i doprawiamy do smaku solą i pieprzem.  Ciasto wałkujemy partiami, dosyć cienko (około 2-3 mm). Wycinamy foremkami, wybrane kształty (u mnie świątecznie: gwiazdki i bałwanki) i dwa takie same kształty wypełnione farszem sklejamy. Piekarnik nagrzewamy do 200°C. Gotowe pierożki smarujemy delikatnie olejem i pieczemy 15-17 minut, z czego 5 minut termoobieg.", "url": "https://wrzacakuchnia.pl/przepisy/dania-glowne/pieczone-pierozki-z-kasza-gryczana/", "category": "podkarpackie", "sub_category": "Wyroby piekarnicze i cukiernicze", "phrase": "Pierożki leżachowskie (pieczone z kaszą gryczaną)"}