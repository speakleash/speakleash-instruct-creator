{"meta_description": "", "title": "Pieczone razowe pierożki z kaszą gryczaną.", "content": "Proponuję Wam dziś przepis wyjątkowy, przepis kameleon, który możecie modyfikować tak, jak Wam dusza podpowie. Pieczone pierożki z ciasta drożdżowego to moja specjalność. Robię je często, w różnych wariacjach. Raz nawet były cichymi bohaterami całego szkolnego przedsięwzięcia. Lepiliśmy wtedy pierożki w 100 osobowej gromadce, wspomagani przez dzielnych rodziców. Co się działo!  To ciasto bez jajek, bardzo proste. Można nadziewać je farszem ziemniaczanym, kapuścianym, grzybowym, lub tak jak dziś, nadzieniem z kaszy gryczanej.  Dziś wersja razowa, z prostym, przysznym farszem, który odkryłam dwa lata temu. Nic złożonego, trzy składniki na krzyż. Użyłam kaszy gryczanej palonej, ale pamiętajcie, że zdrowsza jest ta niepalona. Kaszę przygotowuję w dość nietypowy sposób. Podsmażam ją najpierw na tłuszczu, następnie zalewam wodą i gotuję pod przykryciem na minimalnym ogniu. To prosty i niezawodny sposób, dzięki któremu mam zawsze ugotowaną na sypko, aromatyczną kaszę. Unikam jak ognia gotowania kasz w torebkach, gdyż odlewając wodę, pozbawiam kaszy smaku i wartości odżywczych. Drożdże wymieszać w misce z dwoma rodzajami mąki, dodać sól i cukier. W dzbanku wymieszać ciepłą wodę i olej i wlać do miski z suchymi składnikami. Zagnieść elastyczne i gładkie ciasto i odstawić je na około godzinę w ciepłe miejsce do wyrośnięcia. W tym czasie przygotować farsz. W garnku z grubym dnem rozgrzać 2 łyżki oleju, wsypać suchą kaszę i smażyć ok. 2 minuty, cały czas mieszając. Następnie zalać ok. 200 ml wody, doprowadzić do wrzenia, zmniejszyć ogień do minimum, przykryć i gotować jeszcze 15 minut. Cebulę pokroić w drobną kostkę. Usmażyć na złoto. Trzeba to robić powoli, na wolnym ogniu, żeby cebula się nie przypaliła, była miękka i słodka. W misce połączyć kaszę, twaróg i cebulę. Doprawić solą i świeżo zmielonym pieprzem.  Wyrośnięte ciasto rozwałkować na grubość około 3 milimetrów, podsypując mąką. Z ciasta wyciąć kółka, nakładać po łyżeczce farszu, przykryć drugim kółkiem i dokładnie zlepić brzegi. Ułożyć na blasze wyłożonej papierem do pieczenia, posmarować żółtkiem i wstawić do piekarnika nagrzanego do 190 st.C. Piec ok. 20 minut. W tym czasie pierogi powinny się pięknie zrumienić. Wyjąć je z piekarnika i zostawić do przestygnięcia.", "url": "https://lawendowy-dom.com.pl/pieczone-razowe-pierozki-z-kasza-gryczana/", "category": "podkarpackie", "sub_category": "Wyroby piekarnicze i cukiernicze", "phrase": "Pierożki leżachowskie (pieczone z kaszą gryczaną)"}