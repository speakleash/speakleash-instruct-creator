{"meta_description": "", "title": "Elise", "content": "Elise to odmiana pochodząca z Holandii. Wyhodowana została w 1974 roku przez Plant Research International B.V. w Wageningen ze skrzyżowania odmian Koksa Pomarańczowa i Septer. 16 marca 1999 roku odmiana została wpisana do Krajowego Rejestru w Polsce na listę uprawianych odmian sadowniczych. Jest odmianą chronioną prawnie na terytorium UE. Elise zaliczana jest do wczesnozimowych odmian. Owoce osiągają swoją dojrzałość zbiorczą od końca września do połowy października. Jabłka są średniej wielkości, mają wyrównany, kulisto - stożkowaty kształt z niewielkim zwężeniem w stronę kielicha, przy którym znajduje się lekkie żebrowanie. Elise posiada gładką, błyszczącą, suchą skórkę, która w dotyku może sprawiać wrażenie nico szorstkiej. Skórka jest koloru jasnozielonego z charakterystycznym, pokrywającym niemal w całości owoc, ciemnoczerwonym, rozmyto - paskowanym rumieńcem oraz jasnoszarymi, dużymi przetchlinkami. Miąższ koloru zielonkawobiałego lub kremowobiałego, twardy i zwarty, a zarazem soczysty i jędrny. Elise to lekko aromatyczna, słodka, odrobinę kwaśna odmiana deserowa.", "url": "https://www.refal.eu/oferta/jablka/elise", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka sandomierskie"}