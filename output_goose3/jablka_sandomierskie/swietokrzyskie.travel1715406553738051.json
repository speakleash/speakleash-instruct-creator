{"meta_description": "", "title": "SANDOMIERSKI SZLAK JABŁKOWY – Apetycznie, Artystycznie, Aktywnie ~ Jak spędzić czas ~ Świętokrzyskie Travel", "content": "Sandomierski Szlak Jabłkowy zaprasza w krainę niezwykłych sadów, pysznych owoców, malowniczych krajobrazów, a także bogatej historii i ciekawych twórców. Sandomierszczyzna to jeden z najciekawszych krajoznawczo ogrodniczych obszarów w naszym kraju. Natura obdarzyła ten kawałek Polski łaskawym klimatem – okolice Sandomierza mają specyficzny mikroklimat, który pozwala na wyprodukowanie owoców sandomierskich o tak charakterystycznym smaku i zapachu. Zlokalizowane tu gospodarstwa agroturystyczne mogą zaoferować nie tylko pobyt w ciekawym zakątku Polski, ale także uatrakcyjnić go innowacyjnymi propozycjami tras Sandomierskiego Szlaku Jabłkowego, wiodącego przez najciekawsze, najbardziej malownicze i atrakcyjne miejsca powiatu sandomierskiego. Indywidualnie dobierane trasy wycieczek pozwalają zasmakować w krajobrazach Wyżyny Kielecko-Sandomierskiej i poznać wspaniałą spuściznę kulturową i historyczną tego regionu, zachęcając do zwiedzania obiektów zabytkowych, muzeów, czy izb regionalnych. Ale to nie wszystko, bowiem wycieczki wzbogacić można o 3xA… Oferta przeznaczona dla: turystów indywidualnych i grup zorganizowanych (maksymalna ilość osób ustalana z Organizatorem) zainteresowanych turystyką kulturową oraz poszukujących alternatywnych sposobów zwiedzania regionu świętokrzyskiego. 3 x A…, czyli propozycje wędrówek po szlaku „3 x A” to propozycje wędrówek po Sandomierszczyźnie i przemierzenia, wedle upodobania, szlaku: „Apetycznego”, „Artystycznego” i „Aktywnego”. Różnią się one od tradycyjnych ofert turystycznych, ponieważ zapraszają do innej formy aktywności: do wizyty w sadzie, do zwiedzenia rodzinnej winnicy i degustacji wina, do skosztowania domowych przetworów i naturalnych miodów, do zobaczenia jak powstają wyroby rękodzielnicze, obrazy i kompozycje kwiatowe, czy też do spędzenia czasu aktywnie, np. biegając, jeżdżąc rowerem, łowiąc ryby, korzystając z przejażdżki wierzchem czy bryczką. WYBRANE PROPOZYCJE WYCIECZEK:  SZLAK APETYCZNY  – Przyjazd do wybranego pensjonatu lub gospodarstwa agroturystycznego na „Sandomierskie śniadanie”, oparte na produktach regionalnych i potrawach nagrodzonych „Srebrną Chochlą” w konkursie kulinarnym „Nasze sandomierskie – kulinaria regionalne”.  – Wizyta w Izbie Tradycji Ogrodniczej w Obrazowie – zwiedzanie, rys historyczny i powitalna „Szarlotka po sandomiersku”.  – Wycieczka do sadu, przejazd wagonikami, poznanie sekretów sadownictwa, sesja zdjęciowa.  – Domowy obiad z deserem w gospodarstwie lub „pod chmurką”.  – Zwiedzanie gospodarstwa winiarskiego z degustacją wina.  – Wizyta w tradycyjnej przetwórni warzyw (degustacja kapusty kwaszonej, ogórków kwaszonych oraz świeżych surówek).  – Pobyt na stawach rybnych – możliwość degustacji 8 gatunków ryb.  – „Ludowa biesiada z cysterskim smakiem” – gościna w starej cysterskiej piwnicy z degustacją najsmaczniejszego soku jabłkowego i mocniejszych trunków domowej roboty.  W kilku miejscach na trasie szlaku znajdują się „Spiżarnie Sandomierskiego Szlaku Jabłkowego”, w których można dokonać zakupu między innymi wyżej wymienionych produktów. SZLAK ARTYSTYCZNY  – Wizyta w „Starym młynie” – odrobina historii, obejrzenie wystawy wyrobów rękodzielniczych, m.in. bibułkarskich, szydełkowych, kompozycji florystycznych, obrazów i możliwość ich zakupu.  – „Podróż w krainę origami” – podziwianie wyrobów ręcznie wykonywanych techniką orgiami, możliwość podejrzenia pracy artystki i zakupu gotowych produktów.  – „Fantazyjny sutasz - niezwykła biżuteria” – wizyta u artystki wykonującej biżuterię techniką sutasz, możliwość zakupu oryginalnych wyrobów.  – „W kulinarnym niebie z kulturalnym epizodem” – wizyta w Miejsko – Gminnym Centrum Kultury i Sportu w Koprzywnicy –podziwianie wystawy obrazów, starych fotografii z regionu i mini galerii ludowej, a jako dodatek coś dla ciała – słodki poczęstunek z błońskimi bułeczkami i pachnącym podpłomykiem popijanym mlekiem, niczym z babcinej kuchni.  – „Wrota jutrzenki” – wizyta w starym pocysterskim zespole klasztornym w Koprzywnicy, poznanie bogatej historii, niezwykłości i duszy majestatycznej budowli.  – „Kalejdoskop spokojności” – wspinaczka na „cysterską kulawkę” by dosięgnąć nieba, podziwianie malowniczej panoramy miasteczka i napawanie się zachodem słońca, znikającego powoli za horyzontem.  – „Sielski przyczółek”– koncert w klimacie minionych lat, z młodzieńczą fantazją i szalonym polotem.  – Biesiada w rajskim ogrodzie – słuchając legend cysterskich, wśród kwiatów i otaczającej zieleni pieczenie jabłek i innych smakołyków. SZLAK AKTYWNY  – Przejażdżki w siodle wierzchem, bryczką lub wozem po malowniczych dolinach, jarach i łąkach Sandomierszczyzny.  – Pływanie łódką lub kajakiem po Wiśle i Koprzywiance.  – Wędkowanie na stawach, jeziorach i rzekach.  – Wycieczki rowerowe po okolicy, a także do położonego nieopodal Baranowa Sandomierskiego lub Ujazdu.  – Jednodniowe rajdy rowerowe po wąwozach Sandomierszczyzny.  – Biegi przełajowe, rajdy, triatlon, sanki i narty – w zależności od pory roku i licznie organizowanych lokalnych konkursów i zawodów sportowo-rekreacyjnych.  – „W poszukiwaniu skarbów na cysterskim szlaku” – gry terenowe dla wszystkich ciekawskich i głodnych przygód.  – Zajęcia outdorowe, loty balonem, motolotnią – na specjalne zamówienie.  – Zwiedzanie Sandomierza z przewodnikiem lub bez w wybranej porze dnia, a także wizyty w lokalnych izbach regionalnych, zwiedzanie piwnic, sadów, chłodni, do uzgodnienia i do wkomponowania w program poszczególnych Szlaków „3xA”. Ponadto w ofercie znajduje się „Zielona szkoła z jabłkiem”, czyli szereg tematycznych warsztatów dla dzieci, młodzieży i dorosłych. Przykładowa oferta:  – „W cieniu cysterskiej jabłoni” – plenery malarskie z lokalnymi artystami;  – „Japkowy raj” – jabłko jako artystyczny motyw przewodni.  – „Jabłko w obiektywie” – warsztaty fotograficzne w plenerze.  – „Jabłko w roli głównej” – warsztaty kucharskie z wykorzystaniem jabłka w różnych potrawach i deserach.  – „Cuda bibułką czarowane” – warsztaty bibułkarskie o różnej tematyce, odbywające się w starym młynie.  – „Rzemiosło wyobraźni” – mnóstwo frajdy i ciut nauki z pomocą regionalnej malarki w tworzeniu gadżetów, jakich nie kupicie w żadnym sklepiku z pamiątkami.  – „Kwiatowe inspiracje” – warsztaty florystyczne z wykorzystaniem dzikich kwiatów, ziół, owoców i warzyw, prowadzone przez pomysłowe florystki. Informacje praktyczne:  – Długość pobytu zależy od ilości zwiedzanych obiektów oraz indywidualnych ustaleń z Organizatorem. Istnieje możliwość dodania do trasy dodatkowych obiektów tematycznych na terenie województwa świętokrzyskiego.  – Powyższy program jest ramowy. Istnieje możliwość modyfikacji programu i dostosowania go do indywidualnych potrzeb klienta. GOSPODARSTWA AGROTURYSTYCZNE NA SANDOMIERSKIM SZLAKU JABŁKOWYM  W gospodarstwach i pensjonatach można nie tylko skorzystać z noclegu. Oferują one również wyżywienie i poczęstunek, organizację szkoleń, spotkań rodzinnych i biznesowych, imprez okolicznościowych (takich jak imieniny, wesela, komunie). Oferta dostosowana jest zarówno dla turystów, osób odwiedzających rodzinne strony i najbliższych, uczestników szkoleń, jak i dla okresowo zamieszkujących (pracownicy firm, studenci, dystrybutorzy). To tylko niektóre z propozycji. Aby poznać je wszystkie, Drogi Turysto, koniecznie musisz się wybrać w podróż Sandomierskim Szlakiem Jabłkowym…  Więcej informacji o pakietach oraz organizacja pobytów:  Biuro Stowarzyszenia „Sandomierski Szlak Jabłkowy”  Obrazów 121  27-641 Obrazów  tel. (15) 833-31-00 do 04 wew. 48 lub 45  email: ssj@op.pl www.szlakjablkowy.pl", "url": "https://swietokrzyskie.travel/informator_turystyczny/oferty_turystyczne/sandomierski_szlak_jablkowy_apetycznie_artystycznie_aktywnie", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka sandomierskie"}