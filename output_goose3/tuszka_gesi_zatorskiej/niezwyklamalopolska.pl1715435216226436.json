{"meta_description": "", "title": "Tuszka gęsi zatorskiej", "content": "Geś zatorska to rodzimy gatunek gęsi. Jest objęta ochroną i stanowi rasę zachowawczą. Rasa ta powstała w Instytucie Zootechniki w latach 50. XX wieku. Stanowi ona konglomerat 4 odmian gęsi krajowych: podkarpackich, garbonosych, suwalskich i pomorskich. Ponieważ na stałe zagościła w Małopolsce, można potraktować ją jako rasę regionalną. Mimo, że w nazwie ma określenie „zatorska”, związana jest z wioską Rodaki, która jako pierwsza rozpoczęła hodowlę tej rasy w porozumieniu z Akademia Rolniczą w Krakowie. Tradycja hodowli gęsi zatorskiej we wsi Rodaki na dużą skalę sięga połowy ubiegłego wieku. Wówczas pasanie gęsi było zadaniem przypisanym dzieciom. Po powrocie ze szkoły pędziły stada gęsi nad rzekę, gdzie ptaki miały pod dostatkiem świeżej trawy oraz wody do pływania. Niestety tradycja hodowli gęsi praktycznie zanikła w latach 70. Duży wpływ miały zmiany społeczne jakie zaszły wówczas w kraju. Kobiety zaczęły podejmować pracę zawodową a starsi mieszkańcy zaczęli przekazywać gospodarstwa młodym, którzy nie chcieli zajmować się już hodowlą. W wyniku czego gęsi ostały się tylko w nielicznych gospodarstwach. Hodowla gęsi w Rodakach ożyła ponownie w 2002 roku. Bez wątpienia wpływ na to miał fakt, że z lat masowej hodowli pozostało wiele niezbędnych sprzętów jak korytka, paśniki, chlewiki, lampy czy gniazda do wysiadywania jaj. Ptaki mają upierzenie białe, nogi i dziób barwy pomarańczowej. Tułów jest szeroki i dość długi. Cechuje je dobra nieśność (45-50 jaj od jednej gęsi w sezonie), duża żywotność, małe otłuszczenie tuszek oraz wysoka jakość puchu i pierza. Mięso na tuszkę gęsi zatorskiej pozyskiwane jest z młodych gęsi, których hodowla trwa 5 miesięcy. Ptaki karmione są tradycyjną ekologiczną karmą (trawą, owsem, ziemniakami, ospą pszenną) pochodzącą z okolicznych pól. Gęsi w okresie ubojowym ważą od 5 do 7 kg. Natomiast typowa tuszka gęsi zatorskiej – oczyszczona po uboju – waży od około 4 do – 5,5 kg. Mięso wyróżnia się znakomitymi wartościami smakowymi i dietetycznymi. Zawiera bardzo małe ilości cholesterolu i jest bardzo soczyste. Ponadto tłuszcz gęsi wykorzystywany jest w medycynie ludowej. Wytopiony pomaga przy dolegliwościach reumatycznych i przy przeziębieniach", "url": "https://niezwyklamalopolska.pl/tuszka-gesi-zatorskiej/", "category": "małopolskie", "sub_category": "Mięso świeże oraz produkty mięsne", "phrase": "Tuszka gęsi zatorskiej"}