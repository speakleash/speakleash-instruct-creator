{"meta_description": "", "title": "OŚWIĘCIM. Małopolskie pyszności w Warszawie", "content": "Marek Sowa, wicemarszałek województwa (z lewej) wręcza nagrodę w półfinale konkursu Małopolski Smak w Oświęcimiu. Fot. Paweł Wodniak. Małopolskie potrawy regionalne wezmą udział w imprezie promującej smakołyki wpisane na Listę Produktów Tradycyjnych. Na Krakowskim Przedmieściu w Warszawie organizuje ją Ministerstwo Rolnictwa i Rozwoju Wsi. W stolicy nie zabraknie pyszności z powiatu oświęcimskiego. – Zgodnie z ustawą o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych Ministerstwo Rolnictwa i Rozwoju Wsi jest odpowiedzialne za przyjmowanie, ocenę i przekazywanie wniosków o rejestrację nazw pochodzenia, oznaczeń geograficznych oraz gwarantowanych tradycyjnych specjalności do Komisji Europejskiej – tłumaczy Albert Bartosz, kierownik, oświęcimskiej agendy małopolskiego urzędu marszałkowskiego. Na Listę Produktów Tradycyjnych trafiają wyroby, których jakość lub wyjątkowe cechy i właściwości wynikają ze stosowania tradycyjnych metod produkcji, stanowiące element dziedzictwa kulturowego regionu, w którym są wytwarzane. Muszą też być wytwarzane od co najmniej 25 lat. Z małopolskich wyrobów na liście znajdują się: Lody nowotarskie, Ser gazdowski, Bundz (certyfikat Unii Europejskiej), Redykolka, Bryndza podhalańska (certyfikat UE), Żentyca, Oscypek (certyfikat UE), Jagnięcina podhalańska, Tuszka gęsi zatorskiej, Kiełbasa lisiecka, Żurek po krakowsku, Barszcz czerwony krakowski, Karp Zatorski, Bajgiel z Kazimierza, Chleb żarnowy z Łomnej, Ciasteczka wyśmienite, Chleb jurajski, Obwarzanek krakowski, Jodłownicki kołacz z serem, Chleb prądnicki, Precelek krakowski,Charsznicka kapusta kwaszona, Nasiona fasoli Piękny Jaś z doliny Dunajca,Łukowicka śliwka suszona, Suska sechlońska, Jabłko z Raciechowic, Jabłka Łąckie, Śliwowica wyborna, Śliwowica Łącka, Sądecki miód spadziowy, Małopolski Miód Spadziowy, Balsam kapucyński i Sól wielicka.", "url": "https://faktyoswiecim.pl/fakty/oswiecim-malopolskie-pysznosci-w-warszawie/", "category": "małopolskie", "sub_category": "Mięso świeże oraz produkty mięsne", "phrase": "Tuszka gęsi zatorskiej"}