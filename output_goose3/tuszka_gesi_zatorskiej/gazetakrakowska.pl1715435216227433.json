{"meta_description": "Gęś zatorska z Rodak, jako jedyna potrawa z Małopolski zachodniej zakwalifikowała się do trzeciego etapu konkursu na przepisy kulinarne. Najlepsze znajdą się w „Kulinarnej Biblii polskich potraw tradycyjnych”. Głosowanie (zwane kłosowaniem) trwa do końca lipca.", "title": "Gęś zatorska z Rodak ma szanse znaleźć się w Kulinarnej Biblii [PRZEPIS]", "content": "Gęś zatorska z Rodak, jako jedyna potrawa z Małopolski zachodniej zakwalifikowała się do trzeciego etapu konkursu na przepisy kulinarne. Najlepsze znajdą się w „Kulinarnej Biblii polskich potraw tradycyjnych”. Głosowanie (zwane kłosowaniem) trwa do końca lipca. Tuszka gęsi zatorskiej nadziewana mięsem (najlepiej karczkiem i wątróbką) to przepis Haliny Ładoń i Barbary Wojnar z Koła Gospodyń Wiejskich Rodaki. - Gęś zatorska przed laty była sztandarowym hasłem wsi Rodaki. Hodowla gęsi trwałau nas pięć lat, od 2002 r. do 2007 - wyjaśnia Halina Ładoń. W 2006 r. została zarejestrowana na Liście Produktów Tradycyjnych w Ministerstwie Rolnictwa. Nazwa rasy „zatorska” pochodzi od miejsca gdzie powstała krzyżówka tej gęsi, tzn. w istniejącym wówczas Instytucie Zootechniki w Zatorze. - Niestety czar prysł. Hodowla się skończyła, bo nie było na nią chętnych. Pozostały jedynie wspomnienia o tamtym czasie i doskonałej promocji wsi. Rodaki w tamtym czasie były rozpoznawalne - dodaje pani Halina. Obecnie stado podstawowe tej rasy gęsi hodowane jest jedynie w Instytucie Zootochniki w Krakowie. Panie z KGW postanowiły przypomnieć wszystkim przepis na doskonałe regionalne danie. Odtworzyły go po konsultacjach ze starszymi gospodyniam z Rodak, po czym zgłosiły do ogólnopolskiego konkursu Kulinarnej Biblii organizowanym przez redakcję portalu mojekgw.pl i kwartalnika „Moja wieś”. Konkurs trwa od grudnia 2017r. Najlepsze zgłoszone potrawy znalazły się już w trzecim, przedostatnim etapie. Przepisy, które zwyciężą, zostaną opublikowane w publikacji „Kulinarna Biblia polskich potraw tradycyjnych”, która będzie dostępna w całym kraju. Laureaci, którzy zakwalifikują się do czwartego etapu, zostaną nagrodzeni. Nagrodą główną jest 4-dniowa wycieczka - niespodzianka dla sześciu osób. Jurorem konkursu jest Jakub Kuroń, kucharz i kulinarny ekspert. - Do redakcji Moje KGW codziennie spływały dziesiątki zgłoszeń, przepisów i zdjęć różnych potraw. Tym większa satysfakcja dla KGW Rodaki, że potrawa „gęś zatorska nadziewana mięsem” znalazła się w czołówce - cieszy się Halina Ładoń. Według tego przepisu przygotowana była tuszka gęsi na konferencję organizowaną w 2006r. w Rodakach - „Gęś na stole, gęś w kulturze, gęś w środowisku”. - Spotkanie zgromadziło wtedy wiele znakomitości nauki, kultury, przedsiębiorczości, z ministerstw i samorządów, którzy zajadali się gęsiną - wspomina Halina Ładoń. - Może przyjdzie czas, że jakaś restauracja w naszej okolicy zdecyduje się przyrządzać tę subtelną potrawę - ma nadzieję kobieta. Swoje głosy na potrawę można oddawać do końca lipca na portalu mojekgw. Przygotowanie:  Gęś nacieramy solą, lekko pieprzem i ziołami, zostawiamy na 2-3 godzin. Mięso i wątróbkę mielimy. Wcześniej wątróbkę przesmażamy lekko z cebulką. Mielimy również zamoczone bułki. Dodajemy jajka, rozgnieciony czosnek, dodajemy do smaku pieprz i część ziół. Mieszamy ok. 5 minut. Jednolitą masę nadzienia wkładamy do korpusu gęsi, zszywamy mocną nicią (lub spinamy skórę spinkami, ale lepiej zszyć). Po wierzchu gęś posypujemy lekko papryką czerwoną suchą słodką oraz majerankiem. Gotową gęś wkładamy do odpowiedniego naczynia lub do rękawa i pieczemy w piekarniku ok.3 godziny w temperaturze 160 stopni. Następnie wyjmujemy z rękawa lub naczynia, układamy na blaszce, polewamy powstałym z pieczenia sosem i jeszcze przez 30 minut pieczemy w piekarniku, aby gęś nabrała koloru i chrupkości. Po upływie czasu wyciagamy gęś na duży półmisek. Wokół tuszki gęsiej układamy oddzielnie upieczone jabłka z żurawiną, którą wkładamy do wydrążonego wgłębienia w jabłku. Tuszka gęsi w towarzystwie kolorowych jabłek wygląda znakomicie. Jedząc mięso z takiej tuszki gęsi można palce lizać.", "url": "https://gazetakrakowska.pl/ges-zatorska-z-rodak-ma-szanse-znalezc-sie-w-kulinarnej-biblii-przepis/ar/13355828", "category": "małopolskie", "sub_category": "Mięso świeże oraz produkty mięsne", "phrase": "Tuszka gęsi zatorskiej"}