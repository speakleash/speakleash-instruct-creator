{"meta_description": "Producenci czterech tradycyjnych małopolskich wyrobów spożywczych: żurku po krakowsku, barszczu czerwonego krakowskiego, balsamu kapucyńskiego oraz karpia zatorskiego starają się o wpisanie potraw na Listę Produktów Tradycyjnych, prowadzoną przez ...", "title": "Kolejne wyroby z Małopolski mogą trafić na Listę Produktów Tradycyjnych | ppr.pl", "content": "Kolejne wyroby z Małopolski mogą trafić na Listę Produktów Tradycyjnych Producenci czterech tradycyjnych małopolskich wyrobów spożywczych: żurku po krakowsku, barszczu czerwonego krakowskiego, balsamu kapucyńskiego oraz karpia zatorskiego starają się o wpisanie potraw na Listę Produktów Tradycyjnych, prowadzoną przez ministerstwo rolnictwa. Merytorycznej ocenie wniosków poświęcone było wtorkowe, pierwsze spotkanie rady ds. produktów tradycyjnych, powołanej przez marszałka województwa małopolskiego. Wszystkie wnioski zostały zaopiniowane pozytywnie - teraz trafią do ministerstwa. Jak wyjaśnił przewodniczący rady i zarazem członek zarządu województwa Wojciech Kozak, aby produkt mógł być wpisany na listę, musi posiadać wyjątkowe właściwości, wynikające ze stosowania tradycyjnych metod produkcji, wykorzystywanych od co najmniej 25 lat. Obecnie na liście figuruje 20 tradycyjnych produktów z Małopolski: bundz, redykołka, bryndza podhalańska, żentyca, oscypek, tuszka gęsi zatorskiej, kiełbasa lisiecka, obwarzanek krakowski, jodłownicki kołacz z serem, chleb prądnicki, precelek krakowski, charsznicka kapusta kwaszona, nasiona fasoli Piękny Jaś z Doliny Dunajca, łukowicka śliwka suszona, suska sechlońska, jabłka raciechowickie, jabłka łąckie, śliwowica wyborna, śliwowica łącka oraz sól wielicka. Lista Produktów Tradycyjnych, prowadzona przez resort rolnictwa, ma służyć służy rozpowszechnianiu informacji związanych z wytwarzaniem tego typu wyrobów. Wpis na listę nie chroni nazwy produktu. W ramach unijnego systemu ochrony wyrobów regionalnych nazwa produktu jest chroniona, gdy zostanie zarejestrowana jako Chroniona Nazwa Pochodzenia lub Chronione Oznaczenie Geograficzne. Obecnie w komisji Europejskiej jest pięć polskich wniosków w tej sprawie - dotyczą rejestracji oscypka, bryndzy podhalańskiej, miodu wrzosowego z Borów Dolnośląskich,áandrutów kaliskich oraz kiełbasy lisieckiej. Od niedawna można się starać o uzyskanie specjalnej etykiety Małopolskich Produktów Tradycyjnych. Certyfikaty takie wydaje Małopolska Agencja Rozwoju Regionalnego (MARR). Jako pierwsze oznaczenie to uzyskały jabłka raciechowickie, wytwarzane przez Spółdzielnię Ogrodniczą Grodzisko z Raciechowic.", "url": "http://www.ppr.pl/wiadomosci/aktualnosci/kolejne-wyroby-z-malopolski-moga-trafic-na-liste-produktow-tradycyjnych-134582", "category": "małopolskie", "sub_category": "Mięso świeże oraz produkty mięsne", "phrase": "Tuszka gęsi zatorskiej"}