{"meta_description": "W Miedzynarodowy Dzień Kobiet Wiejskich, 15 października br., w Brukseli odbyła się oficjalna ceremonia wręczenia Europejskiej Nagrody za Innowacje dla Rolniczek. Pierwsze miejsce zajęła Magdalena Węgiel z Małopolski!", "title": "Europejska Nagroda za Innowacje dla Rolniczek w 2018 r. w rękach Magdaleny Węgiel z Małopolski! | Małopolski Ośrodek Doradztwa Rolniczego", "content": "W Miedzynarodowy Dzień Kobiet Wiejskich, 15 października 2018 r., w Brukseli odbyła się oficjalna ceremonia wręczenia Europejskiej Nagrody za Innowacje dla Rolniczek. Pierwsze miejsce w Konkursie zajęła Magdalena Węgiel z projektem z zakresu akwakultury pt. „Pstrąg Ojcowski” („Trout Ojcowski”), przywracającym hodowlę pstrąga potokowego w Ojcowskim Parku Narodowym. Przyznawanie Europejskiej Nagrody za Innowacje dla Rolniczek zostało zainaugurowane w 2010 r. przez Komisję Kobiet COPA*, przy wsparciu prezydencji austriackiej, DG Agri oraz AnimalhealthEurope.Obecną edycję, piątą z kolei (nagrody przyznawane są co dwa lata), zatytułowano: „Innowacyjne rozwiązania na rzecz zrównoważonego rolnictwa”. Nagrodę wymyślono, aby podkreślić rolę kobiet na obszarach wiejskich, docenić stosowanie przez nie innowacyjnych metod w rolnictwie i leśnictwie, pozwalających na zachowanie konkurencyjności w krajach Unii Europejskiej. Według statystyk kobiety stanowią bowiem 42% rolniczej siły roboczej, z czego aż 30% zarządza gospodarstwami. *Komitet COPA (Komitet Rolniczych Organizacji Zawodowych),to pierwsza europejska organizacja rolnicza, która powstała 6 września 1958 r. Rok później, 24 września 1959 r., spółdzielnie rolnicze z państw Wspólnoty Europejskiej utworzyły organizację reprezentującą ich interesy – Komitet COGECA (Główny Komitet Spółdzielczości Rolniczej). Z kolei 1 grudnia 1962 r. oba Komitety połączyły się tworząc europejską organizację zrzeszającą rolnicze związki zawodowe i organizacje spółdzielcze pod nazwą COPA COGECA, która ma za zadanie reprezentować interesy rolników w UE. Obecnie Komitet COPA liczy 60 członków z państw członkowskich i 36 organizacji partnerskich z innych państw europejskich, takich jak: Islandia, Norwegia, Szwajcaria i Turcja. Z kolei Komitet COGECA liczy 35 członków na pełnych prawach i 4 członków stowarzyszonych z całej Unii Europejskiej oraz 36 organizacji partnerskich. Członkami COPA i COGECA z ramienia Polski są: Federacja Branżowych Związków Producentów Rolnych, Krajowa Rada Izb Rolniczych, Krajowy Związek Rolników, Kółek i Organizacji Rolniczych. Ponadto, do COPA należą również: Związek Zawodowy Rolnictwa „Samoobrona”, Związek Zawodowy Rolników „Ojczyzna”, Niezależny Samorządny Związek Zawodowy Rolników Indywidualnych „Solidarność”. Kandydatką do Nagrody może być każda rolniczka należąca do organizacji członkowskiej COPA, która jest odpowiedzialna za inicjatywę przedsiębiorczą (czyli kierowniczka lub właścicielka). Dokumenty aplikacyjne - formularz zgłoszeniowy, deklaracja poparcia od organizacji członkowskiej COPA oraz inne, które zdaniem kandydatki promują lub wspierają jej kandydaturę, muszą zostać przedstawione w języku angielskim. Komitet organizacyjny przeprowadza wstępną ocenę wszystkich otrzymanych zgłoszeń, wybiera te spełniające kryteria kwalifikowalności, a następnie sporządza listę 5 najlepszych zgłoszeń (finalistek). • wykorzystanie innowacyjnej wiedzy fachowej, metod czy nowych technologii w danym sektorze czy na danym obszarze, • zrównoważoność innowacyjnosci - w odniesieniu do gospodarki, społeczeństwa i środowiska, W skład Komitetu organizacyjnego wchodzą: przewodniczący - dyrektor do spraw ogólnych COPA i COGECA, członek sekretariatu COPA i COGECA - doradca ds. polityk odpowiedzialny za Komisję Kobiet, dwie członkinie Komisji Kobiet oraz członek Komitetu Koordynacji Politycznej (POCC) COPA i COGECA. Za wybór laureatki odpowiada jury, w skład którego wchodzi pięciu członków, w tym: sekretarz generalny COPA i COGECA, przewodnicząca Komisji Kobiet, przedstawiciel Komisji Europejskiej, pzedstawiciel Parlamentu Europejskiego i przedstawiciel Europejskiego Komitetu Ekonomiczno-Społecznego. Jury może również przyznać nagrodę za specjalne osiągnięcia, jednemu, jak również kilku finalistom, których projekty prezentują odpowiednią jakość (zgodnie z kryteriami kwalifikowalnosci). W bieżącym roku wybrano 35 finalistek, a 5 najbardziej innowacyjnych zaprezentowano podczas oficjalnej ceremonii, zorganizowanej pod patronatem Maurizia Reale oraz Czesława Siekierskiego (posła do PE i przewodniczącego COMAGRI – Komisji ds. Rolnictwa i Rozwoju Wsi PE). Poza zwyciężczynią - Magdaleną Węgiel, w gronie wyróżnionych znalazły się: Prezentacje wszystkich 35 kandydatur dostępne są pod adresem:  [https://www.copa-cogeca.eu/img/user/files/RD/R_Innovation_Awards_Women_Farmers_2018.pdf] Pierwsze wzmianki o gospodarstwie rybackim u wylotu Doliny Sąspowskiej, położonych na gruntach Książąt Czartoryskich, pochodzą z końca 1935 r. Rok później powstała tu pstrągarnia, a już dwa lata później istniało tu 9 zbiorników ziemnych, utworzonych według projektu hydrologa Władysława Kołdera. Już wtedy odnotowano pierwsze zyski z hodowli. Aż do 1944 r. gospodarstwo intesnsywnie się rozwijało, jednakże wejscie w w życie ustawy o reformie rolnej spowodowało upaństwowienie dóbr Czartoryskich i doprowadziło do przejęcia stawów przez Nadleśnictwo Ojców. W latach 1970-1986 hodowla zarządzana była przez Zjednoczenie Przedsiębiorstw Rybackich w Krakowie, a następnie przez Ojcowski Park Narodowy. W 2014 r. nieużywane, przeznaczone do naturalizacji stawy, objęła w dzierżawę Magdalena Węgiel wraz z córką Agnieszką Sendor. Nakładem ciężkiej pracy i przy pełnym zaangażowaniu przywróciły świetność hodowli pstragów i stworzyły miejsce, do którego z przyjemnością się wraca. Gospodarstwo położone jest w samym centrum Ojcowskiego Parku Narodowego, ok. 1 km od parkingu pod Zamkiem w Ojcowie, u zbiegu szlaków do Groty Łokietka, Bramy Krakowskiej i Doliny Sąspowskiej oraz u podnóży punktu widokowego „Jonaszówka”. Głównym jego celem jest odnowa hodowli pstrągów, prowadzonej w sposób świadomy i etyczny, oraz edukacja odwiedzających w zakresie historii regionu oraz jego tradycji kulinarnych. W skład gospodarstwa wchodzi budynek wylęgarni oraz 7 stawów z pstrągami. Przy kolejnym, tzw. stawie „Beta”, pełniącym funkcję rekreacyjną, ustawionych jest kilka tablic informacyjnych obejmujących zagadnienia przyrodnicze Ojcowskiego Parku Narodowego. Ponadto, znajduje się tutaj ok. 60 miejsc siedzących dla gości, taras wraz z leżakami oraz łódka. Można tutaj skosztować przygotowywanych na bieżąco na miejscu pstrągów potokowych i tęczowych, zarówno grillowanych, jak i wędzonych. Sprzedaż odbywa się z charakterystycznego czarnego foodtrucka. Firma „Pstrąg ojcowski Magdalena Węgiel” od 2015 r. jest członkiem Sieci Dziedzictwa Kulinarnego Małopolska, działającej w ramach Europejskiej Sieci Regionalnego Dziedzictwa Kulinarnego. Ponadto, dzięki staraniom obu Pań, w dniu 2 marca 2016 r. „pstrąg ojcowski potokowy” i „pstrąg ojcowski tęczowy” zostały wpisane na Listę Produktów Tradycyjnych, prowadzoną przez Ministerstwo Rolnictwa i Rozwoju Wsi. Więcej informacji na temat prowadzonej przez Magdalenę Węgiel i jej córkę Agnieszkę Sendor działalności można znaleźć na stronie http://pstragojcowski.pl/.", "url": "https://modr.pl/wydarzenie/europejska-nagroda-za-innowacje-dla-rolniczek-w-2018-r-w-rekach-magdaleny-wegiel-z", "category": "małopolskie", "sub_category": "Mięso świeże oraz produkty mięsne", "phrase": "Pstrąg ojcowski tęczowy"}