{"meta_description": "Najbardziej popularnymi rybami słodkowodnymi w Polsce są karpie oraz pstrągi. Jeśli chodzi o te drugie, to najczęściej spotykany jest pstrąg tęczowy. Z kolei potokowy, bardziej wymagający w hodowli, przez", "title": "Ewa Wachowicz: Ryba po polsku, czyli pstrąg i jego odmiany. Na jaką warto się zdecydować?", "content": "W jaki sposób przygotować pstrąga? Opcji jest naprawdę bardzo dużo Najbardziej popularnymi rybami słodkowodnymi w Polsce są karpie oraz pstrągi. Jeśli chodzi o te drugie, to najczęściej spotykany jest pstrąg tęczowy. Z kolei potokowy, bardziej wymagający w hodowli, przez smakoszy uznawany jest za wyjątkowo szlachetny gatunek. Czym różnią się między sobą te ryby i w jaki sposób wykorzystać je kulinarnie? Zapraszam do zapoznania się z poniższymi informacjami. Pstrąg (nie) jedno ma imię Ogólnie rzecz biorąc, pstrągi występują w zimnych i przejrzystych jeziorach oraz strumieniach. Różnią się one między sobą do tego stopnia, że niektóre z nich klasyfikowane są jako odrębne gatunki. Najpopularniejszy jest jednak pstrąg tęczowy, który to najczęściej ląduje na naszym talerzu. Najwięcej hodowli tego typu znajduje się na Pomorzu oraz na Południu Polski. Z kolei pstrąg potokowy występuje praktycznie tylko na terenach górskich. W Ojcowie, pod Krakowem, jakiś czas temu odnowiono hodowlę szlachetnego gatunku, jakim jest właśnie pstrąg potokowy. Miałam okazję być tam z kamerą i rozmawiać z dwoma paniami (matką oraz córką), które z powodzeniem prowadzą gospodarstwo rybne. Dzięki wytrwałości i ciężkiej pracy osiągają sukcesy, zdobywają nagrody, a ryba z ich hodowli podbija światowe rynki. To bardzo ciekawa historia, ponieważ w Polsce hodowla pstrąga zdominowana jest przez mężczyzn! Z całego serca kibicuję więc tym paniom w rozwijaniu ich biznesu. Zwłaszcza, że sama przekonałam się, że ojcowski pstrąg potokowy jest przepyszny i bardzo zdrowy. Pstrąg posiada charakterystyczne, bladoróżowe i delikatne mięso. Co ciekawe, dostarcza najwięcej cennych kwasów omega-3, które chronią przed chorobami serca oraz układu krążenia. Ci, którym zagrażają takie schorzenia, zdecydowanie powinni włączyć ten produkt do swojej diety. Co więcej, to jedyna ryba słodkowodna, jaka jest polecana przez dietetyków! Mięso pstrąga dostarcza nam pełnowartościowe białko, które jest łatwo przyswajalne. Jeśli chodzi o kaloryczność, pstrąg strumieniowy posiada ich zaledwie 97, tęczowy zaś 160. Osobiście preferuję pierwszy rodzaj, ponieważ jest delikatniejszy i nawet z dodatkiem wyłącznie soli smakuje świetnie. Na grilla, na patelnię, do piekarnika... W jaki sposób przygotować pstrąga? Opcji jest naprawdę bardzo dużo. Kupując surową rybę, polecam zamarynować ją wcześniej i położyć na grilla. To najprostszy sposób obróbki, gwarantujący jednocześnie znakomity smak. Możemy też kupić gotowego do spożycia pstrąga, który będzie już grillowany albo też uwędzony. Może być wędzony na ciepło oraz na zimno. Osobiście uwielbiam smak tego jeszcze ciepłego i aromatycznego. Polecam odwiedzić najbliższą hodowlę, by cieszyć się smakiem ryby prosto z grilla lub wędzarni. Miejsc, gdzie znajdziecie świeżą rybę jest sporo, trzeba tylko zrobić odpowiedni \"research\". Ja, w drodze do swojego domu, często kupuję wędzonego pstrąga pod Babią Górą w Zawoi. Tam, podobnie jak w Ojcowie, znajduje się renomowane gospodarstwo rybne. Wędzonego na ciepło pstrąga można jeść z dodatkiem pieczywa oraz z ogórkiem bądź kapustą kiszoną. Może też stanowić dodatek do sałatek albo być podstawą past i smarowideł. Wędzony na zimo, pokrojony w plastry, bardzo dobrze smakuje z dodatkiem kaparów. Możemy też dodawać go do chłodników, kiedy na zewnątrz jest gorąco i mamy ochotę na zimną zupę. Zachęcam was do tego, byście kupili tuszki pstrąga i przygotowali go według poniższego przepisu. Jeśli chcecie, by danie było lekkie, rybę przygotujcie na parze i podawajcie z warzywami, które zostaną poddane analogicznej obróbce termicznej. Możecie też upiec go w piekarniku albo na grillu. Pamiętajcie jednak, by wcześniej owinąć rybę w folię aluminiową.", "url": "https://kuchnia.wp.pl/ewa-wachowicz-ryba-po-polsku-czyli-pstrag-i-jego-odmiany-na-jaka-warto-sie-zdecydowac-6537956559031008a", "category": "małopolskie", "sub_category": "Mięso świeże oraz produkty mięsne", "phrase": "Pstrąg ojcowski tęczowy"}