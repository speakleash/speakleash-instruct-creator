{"meta_description": "", "title": "Słynny pstrąg ojcowski", "content": "W malowniczym otoczeniu Ojcowskiego Parku Narodowego najlepiej smakuje ojcowski pstrąg potokowy. Dawna odmiana tej ryby zagościła w stawach hodowlanych Ojcowa za sprawą księżnej Ludwiki Czartoryskiej już w latach międzywojennych. Pstrągarnia, która powstała w 1935 roku, była jedną z pierwszych w Polsce. Pstrąg potokowy jest rzadkim gatunkiem, to tylko 2% hodowli pstrąga w Polsce. Wyparł go bardziej popularny pstrąg tęczowy. Przywracanie naszej kulturze kulinarnej tradycyjnej odmiany tej ryby, jest niezwykle ważnym zadaniem. Tego dzieła podjęły się z powodzeniem dwie wyjątkowe kobiety ? Marta Węgiel z córką Agnieszką Sendor. Objęły w dzierżawę nieużywane, przeznaczone do naturalizacji stawy i od 2014 roku z powodzeniem rozwijają przedsiębiorstwo ?Ojcowski Pstrąg?. Położone w uroczym miejscu pod skałą widokową, obok potoku i stawów, w których pluskają pstrągi. W skład gospodarstwa rybackiego wchodzi siedem stawów hodowlanych, staw rekreacyjny Beta, potok Młynówka wraz z wodospadem, historyczny budynek Wylęgarni oraz część budynku Rybakówka. Dla gości przeznaczono wiatę konsumpcyjną oraz taras rekreacyjny z leżakami i łódkę do pływania po stawie. Pstrąg z ojcowskiej hodowli to czysty genetycznie gatunek, hodowany zgodnie z tradycyjnymi metodami. Odławianie pstrągów następuje również w sposób tradycyjny, poprzez przeciąganie sieci przez staw, więc metodą nieinwazyjną dla ryb. W gospodarstwie rybackim używa się tradycyjnych narzędzi rybackich: kasarków, sieci-włoka, bosaków, a ze względów krajobrazowych odtworzone zostały naturalne mnichy drewniane. Ręczna segregacja narybku i długi czas, minimum dwóch lat hodowli w przepływowych stawach, zanim pstrąg osiągnie wielkość ?konsumpcyjną?, decyduje o jego jakości i wyjątkowo delikatnym smaku. Pstrągi, zawsze świeże, wędzone na naturalnym drewnie bukowym lub grillowane, podaje się w najbardziej prostej formie, z lokalnym pieczywem. Jako najlepszy dodatek służy wino z lokalnych winnic, wartościowe soki bio Maurer, wody mineralne z Wysowej Zdroju oraz piwa z regionalnych browarów. Przyjazna, rodzinna atmosfera i zawsze uśmiechnięte, pełne pasji gospodynie zachęcają do wizyty i zrelaksowania się na świeżym powietrzu, a okoliczne trasy spacerowe i widoki sprzyjają wędrówkom zaostrzającym apetyt, nie tylko na pstrąga, ale i na obcowanie z naturą. Pstrąg Ojcowski to uznany rarytas na małopolskim stole, nagrodzony na wielu festiwalach i przeglądach kulinarnych. Został umieszczony na liście produktów tradycyjnych Ministerstwa Rolnictwa i Rozwoju Wsi. Firma ?Ojcowski Pstrąg? należy do Europejskiej Sieci Regionalnego Dziedzictwa Kulinarnego.", "url": "https://www.infokrakow24.pl/76251/slynny-pstrag-ojcowski/", "category": "małopolskie", "sub_category": "Mięso świeże oraz produkty mięsne", "phrase": "Pstrąg ojcowski tęczowy"}