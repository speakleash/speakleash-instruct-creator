{"meta_description": "Produkt wpisany na listę produktów tradycyjnych w dniu 2019-06-12 w kategorii Wyroby piekarnicze i cukiernicze w województwie woj. mazowieckim", "title": "Chleb razowiec żytni na zakwasie z Siedlec (marszałkowski) - - Portal Gov.pl", "content": "Chleb wypiekany w formie okrągłych bochenków. Posiada zgrabną formę wypiekaną bezpośrednio na hercie pieca i dobrze zarumienioną skórkę w kolorze jasnobrązowym lub brązowym. W przekroju kształt półokrągły, miąższ porowaty otoczony dobrze przylegającą skórką Smak lekko kwaśny. Zapach charakterystyczny dla chleba żytniego, bardzo przyjemny, zwłaszcza dla pieczywa gorącego Powiat siedlecki, pod względem społecznoekonomicznym, miał charakter rolniczy z nielicznymi zakładami, które przetwarzały głownie płody rolne, produkty leśne, hodowlane  i minerały. Na początku XX wieku w uprawach zbóż głównie przeważało żyto, dzięki któremu największe zastosowanie na wsi miała mąka żytnia. Przed wybuchem I wojny światowej  w Siedlcach działały dwa młyny parowe. W wyniku industrializacji, która przejawiła się między innymi wzrostem liczby zakładów piekarniczych, usprawnieniem transportu, powstaniem placówek handlowych dla rolników, po 1950 roku zanotowano gwałtowny zanik wypieku chleba domowym sposobem. W piekarniach produkowano znacznie większe ilości pieczywa pszennego. W latach 70-tych jasne pieczywo niemal całkowicie wyparło wypieki z mąki żytniej. Popularny przed wojną chleb razowy, pieczony był w wielu siedleckich piekarniach. Produkowany chleb wytwarzany jest według przedwojennych przepisów. Ciasto uzyskiwane jest w technologii dwufazowej, poprzez wielogodzinne wyrabianie i fermentację. Zakwas żytni własnego pochodzenia stanowi podstawę wyrobu ciasta. Pieczywo wypiekane jest  w tradycyjnym piecu ceramicznym, dawniej opalanym drewnem. Do produkcji chleba używane są mąki gruboziarniste typ 2000 i 720. Do ciasta dodawana jest naturalna sól kamienna i woda.  Po upieczeniu w temperaturze 220-230ºC przez około 45 min, chleb jest smarowany wodą, studzony i pakowany. Wypiek długo zachowuje świeżość. Podczas przechowywania, cały czas dojrzewa, zachowując swój specyficzny smak i zapach. Jego okrągła forma przypomina najbardziej tradycyjne chleby. W okresie międzywojennym był to chleb powszedni, jednocześnie stanowiący symbol gościnności. Odwołując się do czasu międzywojennego, tradycja wypieku chleba kojarzona była z okresem Marszałka Józefa Piłsudskiego. W późniejszym czasie chleb razowiec żytni na zakwasie zaczęto nazywać „marszałkowskim”, zachowując tę nazwę do dziś.  Chleb „marszałkowski” stał się piekarniczą wizytówką miasta Siedlce.", "url": "https://www.gov.pl/web/rolnictwo/chleb-razowiec-zytni-na-zakwasie-z-siedlec-marszalkowski", "category": "mazowieckie", "sub_category": "Wyroby piekarnicze i cukiernicze", "phrase": "Chleb razowiec żytni na zakwasie z Siedlec (marszałkowski)"}