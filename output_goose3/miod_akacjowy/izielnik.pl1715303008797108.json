{"meta_description": "Poznaj jakie właściwości lecznicze i zastosowanie ma miód akacjowy. Na co pomaga i jak go spożywać? Czy jest zdrowy dla cukrzyków? Sprawdź na iZielnik.pl", "title": "Miód akacjowy - jakie ma właściwości, zastosowanie i jak go spożywać?", "content": "Jaki ma kolor i jak smakuje miód akacjowy? Miód akacjowy powstaje z kwiatów robinii akacjowej, zwanej też fałszywą akacją, po prostu robinią albo grochodrzewem. Choć roślina ta pochodzi z Ameryki Północnej, to i w Europie, w tym Polsce zadomowiła się na dobre. Jak wygląda miód akacjowy? Kolor tego miodu przybiera barwę jasnożółtą do wręcz bezbarwnej (w stanie płynnym), zaś krystalizacja miodu akacjowego (o której piszemy kilka akapitów dalej) powoduje zmianę barwy i jest to odcień kremowy, słomkowy. Aromat miodu z akacji jest zbliżony do woni jej kwiatów, delikatny i nienarzucający się. Co wyróżnia ten miód, to wyraźnie słodki smak. Na co pomaga miód akacjowy? Warto wymienić tu jego najważniejsze kierunki działania, a są to: łagodnie antybakteryjne, kojące i uspokajające, wzmacniające, regulujące trawienie, przeciwwrzodowe i regenerujące błonę śluzową, odżywcze, przeciwskurczowe, przeciwutleniające, przeciwzapalne. Z uwagi na wymienione cechy miodu akacjowego, przede wszystkim z jego spożycia skorzystają rekonwalescenci, których organizm potrzebuje odżywienia, łatwo dostępnej energii. Choć miody znamy głównie ze względu na korzystne działanie w przebiegu przeziębienia, to akurat miód akacjowy wyróżnia się swoim pozytywnym oddziaływaniem na układ pokarmowy. Zalety miodu akacjowego obejmują jego pozytywny, regenerujący wpływ na błonę śluzową, a więc można go z powodzeniem stosować w schorzeniach żołądka, dwunastnicy, w stanach zapalnych układu trawiennego, skurczach jelit, w chorobie wrzodowej czy nadżerkach. W stanach wyczerpania fizycznego i/lub umysłowego miód akacjowy będzie miał działanie kojące, lekko nasenne, ułatwi zasypianie i wspomoże regenerację organizmu w trakcie odpoczynku. Porównaj też, na co jest dobry miód wrzosowy. Jak każdy miód, także i miód akacjowy głównie składa się z węglowodanów – jest to około 80% jego masy. Pozostałe 20% to woda, niewielka zawartość białka, a także składników takich, jak witaminy, pierwiastki, flawonoidy, kwasy organiczne, śluzy, olejki eteryczne. Jest to miód bogaty we fruktozę, mający także wysokie stężenie sacharozy w swoim składzie. To dlatego właśnie jest to produkt z silnym słodkim posmakiem. Ile kalorii ma łyżeczka miodu akacjowego? Otóż 100 gramów tego produktu charakteryzuje się wartością energetyczną około 350 kcal, z kolei łyżeczka dostarcza około 40 kcal. Czy miód akacjowy krystalizuje się? Jak najbardziej! Jest to proces zupełnie naturalny dla miodów, związany z zawartością cukrów w tym produkcie. Bowiem przewyższa ona ilość wody w miodzie, dlatego po pewnym czasie leżakowania miodu zachodzi wytrącanie się cukrów w postaci kryształków w miodzie – to właśnie krystalizacja. Zależy ona od wielu czynników, w tym od czasu przechowywania, jednak warto pamiętać, że skrystalizowany miód akacjowy nie różni się wartością od płynnego czy kremowanego. Przypomnijmy raz jeszcze, dla kogo szczególnie poleca się miód akacjowy: dla rekonwalescentów, sportowców, osób z dolegliwościami natury trawiennej, borykających się ze stanami zapalnymi układu pokarmowego. Osoby starsze, często chorujące na przeziębienie czy grypę, a także z obniżoną odpornością – dla nich także jest miód akacjowy. Na co jeszcze podziała ten rodzaj miodu? Dostarczy on energii osobom bez apetytu, a także sportowcom, wszystkim tym ze zwiększonymi potrzebami żywieniowymi. Jeżeli ktoś ma kłopot z nadmiernym wydzielaniem soków żołądkowych, także może sięgnąć po miód akacjowy. Sposobów zastosowania miodu akacjowego w praktyce jest bardzo wiele. Można zacząć klasycznie od dodawania go do herbaty, do deserów, dressingów do sałatek, a także robić na ego bazie nalewki, syropy. Co jednak warte zapamiętania to fakt, że nie należy poddawać żadnego miodu temperaturze powyżej 40 stopni Celsjusza, gdyż zawarte w nim białka (enzymy) zaczynają w tej temperaturze niszczeć. Czy miód akacjowy jest dla cukrzyków? Z uwagi na wysoką zawartość fruktozy można z niego korzystać w niepowikłanej cukrzycy niezależnej od insuliny (czyli cukrzycy typu II na przykład). Jednak jeśli nie jest to konieczne, to unikajmy dodawania miodów do diety cukrzyków – bądź co bądź, jest to nadal źródło cukrów prostych. Miodu na pewno nie powinno się podawać dla niemowląt, ponieważ może on zawierać toksynę botulinową (jest to naturalne ryzyko związane ze sposobem „produkcji” miodów). Także osoby z predyspozycjami do alergii powinny dozować miód z dużą ostrożnością, tym bardziej jeżeli alergia dotyczy pyłków roślin (w tym przypadku szczególnie akacji). Niektóre źródła podają, że miód, z uwagi na cukier w nim zawarty, może przyczyniać się do rozwoju próchnicy, ale jednocześnie działa on antybakteryjnie, zatem wpływ ten zostaje zrównoważony. Także osoby z nadwagą i otyłością powinny uważać na spożywane porcje miodu – przypomnijmy, że miód akacjowy zawiera około 350 kcal w 100 g. Co do korzystania z miodu w ciąży – w ilościach bardzo ograniczonych jest to dozwolone. Pewnym rozwiązaniem, by jednak spożywać miód akacjowy w ciąży jest wybieranie miodu pasteryzowanego, jednak istnieją obawy, że taki produkt nie będzie miał już tak silnych właściwości prozdrowotnych. Z drugiej strony podkreśla się, że miód może być doskonałym remedium dla kobiet ciężarnych z uwagi na poranne nudności i mdłości. Choć zdania są podzielone, warto po prostu zachować umiar i spożywać miód tylko okazjonalnie i w małej porcji. W zależności od miejsca zakupu, cena miodu akacjowego wynosi pomiędzy 35 zł a 50 zł. Warto podkreślić, byśmy wybierali miody polskie (z napisem na opakowaniu: „Kraj pochodzenia: Polska”). Wybierajmy produkty najlepiej z lokalnych, niedużych pasiek – wtedy nie tylko mamy pewność co do pochodzenia i jakości, ale też wspieramy niewielkie przedsiębiorstwa, które bez naszej pomocy nie mogłyby z kolei pomagać pszczołom. Wystrzegajmy się natomiast miodów będących „mieszanką miodów pochodzących z państw członkowskich Unii Europejskiej i spoza UE” oraz miodów sztucznych, które poza czystym cukrem nie oferują żadnej wartości dodanej (prozdrowotnej). Podsumowując, miód to bardzo dobroczynny składnik naszej diety, jednak traktujmy go jako dodatek i/lub zdrowszą alternatywę cukru białego. Choć ma on właściwości antybiotyczne, to są one bardzo łagodne. Z uwagi na fakt, że miód stosujemy w dość małych ilościach, nie można tego produktu traktować jako głównego źródła witamin i składników mineralnych.", "url": "https://www.izielnik.pl/blog/miod-akacjowy-jakie-ma-wlasciwosci-zastosowanie-i-jak-go-spozywac", "category": "lubuskie", "sub_category": "Miody", "phrase": "Miód akacjowy"}