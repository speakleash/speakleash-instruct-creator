{"meta_description": "", "title": "Pumpernikiel – Wikipedia, wolna encyklopedia", "content": "Pumpernikiel – ciemny chleb razowy, pieczony w formie[1], na zakwasie, z mąki żytniej oraz dodatkiem melasy, miodu lub ekstraktu z jabłek oraz słodu i soli[2]. Charakterystyczną cechą jego produkcji jest pieczenie ciasta w niskiej temperaturze – około 120–150 °C, ale przez czas aż 10–16 godzin[potrzebny przypis], według innej z wersji 18 – 20 godzin[1]. Następnie układa się go w specjalnym pomieszczeniu, gdzie leżakuje i dojrzewa[1]. Chleb ten ma barwę brunatną, czasem prawie czarną[1]. Ma słodko-kwasowo-winny smak i kwasowo-słodkowo-miodowy zapach[1]. Wartości odżywcze: 100 gramów gotowego pumpernikla zawiera około 48 g węglowodanów, 5 g białek i 1,5 g tłuszczów, przy wartości energetycznej 950 kJ (~230 kcal)[3]. Do sprzedaży dostarczany jest pocięty na cienkie (5−6 mm) kromki i zapakowany w sposób utrudniający wyschnięcie. Jest pieczywem o stosunkowo długim terminie przydatności do spożycia (pół roku w szczelnym opakowaniu, kilka tygodni po otwarciu opakowania). Prawdopodobnie pochodzi z Niemiec (Westfalia). Nazwa w języku niemieckim oznaczała w XVII wieku zakalec, trudny do strawienia chleb[4]. Pumpernikiel od 2009 roku wpisany jest na Listę produktów tradycyjnych województwa pomorskiego w kategorii Wyroby piekarnicze i cukiernicze[1].", "url": "https://pl.wikipedia.org/wiki/Pumpernikiel", "category": "wielkopolskie", "sub_category": "Wyroby piekarnicze i cukiernicze", "phrase": "Poznański pumpernikel Adama"}