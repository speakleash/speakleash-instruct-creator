{"meta_description": "Mi&amp;oacute;d tu zacny i szlachetny, bo pasieka Miś&amp;nbsp;to rodzinne dzieło, kt&amp;oacute;re w miody i produkty&amp;nbsp;pszczele swoich gości...", "title": "Pasieka Miś", "content": "Miód tu zacny i szlachetny, bo pasieka Miś to rodzinne dzieło, które w miody i produkty pszczele swoich gości darzy. Wielopokoleniowa tradycja pszczelarska, ogromne zamiłowanie i szacunek do pszczół w połączeniu z doskonałą lokalizacja pasieki sprawiają, że tutejsze miody są jednymi z najprzedniejszych w regionie. Przybysze znajdą tu najwyższej jakości miody tradycyjne w wielu odmianach - szlachetne, słodkie, zdrowe i polskie: miody lipowe, wielokwiatowe, spadziowe, wrzosowe i wszelakie inne.  Rzędy barwnych uli usytuowane są w dwóch miejscach na zboczu pradoliny Wisły, stanowiącym obszar o wyjątkowych walorach przyrodniczych, chroniony przez Zespołu Parków Krajobrazowych Chełmińskiego i Nadwiślańskiego. Naturalnych miododajnych pożytków tu pod dostatkiem, a ich wzbogaceniem są pachnące lawendy, przegorzany, kocimiętki, trojeść czy lebiodka, które latem cieszą oczy tonią barw, zaś dla pszczół są źródłem cennego nektaru. Nie lada atrakcją dla odwiedzających pasiekę jest możliwość obserwacji pracowitych pszczół wewnątrz roju dzięki okienkom wbudowanym w tylne ściany uli. Gościnni gospodarze chętnie zapraszają do czynnego uczestnictwa w pracach w pasiece oraz pokazach odlewania świec z wosku pszczelego, organizują również dla zainteresowanych wykłady i pogawędki o pszczelarstwie. Spotkania w Pasiece Miś uprzyjemniają słodkie degustacje podczas których można skosztować miodów, lemoniady pszczelarza oraz miodu syconego. Miody z Rejonu Dolnej Wisły wytwarzane w Pasiece Miś znajdują się na Liście Produktów Tradycyjnych Ministra Rolnictwa i Rozwoju Wsi. Kontakt:  Krystyna i Mieczysław Misiaszek  ul. Osiedlowa 17  86-260 Unisław  tel. (56) 686 62 35  kom. 509 340 980  Ten adres pocztowy jest chroniony przed spamowaniem. Aby go zobaczyć, konieczne jest włączenie obsługi JavaScript.", "url": "http://szlaktradycji.pl/produkty-lokalne/item/91-pasieka-mis", "category": "kujawsko-pomorskie", "sub_category": "Miody", "phrase": "Miody z rejonu Dolnej Wisły"}