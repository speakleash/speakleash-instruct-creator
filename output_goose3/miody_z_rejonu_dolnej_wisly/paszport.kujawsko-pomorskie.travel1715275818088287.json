{"meta_description": "Malowniczo położone na zboczu Doliny Wisły Gruczno przyciąga miłośników kulinariów i lokalnej tradycji. Zachował się tu stary, zabytkowy młyn. Obiekt ze ścianami z pruskiego muru, zbudowany został w 1888 r. przez Niemca Hermana Pauly`ego. Do 1949 r. napędzany był wodą, później jej rolę przejęła energia elektryczna. Młyn funkcjonował przez 110 lat, do 1998 r. Dziś jest siedzibą", "title": "Gruczno", "content": "Malowniczo położone na zboczu Doliny Wisły Gruczno przyciąga miłośników kulinariów i lokalnej tradycji. Zachował się tu stary, zabytkowy młyn. Obiekt ze ścianami z pruskiego muru, zbudowany został w 1888 r. przez Niemca Hermana Pauly`ego. Do 1949 r. napędzany był wodą, później jej rolę przejęła energia elektryczna. Młyn funkcjonował przez 110 lat, do 1998 r. Dziś jest siedzibą Towarzystwa Przyjaciół Dolnej Wisły. W jego wnętrzu zachowało się częściowe wyposażenie. Przez wzgląd na bogate lokalne tradycje pszczelarskie w Grucznie utworzono mini skansen uli. Zrekonstruowano także, pochodzący z 1920 r., „Dom pszczół”, będący przykładem wysoce zaawansowanej dawnej techniki pszczelarskiej. Miody z rejonu Dolnej Wisły do dziś urzekają swym smakiem. Gruczno to dobry adres dla koneserów kulinariów i zwykłych łasuchów. Sierpniowy Festiwal Smaku przyciąga w to urocze miejsce smakoszy z całej Polski. Rozległy nadwiślański, pagórkowaty teren, na którym wypasają się owce wrzosówki z zabytkowym młynem, drewnianymi zagrodami, mostkami, starymi śliwami i jabłoniami tworzy naturalną scenerię dla spotkań wytwórców i miłośników tradycyjnych smaków, regionalnych receptur i lokalnych produktów.", "url": "http://paszport.kujawsko-pomorskie.travel/pl/gruczno-0", "category": "kujawsko-pomorskie", "sub_category": "Miody", "phrase": "Miody z rejonu Dolnej Wisły"}