{"meta_description": "Przepis na papierówki w waniliowym syropie na zimę. Jak zrobić jabłka w syropie w słoikach na zimę. Co zrobić z papierówek?", "title": "Papierówki w waniliowym syropie na zimę •", "content": "Papierówki w waniliowym syropie na zimę to prawdziwy rarytas w spiżarnianych zapasach. Zrobisz je prosto i szybko – sprawdź jak. Jabłka w syropie to dla mnie idealny zamiennik dla klasycznego jabłkowego kompotu. W moim domu kompoty nie cieszą się powodzeniem, ale za to owoce w syropach owszem. Znikają dość szybko, a często już przed zimą nie pozostaje po nich nawet wspomnienie. Papierówki pasteryzowane w całości w waniliowym syropie są naprawdę pyszne. Można je wykorzystać do przygotowania efektownego deseru, a z syropu przygotować smaczny napój. Jabłka i wanilia to dobre połączenie, więc może skusicie się i zrobicie przynajmniej kilka słoiczków? Przepis na papierówki w waniliowym syropie na zimę Jak zrobić papierówki w waniliowym syropie na zimę – krok po kroku Słoiki średniej wielkości umyć dokładnie i wyparzyć. Jabłka umyć i osuszyć. W słoikach układać całe jabłka wraz z przekrojonym wzdłuż kawałkiem laski wanilii. Do słoika o pojemności około 400 ml wkładałam 1/3 laski. Wodę zagotować z cukrem. Na litr wody wsypałam około 2 szklanki cukru. Tak przygotowanym syropem zalewać jabłka. Słoiki zakręcać i pasteryzować przez około 5-7 minut. Co można zrobić z papierówek? Z papierówek na zimę można przygotować wiele pysznych przetworów. Ponieważ są to dość delikatne jabłka, nie trzeba ich długo smażyć czy gotować. Sprawdź jak możesz wykorzystać papierówki robiąc przetwory na zimę – aby otworzyć przepis, kliknij w nazwę lub zdjęcie. Lekki mus do ciast i deserów to doskonały sposób na szybkie i proste zamknięcie lata w słoikach. Taki mus sprawdzi się podczas przekładania ciast, jako dodatek do zdrowych deserów czy naleśników i placuszków. Marmolada z papierówek wymaga już nieco więcej czasu jak mus, ale za to jest intensywniejsza w smaku. Wspaniale smakuje ze świeżym pieczywem oraz jako dodatek do ciast, deserów, placków i naleśników. Możesz także zrobić przepyszne papierówki smażone w cieście naleśnikowym – na obiad, podwieczorek lub ciepłą słodką kolację.", "url": "https://daylicooking.pl/2016/08/jablka-w-syropie-waniliowy.html", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Papierówka w syropie"}