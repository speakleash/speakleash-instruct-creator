{"meta_description": "Każdy, kto w dzieciństwie spędzał letnie wakacje u babci lub rodziny na wsi, z pewnością ma w pamięci ich smak. Papierówki, chrupiące, soczyst", "title": "Jak wykorzystać papierówki? Najlepsze przepisy", "content": " • Co można zrobić z papierówek? • Najlepsze przepisy naszych użytkowników na dania z papierówkami Papierówki dojrzewają już w połowie lipca, dlatego niewątpliwie ich smak kojarzy się z wakacjami. Mają charakterystyczny jasnozielony kolor, ich miąższ również jest bardzo aromatyczny, zielonobiały, oraz pełen soku. Gatunek ten nie lubi zbyt długiego przechowywania, najlepiej więc zjeść je od razu po zerwaniu, lub przygotować z nich pyszne dania, lub przetwory. Będą świetne zarówno w kompotach, dżemach, musach, jak i sokach na zimę. Sprawdź także: Tanie klasyki. Szybkie i proste przepisy na sernik, szarlotka i ciasto drożdżowe Jakie właściwości mają papierówki? Jak wszystkie jabłka, papierówki są bardzo zdrowe. Według angielskiego przysłowia, jedzenie jednego jabłka dziennie, skutecznie uchroni cię przed wizytą u doktora („An apple a day keeps the doctor away”). Oczywiście jabłka nie są lekarstwem na wszystko, jednak na pewno warto je jeść, ponieważ korzystnie wpływają na organizm. Papierówki są źródłem wielu cennych składników odżywczych, nie brakuje w nich witamin: witaminy C, A, E, K oraz tych z grupy B, minerałów: magnezu, potasu, sodu, żelaza wapnia, fosforu, czy fluoru. Są również doskonałym sposobem na dostarczenie organizmowi błonnika, by w pełni wykorzystać ich dobroczynne działanie, warto jeść je ze skórką. Jeśli jesteś na diecie redukcyjnej, koniecznie sięgnij po papierówki. Jabłka te w 100 g mają zaledwie 40 kcal. Dlatego możesz spożywać je bez wyrzutów sumienia. Mają niski indeks glikemiczny, bez obaw mogą jeść je również osoby chorujące na cukrzycę. Pektyny zawarte w papierówkach korzystnie wpływają na układ trawienny. Wraz z błonnikiem zapobiegają zaparciom oraz regulują pracę jelit. Owoce to także są bogate przeciwutleniacze, które hamują procesy starzenia, mają działanie przeciwzapalne, oraz chronią organizm przed nowotworami. Regularne spożywanie jabłek jest również korzystne dla serca, pomaga utrzymać prawidłowe ciśnienie krwi, oraz obniża poziom złego cholesterolu. Co można zrobić z papierówek? Jak przechowywać papierówki? Jabłka te nie nadają się do zbyt długiego przechowywania. Po zerwaniu najlepiej odłożyć je w zacienione i chłodne miejsce. Aby nie doprowadzić do sytuacji, że coś nam się zepsuje najlepiej przerobić je na przetwory lub wykorzystać w codziennych daniach, lub deserach. Oto kilka pomysłów na to, co zrobić z papierówek. Pomysł na szybki i tani obiad, który zasmakuje całej rodzinie, a w szczególności dzieciom? Zrób ryż na słodko z papierówkami. Do jego przygotowania będziesz potrzebować: ryżu, słodkiej śmietany lub jogurtu, cukru lub innego słodzika, cynamonu, ziaren wanilii, soku z cytryny i masła. Opcjonalnie do gotowania ryżu zamiast wody, możesz użyć mleka. Ugotuj ryż zgodnie z instrukcją znajdującą się na opakowaniu. Do ryżu dodaj śmietankę, odrobinę ziaren wanilii oraz cukru, lub słodzika do smaku. Następnie przejdź do dokładnego umycia jabłek, obierz je ze skórki i pokrój w kostkę. Możesz również zetrzeć je na tarce. Przełóż papierówki do rondelka z roztopioną łyżeczką masła. Dodaj cukier lub słodzik (np. erytrytol), odrobinę soku z cytryny. Smaż całość, aż jabłka zmiękną. Następnie dodaj szczyptę cynamonu i dobrze wymieszaj. Do miseczek przełóż ryż, następnie podsmażone papierówki. Gotowe! Doskonałym sposobem na przechowywanie papierówek jest zrobienie z nich musu. Możesz zjeść go od razu np. z naleśnikami, lodami, jogurtem lub owsianką, lub przygotować jako przetwory do słoików. Będziesz potrzebować około dwóch kilogramów papierówek oraz szklanki cukru. Umyj jabłka, pokrój je na mniejsze części, nie zapomnij o wykrojeniu gniazd nasiennych. Włóż papierówki do garnka, wsyp cukier, gotuj przez około pół godziny na niewielkim ogniu. Następnie poczekaj, aż lekko przestygną, a następnie zmiksuj na gładką masę. Przełóż mus do czystych słoików, zakręć wieczka i odłóż do góry dnem. Jeśli chcesz przechowywać mus z papierówek przez całą zimę, możesz poddać je procesowi pasteryzacji. Jedno z ulubionych domowych ciast, czyli jabłecznik z papierówek. Zanim rozpoczniesz pieczenie, przygotuj: półtora kilograma papierówek, 300 g mąki pszennej, kostkę masła, dwie łyżeczki proszku do pieczenia, osiem łyżek cukru, jedno opakowanie cukru wanilinowego, jedno jajko, pół łyżeczki cynamonu, cukier puder. Zacznij od przygotowania kruchego ciasta. Do mąki dodaj kostkę masła, jajko, cukier, cukier wanilinowy oraz proszek do pieczenia. Wyrabiaj, aż składniki się połączą. Zawiń ciasto w folię i włóż do lodówki. Jabłka umyj, obierz, wykrój gniazda nasienne, a następnie pokrój w plasterki. Dodaj łyżkę cukru i cynamon, dokładnie wymieszaj. Do tego przepisu będzie ci potrzebna tortownica o średnicy 24 cm, wyłóż ją papierem do pieczenia. Wyjmij ciasto z lodówki, podziel je na dwie części, pierwszą wyklej spód formy. Dołóż jabłka, na wierzch zetrzyj resztą ciasta na tarce o dużych oczkach. Włóż ciasto do piekarnika nagrzanego do 180 stopni. Piecz przez około 40 minut. Po wystygnięciu udekoruj wierzch cukrem pudrem. Pyszny kompot z papierówek to doskonała alternatywa dla sklepowych soków i napojów. Do jego przygotowania będziesz potrzebować: około dwóch kilogramów papierówek, dwa litry wody oraz 50 g cukru lub innego słodzika, szczyptę cynamonu. Jabłka umyj, wykrój z nich gniazda nasienne i podziel na ćwiartki. Przełóż papierówki do garnka, dodaj cukier lub erytrytol, a następnie gotuj przez około 40 minut. Na koniec dodaj szczyptę cynamonu. Tak przygotowany kompot możesz także przelać do słoików i cieszyć się smakiem papierówek również zimą. Szukasz pomysłu na pyszne śniadanie lub deser z jabłkami? Wypróbuj papierówki w cieście naleśnikowym, przygotuj: pół szklanki mąki, pół szklanki mleka, jajko, sól, opakowanie cukru wanilinowego, pół łyżeczki proszku do pieczenia, trzy papierówki, cynamon, masło do smażenia, cukier puder. Zacznij od przygotowania ciasta. W misce połącz mąkę, mleko, jajko, szczyptę soli, proszek do pieczenia i połowę opakowania cukru wanilinowego. Dokładnie wszystko wymieszaj, aż powstanie gładka masa. Jabłka umyj, obierz i usuń gniazda nasienne. Pokrój w taki sposób, by powstały talarki. Na talerzyk wysyp cukier wanilinowy i cynamon, a następnie obtocz w nim jabłka. Rozgrzej masło na patelni, zanurz papierówki w cieście, a następnie smaż, do momentu, aż będą miały złoty kolor. Na koniec możesz posypać je cukrem pudrem. Smacznego! Nasi użytkownicy doceniają polskie produkty i z chęcią dzielą się swoimi pomysłami na przepyszne dania. Jeśli brakuje ci inspiracji na to, co zrobić z papierówek, koniecznie skorzystaj z ich przepisów. Dlaczego warto jeździć nad Bałtyk po jod? I jak czerpać go najskuteczniej? » Grill, piknik a może garden party? Sprawdź prognozę pogody i nie daj się zaskoczyć! Wypróbuj aplikację Pogoda Interia! Zainstaluj z Google Play lub App Store »", "url": "https://smaker.pl/informacje-jablka-dziecinstwa-tego-smaku-sie-nie-zapomina-co-zrobic-z-papierowek,1923681,a,.html", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Papierówka w syropie"}