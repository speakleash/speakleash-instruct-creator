{"meta_description": "Chaber bławatek to roślina jednoroczna o sztywnych, wzniesionych łodygach, pokrytych drobnymi wąskimi, omszonymi listkami. Na szczytach jej pędów wyrastają poje...", "title": "Chaber bławatek - jak wykorzystać go dla zdrowia?", "content": "Chaber bławatek - jak wykorzystać go dla zdrowia? Chaber bławatek to roślina jednoroczna o sztywnych, wzniesionych łodygach, pokrytych drobnymi wąskimi, omszonymi listkami. Na szczytach jej pędów wyrastają pojedyncze, błękitne koszyczki kwiatowe, które są surowcem zielarskim. Sprawdź, jak wykorzstać go dla zdrowia. Chaber bławatek pomaga w leczeniu infekcji dróg moczowych, kamicy nerkowej, zapaleniu miedniczek nerkowych i pęcherza. Ponadto zalecany jest przy niestrawności oraz lekkich schorzeniach wątroby i woreczka żółciowego. Stosujemy go również do przemywania oczu przy zapaleniu spojówek i do płukania jamy ustnej i gardła. Jako dodatek do kąpieli zalecany jest przy grzybicy i podrażnionej skórze. Nasączoną naparem gazę kładziemy na trudno gojące się rany i owrzodzenia. Kwiaty zbieramy gdy są niezupełnie rozwinięte. Zrywamy całe koszyczki kwiatowe i wyskubujemy z nich płatki. Tylko one są surowcem leczniczym. Suszymy rozłożone cienką warstwą w miejscach przewiewnych, ocienionych w temp. nie wyższej niż 35 st.C. Przechowujemy w szczelnie zamkniętych pudełkach. W ziołolecznictwie stosujemy chabry bławatki w postaci naparów, odwarów i okładów. Napar: Łyżkę suszonych kwiatów zalewamy szklanką wrzątku i odstawiamy pod przykryciem na 10-15 minut. Pijemy pół szklanki 2 razy dziennie między posiłkami. Kąpiel z dodatkiem bławatka: 3 łyżki suszonych kwiatów zalewamy litrem wrzącej wody, parzymy pod przykryciem 10-15 minut i dodajemy do kąpieli. W kuchni: z kwiatów bławatka można sporządzać wino i sok bławatkowy. Pół litra płatków należy zalać mocno osłodzoną przegotowaną wodą i pozostawić na 5–8 dni w ciepłym nasłonecznionym miejscu.", "url": "https://beszamel.se.pl/porady/jak-zrobic/chaber-blawatek-jak-wykorzystac-go-dla-zdrowia-aa-MN44-bUar-hvSL.html", "category": "lubelskie", "sub_category": "Napoje (alkoholowe i bezalkoholowe)", "phrase": "Trunek z płatków chabru (bławatkowy)"}