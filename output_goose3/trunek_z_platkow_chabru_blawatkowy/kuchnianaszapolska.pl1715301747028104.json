{"meta_description": "", "title": "Wino bławatkowe", "content": "Z płatków chabra bławatka robiono niegdyś po wsiach orzeźwiający, naturalnie gazowany napój, zwany bławatkowym winem. Z prawdziwym winem ma on niewiele wspólnego (gdzieniegdzie można się nawet spotkać ze wskazówką, by do wina bławatkowego, w celu wzmocnienia smaku i aromatu dodać.. solidną porcję czerwonego wina :-) - pomysł to jednak chyba zdecydowanie współczesny?), choć dzięki fermentacji, jakąś minimalną zawartość alkoholu pewnie ma. Wino bławatkowe, które osobiście chętniej nazwałabym bławatkową oranżadą, moja babcia zaś, wspominając swoje dzieciństwo na nadnarwiańskiej wsi, nazywa po prostu sokiem z chabrów, pite było chętnie przez dzieci i żniwiarzy i nic w tym dziwnego - ów kwaskowaty napój naprawdę skutecznie gasi pragnienie w upalne dni.Wino z płatków chabra bławatkapłatki z 200 kwiatów chabra3-4 łyżki cukru1/2 l wodysok z 1/2 cytrynyCukier rozpuścić w wodzie, zalać nim płatki chabrów, dodać sok z cytryny. Jeśli chcemy by napój był gazowany najlepiej przygotowywać go w słoiku, który da się dość szczelnie zamknąć (jeśli niekoniecznie - wystarczy garnuszek). Odstawić w słoneczne miejsce na ok. tydzień - 10 dni. W tym czasie mikstura będzie w spektakularny sposób zmieniała swoje kolory - od przezroczystej, przez mętną zieloną, fioletową, intensywnie różową, aż do, jak pisze Osiecka - różowozłotej. Gdy płatki zbledną (wręcz zbieleją), przecedzić napój przez gazę i skosztować bądź odstawić do dalszego dojrzewania. Metoda jak z wiersza Agnieszki Osieckiej (czyli płatki + cukier i dopiero potem woda - rzecz jasna również działa! :-)", "url": "http://www.kuchnianaszapolska.pl/2015/07/wino-bawatkowe.html", "category": "lubelskie", "sub_category": "Napoje (alkoholowe i bezalkoholowe)", "phrase": "Trunek z płatków chabru (bławatkowy)"}