{"meta_description": "", "title": "LEMONIADA z chabra bławatka czyli szampan babci Eli", "content": "Historia tej lemoniady jest niezwykła. Kiedy odkryłam ten napój na nowo, poczułam się jak zdobywca Nagrody Nobla! Matkobosko, takie wspaniałe rzeczy przygotowywały babcia i mama w dzieciństwie i nigdy się nie podzieliły? Okazało się, że przepis na nią jest w rodzinie od pokoleń a picie kwiatowych lemoniad dla moich protoplastów – oczywiste: „No jak to, córko, zawsze z dzieciakami robiliśmy w lecie kwiatowe musujące napoje, które nazywaliśmy »szampanem«! Gdzie ty się uchowałaś? Nie dość, że pyszne, to jeszcze piękne! A przygotowania obfitują w emocjonujące obserwacje. Wypróbujcie koniecznie! WYKONANIE: Z kwiatów chabra, zbieranych oczywiście z dala od miejskich aglomeracji, najlepiej na czystych ekologicznych polach, oderwij płatki i wrzuć do butelki. Zalej je ciepłą osłodzoną wodą z dodatkiem soku z cytryny i wymieszaj. Zakręć, niezbyt szczelnie, i postaw w cieple. Wstrząsaj butelką codziennie, odgazowuj, prowadź obserwacje. Teoretycznie napój jest gotowy po 3 dniach, ale po tygodniu lemoniada zyskuje intensywnie różową barwę, musuje lekko (nieodgazowywana bąbelkowałaby bardziej, za to istniałaby groźba wybuchu butelki) i doskonale orzeźwiająca.", "url": "https://www.smakoterapia.pl/2022/06/lemoniada-z-chabra-blawatka-czyli-szampan-babci-eli/", "category": "lubelskie", "sub_category": "Napoje (alkoholowe i bezalkoholowe)", "phrase": "Trunek z płatków chabru (bławatkowy)"}