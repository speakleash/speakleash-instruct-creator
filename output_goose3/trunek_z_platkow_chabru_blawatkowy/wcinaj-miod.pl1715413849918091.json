{"meta_description": "Poznaj prawdziwy miód bławatkowy. Odkryj, czym wyróżnia się jego skład na tle innych miodów. Doceń jego właściwości lecznicze i walory smakowe!", "title": "Miód bławatkowy - miód o niezwykłym smaku i działaniu - Wcinaj Miód!", "content": "Miód bławatkowy powstaje z nektaru popularnego chabra bławatka-rośliny, która w Polsce uznawana jest powszechnie za chwast i rośnie na terenach wolnych od stosowania środków chwastobójczych. Pszczoły oblatują bławatki od początku czerwca do września. Chabry wyróżnia nie tylko piękny niebieskofioletowy kolor, po którym łatwo je rozpoznać, ale też ich właściwości lecznicze. Cenione są zwłaszcza za działanie moczopędne i przeciwzapalne. Picie naparu z suszonych kwiatów tej rośliny pomaga w kamicy nerkowej i zapaleniu pęcherza. Jego antybakteryjne działanie wykorzystywane jest w leczeniu schorzeń jamy ustnej, a nawet w zapaleniu spojówek. Nie dziwi więc, że miód powstały z jego nekatru jest uważany za równie wartościowy. Co ciekawe, bławatek ma nektarniki pozakwiatowe, dzięki którym nawet po jego przekwitnięciu pszczoły mogą zbierać z niego nektar. Jak rozpoznać prawdziwy miód bławatkowy? Poznamy go po bursztynowej barwie w stanie płynnym, która wraz z naturalną krystalizacją zmienia się na matowobursztynową. W plastrach może mieć odcień zielonkawy. W smaku jest lekko gorzki, w miarę dojrzewania jego smak łagodnieje. Miód ten jest aromatyczny, jego zapach przypomina woń kwiatów bławatka. Dość szybko krystalizuje ze względu na przewagę glukozy w jego składzie. W składzie miodu bławatkowego przeważają cukry proste-glukoza i fruktoza. Znajdziemy w nim także aminokwasy, białka i enzymy oraz kwasy organiczne. Obecne są także pierwiastki: sód, fosfor, potas, wapń i olejki eteryczne. Miód chabrowy ma bogaty skład chemiczny, ponieważ poza nektarem z samego bławatka zawiera nektar z innych kwiatów, które mniej licznie obrastają łąki. W miodzie tym wykryto największą ze wszystkich miodów zawartość lizozymu, około 15,28 ľg/g. Lizozym jest białkiem enzymatycznym, które tworzy wiele tkanek i błon komórek zwierzęcych i roślinnych. Co ważne, ma ono zdolność do rozpuszczania błon komórkowych bakterii, np. salmonelli, działa hamująco na wirus HIV-1, a także na niektóre grzyby. W badaniach ustalono także jego działanie przeciwnowotworowe. Enzym ten wykorzystywany jest w przemyśle spożywczym (jako środek konserwujący), a także w medycynie. Naturalna wysoka zawartość lizozymu w miodzie chabrowym sprawia, że jest on wykorzystywany pomocniczo przy antybiotykoterapii, jako środek antybakteryjny i grzybobójczy. Sprawdza się także w leczeniu zakażeń jamy ustnej i układu moczowego. Miód ten wzmacnia odporność, chroniąc organizm przed bakteriami, wirusami i grzybami. Poza właściwościami leczniczymi, miód bławatkowy jest cenionym dodatkiem do potraw. Jego smak i wyrazisty zapach stanowią idealne dopełnienie wielu napojów, od prostej wody z miodem, miętą i cytryną po odżywcze koktajle ze świeżych owoców. Chętnie sięgają po niego cukiernicy, którzy dodają go zamiast lub obok stewi, syropów roślinnych lub cukru trzcinowego. Charakterystyczny lekko gorzki smak powoduje, że miód ten jest wykorzystywany także w przygotowywaniu marynat do mięs lub jako składnik sosów. Coraz częściej miód chabrowy znajdziemy w naturalnych kosmetykach-mydłach, masłach, balsamach do ciała i ust. Jego kojące i antybakteryjne działanie świetnie sprawdza się na wymagającej silnej dawki regeneracji skórze. Decydując się na dany kosmetyk warto sprawdzić, czy nie ma w nim miodu bławatkowego.", "url": "https://wcinaj-miod.pl/miod-blawatkowy/", "category": "lubelskie", "sub_category": "Napoje (alkoholowe i bezalkoholowe)", "phrase": "Trunek z płatków chabru (bławatkowy)"}