{"meta_description": "", "title": "Miód Bławatkowy Polski - Miód Dobry!", "content": "Zyskaj 10% dodatkowego rabatu! 1. Zapisz się na nasz newsletter i otrzymasz kod rabatowy. Zniżki sumują się! Kliknij po szczegóły. Choć chaber bławatek jest uznawany za chwast, nie można mu odmówić ani piękna, ani pożyteczności dla pszczół. Właściwości lecznicze miodu bławatkowego sprawiają, że słoiczki szybko znikają z naszych półek. Zaliczamy go do miodów rzadkich i niszowych, co dodatkowo zwiększa jego wartość i atrakcyjność. Miód bławatkowy powstaje z nektaru zbieranego przez pszczoły z kwiatów chabra bławatka (Centaurea cyanus L.). Jest to roślina jednoroczna z rodziny astrowatych, rosnąca na stanowiskach słonecznych: przydrożach, nasypach kolejowych i polach uprawnych – najczęściej jako chwast w zbożach ozimych. Do miejsca występowania rośliny nawiązuje angielska nazwa chabra bławatka, czyli cornflower, gdzie corn oznacza ‘zboże’. Dawna polska nazwa – chaber zbożowy – również odnosi się do miejsca, w którym zwykle znajdziemy tę roślinę. Ciekawostką jest, że łacińska nazwa chabra – Centaurea cyanus – nawiązuje do centaura Chirona, który sokiem z tej właśnie rośliny opatrywał ranę zadaną mu przez zatrutą strzałę Herkulesa. Drugi człon nazwy (cyanus) jest odniesieniem do koloru niebieskiego. Kwitnienie chabra bławatka przypada na okres od czerwca do września – kwitnie przez maksymalnie 8 tygodni. Zdarza się, że bławatek zaczyna kwitnąć już pod koniec maja, a jego kwitnienie może przedłużyć się nawet do października. Wydajność miodowa rośliny wynosi 60-350 kg/ha, a wydajność pyłkowa 10-96 kg/ha. Nektar wypełnia całą rurkę korony kwiatu, dlatego jest łatwo dostępny dla pszczół, a nektarowanie trwa cały dzień. Chaber bławatek doczekał się wielu różnych nazw ludowych, wśród których znajdziemy takie określenia jak głowacz, jasieniec, białasy, modrak, kardy, kwiatek wołoszek, modrzeńczyk, macoszka, samosiejka, wawer i wasilek. Oprócz bławatka wyróżniamy także chabry łąkowe, nadreńskie, driakiewniki i górskie. Choć kwiaty bławatka są cudownie ciemnobłękitne, tego koloru rzecz jasna nie uświadczymy w miodzie. Miód chabrowy w formie patoki ma kolor bursztynowożółty lub złocistożółty z zielonkawym odcieniem, natomiast po krystalizacji staje się żółty. Teoretycznie jego smak jest charakterystyczny, ostry i intensywny, a krupiec ma lekki posmak goryczki. Zapach bławatkowo-migdałowy. W praktyce miód bławatkowy (miewamy tylko z dwóch pasiek) jak dotąd nigdy nie zrobił na mnie wrażenia. Owszem, są osoby, którym jego smak przypadł do gustu, ale w mojej opinii nie wyróżnia się smakowo, w przeciwieństwie do miodu fenkułowego czy faceliowo-kolendrowego. Domieszkę nektaru z bławatka bardzo często można znaleźć w innych miodach, w tym wielokwiatowych, akacjowych czy faceliowych – taki dodatek sprawia, że miody stają się mniej mdłe i lepiej smakują. Warto zauważyć, że chaber bławatek jest uznawany za uporczywy chwast zbóż, dlatego wskutek intensywnego zwalczania chwastów z roku na rok jest go coraz mniej na polskich polach. Rdzenni mieszkańcy Ameryki Północnej wykorzystywali chabry w leczeniu wielu schorzeń, takich jak niestrawność, żółtaczka, choroby oczu czy rany po ukąszeniach przez jadowite zwierzęta. Nic więc dziwnego, że miód chabrowy ma cenne dla zdrowia właściwości, a kwiaty bławatka od lat są używane w ziołolecznictwie. Miód chabrowy – na co pomaga? Jest on szczególnie ceniony przez osoby cierpiące na schorzenia nerek. Po tę odmianę warto sięgnąć przy stanach zapalnych nerek, a także w celu zapobiegania tworzenia się złogów w drogach moczowych. To właśnie w miodzie chabrowym występuje największa zawartość lizozymu – enzymu występującego w układzie pokarmowym pszczół, ludzi i zwierząt. Lizozym odpowiada za prawidłowe funkcjonowanie układu odpornościowego, dlatego miód bławatkowy to świetny produkt na odporność. Do jego właściwości możemy również zaliczyć rozpuszczanie ścian komórkowych bakterii, co oznacza, że miód chabrowy wykazuje działanie antybiotyczne. Warto go stosować zarówno podczas choroby, jak i zapobiegawczo – profilaktykę zalecamy rozpocząć już wiosną lub latem. Miód chabrowy można spożywać tak jak każdy inny – na kanapce, w jogurcie, deserze, smoothie czy owsiance. Najlepiej dodawać go do zimnych potraw i napojów, gdyż temperatura powyżej 40°C niszczy właściwości zdrowotne miodu. Jeśli lubisz słodką herbatę, pamiętaj o tym, by przed dodaniem miodu przestudzić wrzątek. W kuchni zastosowanie znajdują również kwiaty bławatka, które mogą służyć do dekorowania sałatek, ciast i innych potraw. Wrzucając kwiaty do wrzątku lub herbaty, możemy natomiast uzyskać napar o pięknym niebieskim (a przy tym naturalnym) odcieniu. Aby w pełni korzystać z właściwości miodu chabrowego, polecamy rozpuszczać 1-2 łyżeczki w szklance przegotowanej, przestudzonej wody. Taki roztwór przykrywamy i odstawiamy w zacienione miejsce na około 12 godzin. Po tym czasie wypijamy małymi łykami. Najlepiej przygotowywać miksturę na wieczór i wypijać rano (na czczo). Aby składniki aktywne zawarte w miodzie mogły trafić przez śluzówkę do krwi, przed połknięciem wody z miodem przytrzymaj roztwór przez chwilę w ustach. Kupując w naszym sklepie, masz pewność, że nabywasz polski, surowy, bioaktywny i niepodgrzewany miód bławatkowy. Przywiązujemy ogromną wagę do jakości naszych produktów, dlatego wybieramy wyłącznie słoiki z zaufanych pasiek, w których pszczoły są szczęśliwe – nie są ani dokarmiane cukrem, ani nadmiernie eksploatowane. Miody chabrowe dostępne w naszej ofercie pochodzą z terenów słynących z występowania chabra bławatka – przede wszystkim z Pojezierza Drawskiego. W związku z tym, że miód bławatkowy jest miodem rzadkim, unikalnym i niszowym, cena za 1 kg może przekraczać 60 zł. Zdecydowanie warto jednak nabyć choć jeden słoik, zwłaszcza jeśli cenisz miody o ostrym, intensywnym i charakterystycznym smaku. Jeśli jednak zwracasz uwagę przede wszystkim na właściwości zdrowotne (a dopiero w dalszej kolejności na smak), miód chabrowy polecamy zwłaszcza osobom zmagającym się z dolegliwościami ze strony nerek. Szczegóły dotyczące poszczególnych produktów znajdziesz w opisie każdego miodu.", "url": "https://miod-dobry.pl/Miod-Blawatkowy-Polski/25", "category": "lubelskie", "sub_category": "Napoje (alkoholowe i bezalkoholowe)", "phrase": "Trunek z płatków chabru (bławatkowy)"}