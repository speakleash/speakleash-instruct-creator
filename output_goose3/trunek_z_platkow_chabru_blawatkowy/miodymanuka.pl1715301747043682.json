{"meta_description": "Chaber bławatek – właściwości i zastosowanie. Bławatek w folklorze. Naturalne barwienie tkanin w historii. Miód bławatkowy – właściwości. Herbata bławatkowa", "title": "Chaber bławatek i miód bławatkowy - wielka moc działania w takim małym kwiatku", "content": "Pośród wielu ziół, znanych i cenionych w kulturze ludowej, chaber bławatek zajmuje szczególne miejsce. Często traktowany jako chwast, ma wiele dobroczynnych właściwości – podobnie jak miód bławatkowy! Chaber bławatek (Centaurea cyanus L.) to roślina zielna znana i wykorzystywana w różnych dziedzinach od setek lat. Drobne kwiatki wyłaniające się spośród kłosów zbóż – to tradycyjny widok, bo bławatki chętnie „dołączają się” do innych roślin na polu. Chaber zazwyczaj ma niebieskie, ciemnobłękitne płatki, ale mogą też być białe, różowe lub czerwone. Kwitnie od maja do września. Kwiaty bławatka znajdują zastosowanie w medycynie ludowej czy kosmetyce, a nawet w kulinariach: można z nich przygotowywać napary, nalewki, sok, syropy. Szczególnie przydatne są ich właściwości moczopędne i ogólnie regulujący wpływ na układ moczowy. Płukanki na bazie kwiatów chabra działają kojąco na podrażnienia skóry, a także na zmęczone niebieskim światłem oczy. Niepozorny bławatek zyskał uznanie w kulturze i folklorze wielu krajów także z innych powodów. Na przykład w Polsce uważano, że po poświęceniu chronił dom przed burzami, a bydło przed czarami. Ceniły go takie historyczne osobistości, jak cesarz niemiecki Wilhelm I Hohenzollern i do dziś pozostaje narodowym kwiatem Estonii, a bławatkowy, modry kolor widnieje na fladze tego kraju. Skąd ten kolor na tkaninie? Substancje naturalne – na bazie roślin, owadów czy mięczaków – służyły do barwienia tkanin aż do drugiej połowy XIX wieku. Czerwień, żółć, błękit, zieleń, fiolet: dzięki naturalnym składnikom można było zafarbować całą tęczową paletę tkanin! Kolor niebieski zapewniał na przykład barwnik z urzetu barwierskiego i, oczywiście, chaber bławatek. Dzięki płatkom bławatka farbowano tkaniny czy papier – zresztą kwiat ten należy do jadalnych, więc można nim barwić nawet żywność. Przymiotnik „bławatny” oznaczał dawniej nie tylko chabrowy, modry kolor – było to także określenie drogiej jedwabnej tkaniny, która bardzo często bywała barwiona w różnych odcieniach błękitu. Chaber bławatek był w dawnych czasach wykorzystywany do barwienia tkanin, a także papieru W Polsce chaber bławatek jest traktowany jako chwast (zwłaszcza wśród zbóż). Oznacza to, że zazwyczaj rośnie na terenach wolnych od środków chwastobójczych. Dzięki temu już od początku jest bardziej ekologiczny! Pszczoły produkują miód bławatkowy od maja do września, ale właściwie nie potrzebują do tego tylko kwiatów: bławatek posiada nektarniki także poza kwiatami i można pozyskiwać z niego nektar nawet po przekwitnięciu. Miód pozyskiwany dzięki kwiatom bławatka pachnie bardziej intensywnie niż sama roślina. Ma ciemnożółty, herbaciany kolor o nieco zielonkawym odcieniu. Po procesie krystalizacji – który następuje zwykle około trzy miesiące po pozyskaniu miodu – osiąga matową, słomkowożółtą barwę. W smaku czuć goryczkę, która z czasem łagodnieje. Podwójna dawka bławatka w herbacie – to przepis idealny na jesienne wieczory. Wystarczy zaparzyć łyżkę suszonych kwiatów bławatka w szklance wrzątku, a po przestudzeniu dodać odrobinę miodu bławatkowego. Chabrowe „dwa w jednym” będzie dobrze działać na trawienie i odporność! Chaber bławatek to źródło zdrowia: w miodzie, w naparach czy bławatkowej herbatce!", "url": "https://miodymanuka.pl/manuka-miod-blawatkowy", "category": "lubelskie", "sub_category": "Napoje (alkoholowe i bezalkoholowe)", "phrase": "Trunek z płatków chabru (bławatkowy)"}