{"meta_description": "Kiełbasa felinowska...", "title": "Tradycyjne wyroby mięsne z województwa łódzkiego", "content": "Kiełbasa felinowska Produkt wpisany na listę produktów tradycyjnych w dniu 2016-01-19 w kategorii Produkty mięsne w woj. łódzkim. kiełbasa felinowska Wygląd: Kiełbasa w tzw. „pęcie” w naturalnym jelicie wieprzowym, lekko pomarszczona, równo uwędzona. Kształt: Pęto kiełbasy wydłużone w kształcie litery „U”. Rozmiar: Kiełbasa o długości od 30 cm do 40 cm, średnicy około 3 cm. Barwa: Jednolita, równa, ciemnobrązowa, lekko błyszcząca barwa zewnętrzna. Na przekroju jaśniejsza, ciemnoróżowa z widocznymi kawałkami mięsa. Konsystencja: Stała, widoczne kawałki mięsa. Smak: Smak dobrze doprawionego mięsa, z zapachem czosnku i dymu drzewnego. Tradycja: Felinów to nieduża wieś położona w województwie łódzkim w gminie Osjaków. Jest wsią typowo rolniczą, gdzie od dawna rozwijało się rzemiosło rzeźniczo-wędliniarskie. W latach 50-tych ubiegłego stulecia została opracowana przez mieszkańców receptura produktu o nazwie kiełbasa felinowska. Specyficzne właściwości produktu wynikają z odpowiedniej jakości mięsa, a także z proporcji przypraw i wędzenia w naturalnym dymie z drzew liściastych takich jak: dąb, olcha. „Pamiętam, że w 1959 roku po raz pierwszy uczestniczyłem w uboju i przerobie mięsa w swoim gospodarstwie. Farsz kiełbasiany dziś wytwarzany w kiełbasie felinowskiej jest taki sam jak wtedy – mięso i przyprawy” (Wywiad przeprowadzony z mieszkańcami wsi Felinów). Kiełbasa felinowska zajmowała w pożywieniu miejscowej ludności w przeszłości i dzisiaj w ciągu całego roku ważne miejsce, zwłaszcza podczas różnych świąt, w obrzędowości rodzinnej. Dziś produkt prezentowany jest na licznych targach, jarmarkach, kiermaszach i festiwalach. „Jej wiarygodna i stabilna jakość sprawia, że cieszy się dużym zaufaniem wśród mieszkańców naszej miejscowości i nie tylko. Wyjątkowość tego wyrobu jest potwierdzona przez wielu kupujących tę kiełbasę. Kiełbasa felinowska jest produktem bardzo mocno, szczególnie wpisanym w tradycję i historię naszego terenu” (Wywiad przeprowadzony z mieszkańcami wsi Felinów). Słonina wędzona z Szadku Produkt wpisany na listę produktów tradycyjnych w dniu 2014-11-21 w kategorii Produkty mięsne w woj. łódzkim. słonina wędzona z Szadku Wygląd: Płat słoniny o dość regularnym kształcie zbliżonym do prostopadłościanu, barwa jasnożółta, na przekroju biało-kremowa. Kształt: Kształt prostopadłościanu o szerokości około 14 cm, długości 25-30 cm i grubości około 3-4 cm, na przekroju prostokątny. Rozmiar: Około 1 kg. Barwa: Na zewnątrz barwa jasnożółta z rdzawymi kropkami, na przekroju biało-kremowa. Konsystencja: Konsystencja stała, mięso miękkie, soczyste, delikatne. Smak: Smak lekko słony z lekko wyczuwalnym ostrym, delikatny i aromatyczny. Zapach wędzonki charakterystyczny dla wyrobów wędzonych w tradycyjnej wędzarni. Tradycja: Aby mięso uzyskane z uboju nadawało się do spożycia na dłużej, stosowano różne metody konserwacji. Kiedy ubijano szczególnie dużą sztukę świni, która miała dużą ilość słoniny, wykorzystywano tę słoninę nie tylko do wyrobu smalcu, lecz również wytwarzano z niej słoninę wędzoną. Oddzieloną od reszty mięsa słoninę krojono na paski o szerokości kilkunastu cm: „słoninę młodą pokrajać w równe paski 40 cm, długie, a 10 cm szerokie, a następnie solono, dobrze ją nasolić i tak pozostawić na kilka dni” (M. Norkowska, „Spiżarnia i zapasy zimowe”). Każdy kawałek słoniny nacierany jest solą ze wszystkich stron i układany w wannach ściśle jeden przy drugim. Każdą warstwę przesypywało się solą. Po tygodniu przekładało się układając górne warstwy na dole: „oprócz soli i saletry, używamy do przyprawiania wędlin (…) angielskie ziele, pieprz, holender, tymianek, kardamon i paprykę” (M. Norkowska, „Spiżarnia i zapasy zimowe”). Po około dwóch tygodniach, słoninę otrząsało się z soli, obmywało w ciepłej wodzie, a następnie zawieszało na pętelkach na 2-3 godziny do ocieknięcia. Potem nacierało papryką ze wszystkich stron i zostawiało do obsuszenia: „Potem ją całą natrzeć papryką i powiesić w wędzarni, i przez kilka godzin przy wolnym ogniu wędzić, aż się upiecze” (M. Norkowska, „Spiżarnia i zapasy zimowe”). Słoninę wędzono gorącym dymem przez kilka godzin do uzyskania właściwej barwy i smaku. Do wędzenia używano najczęściej drewna olszowego, dębowego oraz drewna drzew owocowych z likwidowanych przydomowych sadów. Gotową słoninę wędzoną studzono i przenoszono w chłodne miejsce. Słonina wędzona z Szadku od prawie 70 lat produkowana jest według tej samej receptury i niezmiennie cieszy się powodzeniem wśród klientów. Słonina używana do jej produkcji pochodzi ze świń kupowanych od okolicznych rolników. Świnie te karmione są naturalnymi paszami, wytwarzanymi z lokalnych zbóż. Dzięki stosowaniu miejscowych surowców, jak również tradycyjnej receptury, powtarzalny od dziesięcioleci smak i jakość słoniny wędzonej z Szadku znajduje odzwierciedlenie w wysokich opiniach konsumentów i w szeregu nagród uzyskanych na różnych konkursach wojewódzkich. Boczek wędzony łuskany z Szadku Produkt wpisany na listę produktów tradycyjnych w dniu 2014-11-21 w kategorii Produkty mięsne w woj. łódzkim. boczek wędzony łuskany z Szadku Wygląd: Wydłużony płat boczku w kształcie nieregularnego prostopadłościanu. Kształt: Kształt prostopadłościanu o szerokości około 15-16 cm, długości około 40 cm i grubości około 6 cm. Na przekroju prostokąt o nieregularnych brzegach. Rozmiar: Od 1 do 2 kg. Barwa: Na zewnątrz barwa żółta do jasnobrązowej z różowym odcieniem, na przekroju jasnoróżowa do różowej z białymi przerośnięciami. Konsystencja: Konsystencja stała, plastry boczku ścisłe, soczyste. Smak: Smak lekko słony, charakterystyczny dla wyrobów wędzonych w tradycyjnej wędzarni. Zapach delikatny i aromatyczny. Tradycja: W Szadku tradycyjnie robiono boczek wędzony łuskany. Mięso przeznaczone na boczek wędzony łuskany z Szadku pochodzi ze świń hodowanych przez okolicznych rolników. Świnie te karmione są naturalnymi paszami m.in. z otrąb pozostałych z mielenia zboża. Do przygotowania boczku łuskanego wykorzystywano boczek surowy bez skóry i kości. Mięso podzielone na mniejsze kawałki najpierw nacierano solą, a następnie peklowano w roztworze soli. „Boczki obydwóch stron dobrze natrzeć solą i tak pozostawić na 24 godziny. Następnie je wysuszyć i włożyć w naczynie dębowe lub kamienne, przesypując z wierzchu i od spodu warstwą soli” (M. Norkowska, „Spiżarnia i zapasy zimowe”). Do marynaty dodawano również sól peklującą, pieprz i liść laurowy. Mięso należało peklować od dwóch do trzech tygodni, co jakiś czas przewracając je. Następnie mięso było wyciągane z peklownic, obsuszało się je, aby przygotować do wędzenia. Odpowiednio przygotowany boczek poddawany jest wędzeniu w wędzarniach opalanych drewnem olszowym, dębowym, jałowcowym oraz drewnem drzew owocowych z okolicznych sadów: „Do zabiegów tych służyły wędzarnie (…) Do wytwarzania potrzebnego dymu w wędzarni używano zwykle drewna olszowego lub dębowego” (J. P. Dekowski, „Z badań nad pożywieniem ludu łowickiego (1880-1939)” [w:] Prace i Materiały Muzeum Archeologicznego i Etnograficznego w Łodzi. Seria etnograficzna nr 12, Łódź 1968). Boczek należało wędzić w gorącym dymie do uzyskania odpowiedniej barwy i właściwego smaku: „po wyjęciu z marynaty wiesza się boczki na laskach w wędzarni i wędzi (…) dopóki nie nabierze koloru ciemnopomarańczowego. Takie boczki wędzone wyborne są do chleba na surowo” (M. Norkowska, „Spiżarnia i zapasy zimowe”). Uwędzony boczek następnie był parzony około godziny w zależności od wielkości, większe kawałki dłużej. Po wyjęciu z wody należało boczek wystudzić i przenieść do chłodnego miejsca. Boczek wędzony łuskany z Szadku swój znakomity, niepowtarzalny smak zawdzięcza rygorystycznemu przestrzeganiu zasad produkcji, tradycyjnym recepturom oraz szczególnym walorom Ziemi Szadkowskiej. Jest produkowany według tej samej, niezmiennej receptury od prawie 70 lat. Dzięki stosowaniu miejscowych surowców, jak również lokalnych zwyczajów produkcyjnych, powtarzalny od dziesięcioleci smak i jakość boczku wędzonego, znajduje odzwierciedlenie w wysokich opiniach konsumentów i w szeregu nagród uzyskanych na różnych konkursach wojewódzkich. Boczek wędzony z Zaborowa Produkt wpisany na listę produktów tradycyjnych w dniu 2014-11-21 w kategorii Produkty mięsne w woj. łódzkim. boczek wędzony z Zaborowa Wygląd: Wydłużony płat boczku o kształcie zbliżonym do prostopadłościanu. Kształt: Kształt nieregularnego prostopadłościanu, na przekroju kształt prostokąta. Rozmiar: 500-1000 g. Barwa: Boczek na zewnątrz ma barwę brązowo-czerwoną, na przekroju różowo-białą. Konsystencja: Konsystencja stała, łatwo daje się kroić. Plasterki boczku są miękkie, soczyste, nie rozpadają się. Smak: Smak i zapach charakterystyczny dla boczku wędzonego w ciepłym dymie z wyczuwalnym zapachem ziół oraz wędzonki. Tradycja: W Zaborowie w gminie Tomaszów Mazowiecki według tradycyjnej receptury stosowanej od lat międzywojennych niezmiennie przygotowywany jest boczek wędzony. Boczek wędzony z Zaborowa wyróżnia się tym, że jest długo wędzony w gorącym dymie, a następnie jest zapiekany. Po uboju i rozbiorze mięsa, wykrojone boczki należy podzielić na mniejsze kawałki, takie długie prostokątne części. Następnie mięso to należy zapeklować. „Marynatę przygotowywało się z wody z solą i saletrą, niewielką ilością cukru. Teraz nie wolno używać saletry tylko sól peklującą. Dodawano pieprz, ziele angielskie, liść laurowy i niektóre zioła z łąki. Boczki wkładało się do zalewy do beczki, dużej dębowej na minimum 10 dni. Co jakiś czas je obracano. Musiały być całe zanurzone w marynacie. Później po wyjęciu wycierało się te boczki i rozwieszało, żeby wyschły przez kilka godzin. Jak wyjęto rano to tak do południa. Później rozwieszano w nagrzanej wędzarni na kijach, ale tak żeby się nie dotykały. Wędzono w gorącym dymie z drewna bukowego lub olszowego, niekiedy dębowego. I tak przez 3 dni i pół. Boczek się jednocześnie wędził i zapiekał” (Wywiad przeprowadzony z mieszkańcami Zaborowa). Dobrze uwędzone boczki mają kolor brązowy lub brązowo-czerwony i mogą być przechowywane przez długi okres czasu. W Zaborowie boczek wędzony przygotowywany według tradycyjnej receptury z lat międzywojennych cieszy się nieustającym zainteresowaniem wśród konsumentów województwa łódzkiego.", "url": "https://dzienniklodzki.pl/tradycyjne-wyroby-miesne-z-wojewodztwa-lodzkiego-produkty-tradycyjne-z-wojewodztwa-lodzkiego/gh/c17-16337365/5", "category": "łódzkie", "sub_category": "Mięso świeże oraz produkty mięsne", "phrase": "Boczek wędzony łuskany z Szadku"}