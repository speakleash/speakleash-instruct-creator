{"meta_description": "Wiadomości z regionu", "title": "Salceson Wizytowy i papryka tematem konferencji w Zakrzewie - Wiadomości Region - Radom24.pl", "content": "Papryka Przytyczka firmuje osiągnięcia ogrodników największego obecnie w Polsce zagłębia papryki ciepłolubnej, uprawianej na dość dużą skalę w powiatach radomskim, przysuskim i białobrzeskim. Duża jest w tym jednak zasługa samorządów gminnych i powiatowych oraz Stowarzyszenia „Razem dla Radomki”.     Salceson Wizytowy, to przede wszystkim sukces rodziny Pysiaków, a szczególnie małżonków - Elżbiety i Wojciecha. Nie byłoby jednak tego sukcesu bez wspierania tej i innych inicjatyw przez wójta Gminy Zakrzew – Sławomira Białkowskiego oraz Stowarzyszenia „Razem dla Radomki”, któremu prezesuje Cezary Adam Nowek. Kto wie, czy obydwa produkty regionalnej nie znajdą uznania w Komisji Europejskiej. A wówczas mogą znaleźć popyt na dużym rynku europejskim.  Wiele ciekawych rzeczy głównie na temat Salcesonu Wizytowego, ale także Papryki Przytyckiej oraz innych produktów regionalnych i lokalnych z terenu działania LGD Stowarzyszenie „Razem dla Radomki” dowiedzieli się uczestnicy konferencji obradującej 14 sierpnia po południu w Gminnym Centrum Informacji, Edukacji i Kultury w Zakrzewie. Wójt Gminy, Sławomir Białkowski omówił na niej rolę Lokalnej Grupy Działania w rozwoju wsi podradomskich. Wojciech Pysiak – zaprezentował tradycje wędliniarskie rodziny, sięgające roku 1856. Salceson Wizytowy jako Produkt Regionalny jest owocem tej tradycji, ale przecież asortyment produkcji wędliniarskiej w gospodarstwie rolnym rodziny Pysiaków jest bardzo urozmaicony i ma szansę wejścia także na rynek europejski.    Prezes Stowarzyszenia „Razem dla Radomki” Cezary Adam Nowek przybliżył możliwości otwierające się przed produktami tradycyjnymi i lokalnymi. Więcej na ten temat w kolejnym sierpniowym wydaniu Tygodnika Radomskiego w Gminach i Powiatach.", "url": "https://www.radom24.pl/artykul/czytaj/7655", "category": "mazowieckie", "sub_category": "Mięso świeże oraz produkty mięsne", "phrase": "Salceson wizytowy"}