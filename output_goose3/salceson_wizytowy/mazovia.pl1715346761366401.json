{"meta_description": "", "title": "Salceson wizytowy - Witryna", "content": "Salceson wizytowy to produkt posiadający wieloletnią tradycję produkcji w Zdziechowie – małej miejscowości położonej w powiecie radomskim. Jego sposób produkcji oraz tradycyjna, niezmieniona przez lata receptura sprawiały, że to właśnie wyjątkowy smak odróżnia ten produkt od innych podobnych wyrobów oferowanych na rynku. Do produkcji salcesonu używane jest mięso wieprzowe tylko I klasy: golonka, głowizna, kawałki szynki bez sztucznych dodatków i konserwantów. Na początku mięso zostaje umieszczone w specjalnej marynacie i pozostaje tam przez kilka dni. Dla uzyskania charakterystycznego smaku i zapachu do marynaty dodawana jest mieszanka ziół. Zamarynowane mięso gotuje się i przyprawia solą, pieprzem i nakłada w naturalne żołądki wieprzowe i ponownie gotuje. Ostatnim etapem produkcji salcesonu jest uformowanie jego kształtu oraz ostudzenie. Gotowy salceson jest produktem chudym o niskiej zawartości tłuszczu. Ponadto, jest źródłem wysokowartościowego białka, a także żelaza, cynku oraz witamin z grupy B. Mimo ograniczonej produkcji salceson wizytowy jest produktem o wysokiej renomie i rozpoznawalności na rynku wojewódzkim, o czym świadczą liczne przyznane wyróżnienia.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/produkty-miesne/salceson-wizytowy.html", "category": "mazowieckie", "sub_category": "Mięso świeże oraz produkty mięsne", "phrase": "Salceson wizytowy"}