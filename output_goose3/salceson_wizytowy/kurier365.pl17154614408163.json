{"meta_description": "Na Mazowszu zakończyła się, szósta już, edycja konkursu na regionalne przysmaki. Ma on na celu popularyzację najlepszych i umożliwić im przekroczenie...", "title": "Laury Mazowsza", "content": "O nagrodę, którą jest Laur Marszałka Województwa Mazowieckiego ubiegać się mogą wyłącznie produkty wysokiej jakości, wytwarzane od dawna, przede wszystkim w oparciu o stare receptury i zgodnie z tradycjami kuchni regionalnej. Doceniana jest również oryginalność w podejściu do żywności i przetwórstwa. Konkursy te stanowią odpowiedź na wzrost zainteresowania konsumentów zdrową i smaczną żywnością. A oznaczanie Laurem wyróżnionych produktów potwierdza ich wysoką jakość, co przekłada się również na sprzedaż i ceny. W ciągu dotychczasowych sześciu edycji tego konkursu zgłoszono do niego ponad 370 produktów, z których Laurami wyróżniono około 70. W br. spośród ubiegających się o to wyróżnienie 80. wśród laureatów znalazło się 16. W siedmiu podstawowych kategoriach: wyroby piekarnicze, cukiernicze, przetwory mięsne i produkty pochodzenia zwierzęcego, przetwory owocowe i warzywne oraz produkty pochodzenia roślinnego, produkty mleczarskie, miody oraz napoje. W br. były one oceniane w dwu grupach producentów indywidualnych oraz przedsiębiorców. Co pozwoliło na bardziej wyrównaną rywalizację. Finał – z prezentacją i degustacją nagrodzonych przysmaków oraz wręczeniem zwycięzcom dyplomów oraz nagród rzeczowych odbył się w Warszawie w sali konferencyjnej Centralnej Biblioteki Rolniczej. Zaproszono na nie m.in. przedstawicieli prasy, w tym naszego portalu. Pozwoliło to dokonać niejako „oceny wtórnej\" wyróżnionych produktów, która np. w moim przypadku nie do końca pokrywała się z decyzjami jury. Dodam, że część laureatów zaprezentowała tylko te produkty, które otrzymały Laury, np. Okręgowa Spółdzielnia Mleczarska Siedlce twaróg półtłusty, wykładając na stole trzy jego opakowania detaliczne i częstując chętnych jego kawałeczkami. Podobnie producent Czosnku Latowickiego, Grzegorz Odalski ze Starchomina w pow. mińskim rozłożył na stole warkocze dorodnego czosnku, a wśród nich kilka słoiczków z nim, w trzech rodzajach zalewy: z cukru, octu, soli, oliwy lub oleju i dodatkiem ziela angielskiego lub liścia laurowego. Tak przygotowany czosnek okazał się znakomity w smaku, ze złagodzonym charakterystycznym zapachem i ostrością. Świetny dodatek do wędlin lub mięs. Również niektórzy wyróżnieni pszczelarze ograniczyli swoją ekspozycję i degustację do jednego, nagrodzonego Laurem gatunku miodu. Inni, zwłaszcza piekarze, rzeźnicy i wędliniarze, a także cukiernicy, pokazali całą gamę swoich wyrobów. Pozwalało to lepiej docenić, że oprócz nagrodzonych w tym konkursie, oferują również inne, nie mniej smaczne czy oryginalne. Degustowałem większość wyróżnionych przysmaków i produktów, poza olejami i miodami. Najbardziej smakował mi Pstrąg Nadbużański z gospodarstwa Andrzeja Sosińskiego z Ołtarzy-Gołaczy w gminie Nur, pow. ostrowski. To rewelacyjna w smaku nawet na zimno – chociaż można sobie wyobrazić jak smakuje na gorąco, świeżo wyjęta z wędzarni ryba – patroszona, wędzona z głową oraz płetwami, wcześniej długo moczona w specjalnej zalewie ziołowo-pieprzowej. Znakomity okazał się, pomimo trochę pretensjonalnej nazwy, Salceson Wizytowy wytwarzany przez Wojciecha Pysiaka ze Zdziechowa, g. Zakrzew, pow. ostrołęcki. Jak zdradził producent, mięso na ten salceson marynowane jest przez 7 dni w zalewie ziołowej, a następnie gotowane, doprawiane, mieszane i wkładane w naturalny żołądek wieprzowy. 85. hektarowe obecnie gospodarstwo w którym wyrabia się m.in. ten salceson istnieje od 1856 r., a wyroby mięsne, w tym salceson, produkuje się w nim od początku XX wieku. Surowiec jest własny. Przy czym cała powierzchnia gospodarstwa wykorzystywana jest do produkcji paszy dla świń. Świetne w smaku były duże, pieczone pierogi z ciasta drożdżowego, o długości 15-20 cm, obficie nadziewane farszem z kiszonej kapusty, kaszy jaglanej, grzybów leśnych, smażonego boczku, kiełbasy, cebuli i przypraw. W wersji postnej bez boczku i kiełbasy, a z olejem lnianym. Nazywają się one Sójką Mazowiecką, wykańczane są charakterystycznym warkoczem z ciasta. Produkowane są ręczni, według przepisu przekazywanego z pokolenia na pokolenie, w rodzinie Anny Kołtuniak z Podcierni, g. Cegłów, pow. miński. „Sójki\" już od 2009 r. wpisane są na Listę Produktów Tradycyjnych. Sądzę, nie było niestety okazji, aby się o tym przekonać, że smakują one jeszcze lepiej na gorąco, świeżo wyjęte z pieca. Z produktów piekarniczych doskonały okazał się, nagrodzony laurem, „Chleb Śródziemnomorski\", jeden z gatunków zaprezentowanych przez Piekarnię Baldwin Jastrzębski Mańkowski, sp.j. z gminy Skórzec, pow. siedlecki. Jest to chleb wytwarzany na naturalnym zakwasie z mąki żytniej i pszennej oraz ziaren: dyni, słonecznika, siemienia lnianego i płatków owsianych oraz posypywany tymiankiem. Gdy usiłowałem ustalić skąd wzięła się jego nazwa oraz gdzie nad Morzem Śródziemnym można go kupić, bo objechałem je nie raz całe, ale takiego chleba na południu Europy nie spotkałem, okazało się, że nazwa pochodzi od... dodawanej do niego oliwy z oliwek. Spośród nagrodzonych słodyczy pyszny był „Tort Marengowy\" Jolanty Wołynik z Legionowa, a także „Ciasteczka Zbożowe Crunchy „Florentynki z żurawiną\" z Zakładów Spożywczych Malwa w Blichowie, gm. Bułkowo, pow. Płocki. Najbardziej smakowała mi jednak „Krucha Rurka z Kajmakiem i Śmietaną\" z cukierni „Małgosia\" Jadwigi Małgorzaty Rogulskiej w Radzyminie. Moim zdaniem zdecydowanie niedoceniona przez jury, gdyż jedynie wyróżniona, a nie nagrodzona. Był to, nie tylko w mojej ocenie, najlepszy wyrób cukierniczy w tegorocznym konkursie. Po prostu pycha! {gallery}12968{/gallery} Wśród napojów wyróżniał się 5,5 proc. „Cydr Ignaców\" z lokalnych jabłek, wytwarzany metodą fermentacji oraz rocznego leżakowania i dojrzewania, produkowany przez firmę Cydr Tomasz Porowski, Marcin Hermanowicz z Ignacowi, gm. Błędów, pow. grójecki. Laurem nagrodzono również – słusznie – wytwarzany z miodu z własnej pasieki „Krupnik Kurpiowski\" Andrzeja Kaliszewskiego z Białobieli, gm. Lelis, pow. ostrołęcki. Serwowana przez niego, również własnej roboty, „Kminkówka\" nie ustępowała mu jakością. To tylko przykłady produktów, na które szczególną uwagę zwróciło moje podniebienie. Pełną listę laureatów zamieszczamy niżej. Dodam, że uroczystą prezentację laureatów oraz wręczanie Laurów, nagród i wyróżnień przez Marszalka Województwa Mazowieckiego Adama Struzika umilała młodzieżowa orkiestra dęta OSP Gozdowo, pow. Sierpc. Grupa A – producenci indywidualni (rodzaj produktu, nazwa produktu, producent): Wyroby piekarnicze - SÓJKA MAZOWIECKA - ANNA KOTUNIAK, Podciernie, gmina Cegłów, powiat miński; Wyroby cukiernicze - TORT MARENGOWY (BEZOWY) - JOLANTA WOŁYNIK, Legionowo,powiat legionowski; Wyroby cukiernicze (wyróżnienie) - TRADYCYJNE PĄCZKI RODZINNE - ANNA WOJCIECHOWSKA, gmina Gzy, powiat pułtuski; Przetwory mięsne, produkty pochodzenia zwierzęcego - PSTRĄG NADBUŻAŃSKI WĘDZONY - ANDRZEJ SOSIŃSKI, Ołtarze-Gołacze, gmina Nur, powiat ostrowski; Produkty mleczarskie - SER MOCEK Z MLEKA KROWY POLSKIEJ CZERWONEJ - ANITA MIERZEJEWSKA, gmina Wiśniewo, powiat mławski; Owoce, warzywa, przetwory owocowe i warzywne; produkty pochodzenia roślinnego - CZOSNEK LATOWICKI MARYNOWANY - GRZEGORZ ODALSKI, Strachomin, gmina Latowicz, powiat miński; Miody - MIÓD LIPCOWY - MIROSŁAW PĘDZICH, Ostrów Mazowiecka, powiat ostrowski; Napoje - KRUPNIK KURPIOWSKI - ANDRZEJ KALISZEWSKI, Białobiel, gmina Lelis, powiat ostrołęcki; Wyroby cukiernicze - CIASTECZKA ZBOŻOWE CRUNCHY „FLORENTYNKI Z ŻURAWINĄ\" - ZAKŁADY SPOŻYWCZE MALWA, Blichowo, gmina Bulkowo, powiat płocki; Wyroby cukiernicze (wyróznienie) - KRUCHA RURKA Z KAJMAKIEM I ŚMIETANĄ - CUKIERNIA MAŁGOSIA, Radzymin, powiat wołomiński; Przetwory mięsne, produkty pochodzenia zwierzęcego - SALCESON WIZYTOWY - WOJCIECH PYSIAK DZIAŁALNOŚĆ MARGINALNA LOKALNA I OGRANICZONA, Zdziechów, gmina zakrzew, powiat radomski; Produkty mleczarskie - TWARÓG PÓŁTŁUSTY - OKRĘGOWA SPÓŁDZIELNIA MLECZARSKA SIEDLCE, Siedlce, powiat siedlecki; Owoce, warzywa, przetwory owocowe i warzywne; produkty pochodzenia roślinnego - OLEJ RZEPAKOWY TŁOCZONY NA ZIMNO - GOSPODARSTWO PRODUKCYJNO-HANDLOWO-USŁUGOWE „KOWALSKI\", Winniki, gmina Nasielsk, powiat nowodworski; Miody - MIÓD PSZCZELI LIPOWY - PACHNICZÓWKA Sp. z o. o., gmina Grębków, powiat węgrowski; Napoje - CYDR IGNACÓW - CYDR TOMASZ POROWSKI, MARCIN HERMANOWICZ, Ignaców, gmina Błędów, powiat grójecki.", "url": "https://kurier365.pl/globtroter/12968-laury-mazowsza.html", "category": "mazowieckie", "sub_category": "Mięso świeże oraz produkty mięsne", "phrase": "Salceson wizytowy"}