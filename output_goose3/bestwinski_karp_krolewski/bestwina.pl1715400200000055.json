{"meta_description": "", "title": "..:: - Oficjalny serwis Gminy Bestwina ::..", "content": "Nie tylko łowią – ale przede wszystkim dbają o dobrostan i estetykę akwenów cieszących oczy mieszkańców. Stowarzyszenie Wędkarskie „Kaniowski Karp Królewski” im. A. Gascha w dniu 4 lutego zgromadziło się w kaniowskim Domu Strażaka na swoim dorocznym zebraniu sprawozdawczym, gdzie podejmowało najważniejsze dla swojej społeczności decyzje. A grupa to niemała: Stowarzyszenie liczy obecnie 410 członków, wliczając w to zarówno tych czynnych, jak i młodzieżowych. Najbardziej znanym wydarzeniem współorganizowanym przez Stowarzyszenie jest oczywiście Święto Karpia Polskiego. To jednak tylko wierzchołek góry lodowej: 8 zawodów wędkarskich, otwarte zawody karpiowe, udział w Dożynkach Gminnych, uroczystościach, zbiórkach charytatywnych (w szczególności WOŚP)… lista jest bardzo długa, prezes Roman Sas ze swoich kolegów i koleżanek może być naprawdę dumny. W różnych poczynaniach wspomaga wędkarzy Urząd Gminy Bestwina. W zebraniu walnym uczestniczył razem z wędkarzami wójt Artur Beniowski, przybyli ponadto sołtys Kaniowa Marek Pękala, dyrektor GOK Grzegorz Boboń, radny Rady Powiatu Bielskiego Łukasz Pasierbek. Goście razem z władzami Kaniowskiego Karpia Królewskiego uhonorowali liderów klasyfikacji „Wędkarz Roku”. Pierwsze miejsce zajął Janusz Niemiec, drugie – Maciej Czajciński, trzecie – Stanisław Żabka.", "url": "https://bestwina.pl/aktualnosci/stowarzyszenie-wedkarskie-kaniowski-karp-krolewski-na-walnym-zebraniu", "category": "śląskie", "sub_category": "Produkty rybołówstwa, w tym ryby", "phrase": "Bestwiński karp królewski"}