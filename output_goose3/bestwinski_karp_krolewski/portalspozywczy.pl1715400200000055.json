{"meta_description": "", "title": "Bestwiński karp królewski na liście produktów tradycyjnych", "content": "Bestwiński karp królewski to kolejny produkt tradycyjny z województwa śląskiego wpisany na listę prowadzoną przez Ministerstwo Rolnictwa i Rozwoju Wsi. Na liście zarejestrowanych jest już 1285 produktów z całego kraju, w tym 137 ze Śląska. Wniosek o wpis karpia na listę produktów tradycyjnych złożyło Stowarzyszenie Lokalna Grupa Rybacka - Bielska Kraina z Bielska-Białej. W kategorii \"produkty rybołówstwa\", obejmującej teren woj. śląskiego, znajdują się obecnie cztery wpisy. Historia hodowli bestwińskiego karpia królewskiego sięga XIX wieku. Wówczas, jak poinformowało stowarzyszenie, w okolicach Bestwiny udało się wyhodować karpia zwanego galicyjskim lub królewskim, charakteryzującego się \"małą głową i mięsistym ciałem\". \"Karp po raz pierwszy został zaprezentowany podczas międzynarodowej wystawy rolniczej w 1880 roku w Berlinie i zdobył złoty medal\" - powiedziała PAP we wtorek dyrektor biura stowarzyszenia Malwina Kleszcz. Kleszcz dodała, że metody chowu karpia praktycznie nie uległy zmianie i nadal są stosowane w gospodarstwach rybackich w okolicach Bestwiny i sąsiednich gmin, tj. m.in. w Czechowicach-Dziedzicach, Jasienicy, Wilamowicach. Na listę produktów tradycyjnych prowadzoną przez resort rolnictwa wpisywane są produkty, stanowiące element dziedzictwa kulturowego regionu, wytwarzane tradycyjnymi metodami, wykorzystywanymi co najmniej od 25 lat. Obecnie znajduje się na niej 137 produktów tradycyjnych z woj. śląskiego. Pod względem liczby zarejestrowanych produktów, Śląskie jest na trzecim miejscu w kraju, po woj. podkarpackim, które zarejestrowało 163 produkty i po woj. pomorskim, które ma ich 151. Jak poinformował wydział gospodarki, promocji i współpracy międzynarodowej Urzędu Marszałkowskiego w Katowicach w przygotowaniu są cztery kolejne wnioski, dotyczące m.in. ciastek sprzedawanych na odpustach i soku jabłkowego tłoczonego. Kolejny wniosek szykuje również Stowarzyszenie Lokalna Grupa Rybacka - Bielska Kraina, które zamierza zgłosić na listę produktów tradycyjnych \"pstrąga górskiego\". Szacuje się, że ministerialną listę mogłoby wzbogacić jeszcze co najmniej 50 produktów z woj. śląskiego.", "url": "https://www.portalspozywczy.pl/mieso/wiadomosci/bestwinski-karp-krolewski-na-liscie-produktow-tradycyjnych,103806.html", "category": "śląskie", "sub_category": "Produkty rybołówstwa, w tym ryby", "phrase": "Bestwiński karp królewski"}