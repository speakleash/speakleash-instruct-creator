{"meta_description": "Przepis na pieczony camembert z orzechami. Jak zrobić pieczony camembert z orzechami? Ciekawy pomysł na ser camembert. Co to jest camembert?", "title": "Pieczony camembert z orzechami", "content": "Pieczony camembert z orzechami pozwoli wam we wspaniały sposób rozpocząć nowy dzień. Ostatnio przytrafiają mi się same wspaniałe rzeczy. W kuchni także. Ostatnio mieliśmy bliskie spotkanie z pieczonym camembertem i ogłaszam wszem i wobec, że jest to najlepsza rzecz jaka może Wam się przytrafić o poranku. Zwłaszcza w towarzystwie kawy i grzanek. Czym właściwie jest camembert? To miękki ser podpuszczkowy, produkowany z niepasteryzowanego mleka krowiego. Zazwyczaj jest on okrągłego kształtu, sprężysty, biały na zewnątrz (to efekt działania pleśni) i kremowy w środku. Pakowany jest w papier, a następnie dopiero w pudełko. Ser camembert kojarzony jest przede wszystkim z Francją, chociaż swoją odmianę mają m.in. Czesi (hermelin), a w Polsce popularnością cieszył się tzw. słupski chłopczyk. Camembert to wyjątkowo wdzięczny składnik, gdyż można przyrządzić go na kilka sposobów. Ser można grillować, smażyć w panierce, a nawet marynować (nakladany hermelin to czeski klasyk). My natomiast upieczemy go w piecu. Jak przystało na poranne danie, prawie nie ma z nim roboty. Ser camembert wystarczy przekroić na pół, a następnie delikatnie wcisnąć w niego ulubione zioła – w moim przypadku to świeży tymianek i oregano. Troszkę pieprzu i soli też z pewnością nie zaszkodzi. Serw wkładamy na ok. 10 minut do piekarnika rozgrzanego do ok. 150-180 stopni. Czekamy aż środek stanie się płynny. Na koniec posypujemy ser pokruszonymi orzechami i cała praca już za nami. Orzechy to oczywiście tylko jedna z opcji. Przy wytrawnym camembercie dobrze sprawdzi się m.in. konfitura z żurawiny, dżem lub miód. Ten ser jest niemal stworzony do tego, aby eksperymentować z różnymi smakami. Jednak pamiętajcie, aby nie przeholować. To ser ma być królem śniadania. Camembert upieczony. Teraz pozostaje tylko cieszyć się świetnie rozpoczętym porankiem! Zobacz też inne przepisy na śniadania:", "url": "https://okolicepalnika.pl/przepis/pieczony-camembert-orzechami/", "category": "pomorskie", "sub_category": "Sery i inne produkty mleczne", "phrase": "Ser pleśniowy camembert „Słupski Chłopczyk”"}