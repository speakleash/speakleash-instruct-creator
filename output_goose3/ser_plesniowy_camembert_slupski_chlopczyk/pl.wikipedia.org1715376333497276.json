{"meta_description": "", "title": "Camembert (ser) – Wikipedia, wolna encyklopedia", "content": "Camembert, kamamber[1] – miękki ser podpuszczkowy. Nazwa sera pochodzi od wsi o tej samej nazwie w departamencie Orne, w Normandii, gdzie w 1791 r. opracowano ścisłą recepturę produkcji tego sera. Oryginalny camembert jest produkowany z niepasteryzowanego mleka krowiego. W procesie dojrzewania dzięki grzybom pleśni z gatunku Penicillium camemberti pokrywa się charakterystyczną białawą pleśnią. Oryginalny camembert jest formowany w krążki o masie ok. 250 g i pakowany w papier i pudełko. We Francji prawo do nazwy Camembert ma tylko kilkuset wytwórców z departamentu Orne, którzy są poddawani szczegółowej kontroli jakości, w ramach systemu apelacyjnego (AOC – Appelation d’origine contrôlée; kontrolowanej nazwy pochodzenia) podobnego do systemu apelacji winiarskich. W Polsce jest kilku producentów, np. Bongrain (Turek). Czeski odpowiednik nazywa się hermelín. Przed wojną popularny był ser Słupski chłopczyk, obecnie produkowany w Bawarii. Próba odnowienia tradycji w Słupsku nie udała się. Oryginalny camembert jada się zawsze świeży (maksimum tydzień od daty produkcji). Powinien być sprężysty przy lekkim naciskaniu, mieć wewnątrz barwę kremową (a nie żółtą) i fakturę porowatą, bez nacieków. Nacieki, ostry zapach zgnilizny i żółta barwa świadczy o tym, że ser się popsuł i zasadniczo nie nadaje się już do spożycia – choć istnieją osoby, którym stary, przejrzały ser smakuje bardziej od świeżego. Camembert można smażyć (panierowany lub bez panierki) lub piec, podawać np. z żurawinami. Można też marynować (po czesku nakládaný hermelín). • wartość energetyczna – 299 kcal – jest to produkt wysokokaloryczny, ze względu na wysoką zawartość tłuszczów, • białko – 20 g, co stanowi bogate źródło białka na tle innych produktów spożywczych, • błonnik – nie zawiera błonnika, podobnie jak inne sery, • tłuszcze – 24 g, z czego 15 g to tłuszcze nasycone, a 8 g to tłuszcze nienasycone, • cholesterol – 72 mg[2], co wpisuje się w średnią jego zawartość w różnych serach [potrzebny przypis], • witaminy – wśród serów, jest to [potrzebny przypis] źródeł witamin z grupy B (szczególnie B2, B5, B6 i kwas foliowy).", "url": "https://pl.wikipedia.org/wiki/Camembert_(ser)", "category": "pomorskie", "sub_category": "Sery i inne produkty mleczne", "phrase": "Ser pleśniowy camembert „Słupski Chłopczyk”"}