{"meta_description": "", "title": "Ręcznie robione, tradycyjne oraz nowatorskie, naturalne albo... z popiołem. Pomorskie kozie sery [POSŁUCHAJ]", "content": "Mogłoby się wydawać, że sery nie są mocną stroną Pomorza. Nic bardziej mylnego! Na Liście Produktów Tradycyjnych Województwa Pomorskiego znajduje się wiele serów. Są to m.in. „Ser topiony na parze z kminkiem” oraz ser pleśniowy typu camembert „Słupski Chłopczyk”. Tradycyjne, pomorskie sery kozie robi Katarzyna Fiebierg-Błaszkowska w swoim gospodarstwie w Śliwinach koło Tczewa. Jej ser kwasowo-podpuszczkowy zdobył I nagrodę na V Ogólnopolskim Festiwalu Serów Farmerskich i Tradycyjnych w Lidzbarku Warmińskim. Pani Katarzyna, razem z autorem książki Pomorze na Talerzu. Smakuj z Radiem Gdańsk Jarosławem Mykowskim, byli gośćmi Eweliny Potockiej w audycji Gotuj się na weekend. – Są kozy typowo mleczne, są kozy mieszanki i mięsne. Najbardziej popularne są chyba mieszanki. Im zwierzę bardziej szlachetne, tym jest bardziej wymagające i wrażliwe, m.in. na to, co jedzą. W powszechnym mniemaniu koza zje wszystko. To nieprawda. Jest bardzo wybredna – mówi Katarzyna Fiebierg-Błaszkowska. – Dużą satysfakcję sprawia mi robienie próbowanie nowego, eksperymentowanie, na przykład robię ser z popiołem, „Psyche”, jest pleśniowy, ale to nie jest taka pleśń, jak przy camembertach, ma specyficzny zapach i 3 lata temu zdobył nagrodę na festiwalu w Lidzbarku Warmińskim.", "url": "https://radiogdansk.pl/kultura/2018/04/15/recznie-robione-tradycyjne-oraz-nowatorskie-naturalne-albo-z-popiolem-pomorskie-kozie-sery-posluchaj/", "category": "pomorskie", "sub_category": "Sery i inne produkty mleczne", "phrase": "Ser pleśniowy camembert „Słupski Chłopczyk”"}