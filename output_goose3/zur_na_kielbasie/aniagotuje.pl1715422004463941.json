{"meta_description": "Najlepszy przepis na żurek wielkanocny na zakwasie. To sprawdzony przepis na żurek wielkanocny na wędzonce i białej kiełbasie, który możesz podać z gotowanym jajkiem, ziemniakami czy wzbogacić o łyżkę chrzanu.", "title": "Żurek wielkanocny", "content": "Żurek wielkanocny możesz podać z ziemniakami, gotowanym jajkiem, czy też kromką razowego pieczywa. Do zupy w trakcie gotowania można tez dodać dodatkowo ząbek czosnku. Wszystko zależy od tego, czy lubisz żurek ostrzejszy, czy delikatniejszy. Mój ulubiony, tradycyjny przepis na żurek wielkanocny na wędzonce i białej kiełbasie. Ten wyjątkowy żurek zabielam odrobiną śmietanki, by był delikatniejszy. Czasem dodaję też łyżkę tartego chrzanu. Aby zrobić żurek wielkanocny należy ugotować wcześniej bulion warzywny. Ja gotuję go sobie dzień wcześniej i przelewam do dużego słoika lub miski. Wówczas w dniu szykowania żurku robię go już błyskawicznie. Bulion do żurku szykuję z kilku warzyw, bez dodatku ziół. Na tarce ścieram: kawałek bulwy selera, korzeń pietruszki, obraną marchew. Dodaję kawałek pora i zalewam 1,5 litra wody. Całość gotuję godzinę. Bulion przecedzam i po przestudzeniu odkładam do lodówki lub od razu używam do zrobienia żurku. Podstawą dobrego żurku jest zakwas żytni. Polecam skorzystać z mojego przepisu na zakwas na żurek. Zakwas szykuję z dużą ilością czosnku. Jest mocny, najlepszy do żurku tradycyjnego. Możesz też kupić gotowy zakwas w butelce. Skoro masz już wywar z warzyw oraz zakwas żytni, to zrobienie żurku zajmie Ci już tylko około 30 minut. Przygotuj sobie boczek surowy wędzony oraz kiełbasę podsuszaną i kiełbasę białą. Boczek pokrój w drobną kostkę. Kiełbasę podsuszaną pokrój w plasterki. Kiełbasę białą parzoną również pokrój w plasterki. Jeśli używasz kiełbasy białej surowej, najpierw podgotuj ją w wywarze warzywnym. Wystarczy około 3-4 minut. Wyjmij, ostudź i pokrój w plasterki. Boczek podsmażaj kilka minut na patelni. Dodaj też obie kiełbasy i smaż całość jeszcze do 4-5 minut. W tym samym czasie wywar warzywny wlej do średniego garnka. Ustaw średnią moc palnika i podgrzewaj do zagotowania.Całą zawartość patelni przełóż do gotującego się bulionu warzywnego. Zupę gotuj około 5 minut.Do zupy wlej kolejno cały zakwas na żurek. Zakwas trzeba wcześniej zamieszać, by przelać do zupy całą zawartość. Czasem do zakwasu dodaję dodatkowo łyżkę mąki żytniej typ. 2000. Dodaj również jedno opakowanie przyprawy do żurku i barszczu białego lub przyprawy: 1 rozgniecione ziarno ziela angielskiego; 1 liść laurowy; po 1/4 łyżeczki czosnku i soli; łyżeczka majeranku. Przyprawę wsyp bezpośrednio do zupy. Zupę doprowadź do wrzenia ciągle ją mieszając. Żurek powoli zacznie gęstnieć. Wystarczy kilka minut gotowania.Na koniec dodaj też 3 łyżki śmietanki słodkiej 30 %. Takiej śmietanki nie trzeba wcześniej zaprawiać. Jeśli wolisz użyć kwaśnej, wysokoprocentowej śmietany, to pamiętaj by do szklanki odlać trochę wrzącego żurku. Wywar wymieszaj ze śmietaną i ponownie wlej do żurku. Żurek zamieszaj i wyłącz. Żurek wielkanocny możesz podać z polówkami jajek. Zobacz jak ugotować jajka na twardo. Możesz go też podać z ciemnym pieczywem pieczonym na zakwasie. Smak żurku można też wzbogacić o tarty chrzan, czy też ząbek czosnku pokrojony w plasterki. Łyżkę chrzanu, czy czosnek dodaj wówczas po wlaniu do zupy zakwasu.", "url": "https://aniagotuje.pl/przepis/zurek-wielkanocny", "category": "wielkopolskie", "sub_category": "Gotowe dania i potrawy", "phrase": "Żur na kiełbasie"}