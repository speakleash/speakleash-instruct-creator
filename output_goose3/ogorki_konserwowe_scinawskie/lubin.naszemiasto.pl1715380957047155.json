{"meta_description": "Na niedawnych targach rolniczych Polagra-Farm w Poznaniu ścinawskie ogórki konserwowe zostały wyróżnione Perłą 2006 – nagrodą w konkursie „Nasze Kulinarne Dziedzictwo”.", "title": "Symbol regionu w słoiku - Ogórki ze Ścinawy zajmą miejsce obok zakopiańskiego oscypka i toruńskich pierników?", "content": "Na niedawnych targach rolniczych Polagra-Farm w Poznaniu ścinawskie ogórki konserwowe zostały wyróżnione Perłą 2006 – nagrodą w konkursie „Nasze Kulinarne Dziedzictwo”. W ciągu najbliższych 3-4 miesięcy minister rolnictwa rozpatrzy wstępny wniosek o wpisanie ich na unijną listę produktów regionalnych i tradycyjnych. Zabiega o to Dolnośląski Urząd Marszałkowski. – Spełniamy wszystkie wymogi – mówi Marta Postoł, właścicielka Zakładu Handlu i Przetwórstwa Owocowo-Warzywnego „Ścinawa”, skąd pochodzą nagrodzone Perłą przysmaki. Podstawowym warunkiem jest udokumentowanie co najmniej 25-letniej tradycji wytwarzania produktu według niezmiennej receptury. To właśnie odpowiednie proporcje użytych w zalewie ziół decydują o niepowtarzalnym smaku ścinawskich przetworów. Ważny jest też proces produkcji. Warzywa są ręcznie wkładane do słoików, a pasteryzacja odbywa się w klasycznych wannach pasteryzacyjnych, dzięki czemu ogórki są chrupkie i twarde. Przy okazji Marta Postoł przypomina, że w 1914 roku w Legnicy powstała pierwsza na świecie kwaszarnia ogórków, a uprawy tego warzywa były bardzo popularne. To dodatkowy argument dla ministerstwa rolnictwa. Właściciele ścinawskiej przetwórni liczą, że kiedy ogórki zostaną uznane za regionalną specjalność, ich produkt będzie bardziej rozpoznawalny. Informację o wyróżnieniu planują umieścić na etykiecie.", "url": "https://lubin.naszemiasto.pl/symbol-regionu-w-sloiku-ogorki-ze-scinawy-zajma-miejsce/ar/c8-6523143", "category": "dolnośląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki konserwowe ścinawskie"}