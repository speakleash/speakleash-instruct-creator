{"meta_description": "Panie z Tucholi mają jedno z najaktywniejszych kół gospodyń w województwie. W 2007 r. otrzymały Perłę za macę borowiacką i promowały region w telewizji w programie „Kawa czy herbata“", "title": "Robią macę borowiacką, dzisiejszą pizzę [Smaki Kujaw i Pomorza]", "content": "Fot. aArchiwum Panie ze Stowarzyszenia Gminna Rada Kół Gospodyń Wiejskich w Tucholi można spotkać na imprezach w powiecie. Zazwyczaj serwują pyszne kluski ziemniaczane z kapustą kiszoną i pierogi. Panie z Tucholi mają jedno z najaktywniejszych kół gospodyń w województwie. W 2007 r. otrzymały Perłę za macę borowiacką i promowały region w telewizji w programie „Kawa czy herbata“. Tucholskie koło ma długą i bogatą historię. Założycielką organizacji w 1928 r była Maria Gulgowska z Kiełpina. Koło objęło swoim zasięgiem wszystkie wsie gminy Tuchola. Już od początku istnienia członkinie organizowały liczne kursy. Pierwszą przewodniczącą po wojnie została Marta Deja, która była inicjatorką licznych wycieczek krajoznawczych. W latach 1960-1980 na czele Koła stała Waleria Czapiewska. W tym okresie Koło prężnie działało. W 1980 r. funkcja przewodniczącej KGW w Tucholi została przekazana Zenobii Majce i ona do dziś ją sprawuje. Członkinie biorą zawsze czynny udział w życiu kulturalnym miasta. Chętnie pomagają w przygotowaniach Dni Borów Tucholskich i innych imprez. Prezentują też twórczość ludową oraz prace plecionkarskie z siana. Uhonorowaniem tej działalności było przyznanie licznych dyplomów i medali pamiątkowych przez władze Tucholi oraz zaprzyjaźnione miasta Lubtheen, Olching. Przed jedenastu laty panie doczekały się samodzielnego lokalu przy placu Wolności 15. - Rozpoczęłyśmy działania w ramach programu „Nasze kulinarne dziedzictwo“, promując nasze regionalne potrawy - dodaje szefowa KGW. - W tym samym czasie nasze koło przystąpiło do konkursu organizowanego przez Regionalny Związek Kół Rolników i Organizacji Rolniczych w Bydgoszczy. Koło otrzymało wyróżnienie za kronikę i zajęło pierwsze miejsce w konkursie „Najaktywniejsze Koło Gospodyń Wiejskich“ w województwie. Również w tym roku Koło uzyskało w konkursie „Dziedzictwo Kulinarne“ nominację do najwyższego krajowego wyróżnienia za mace borowiackie. Nasze starania trwały 5 lat i zostały uwieńczone sukcesem. W roku 2007 otrzymałyśmy na Targach w Poznaniu Perłę za mace borowiackie, w związku z tym panie z KGW promowały gminę w nagraniu telewizyjnym „Kawa czy herbata“. - Podjęłyśmy próbę przygotowania śliwek cynamonek na podstawie starych przepisów naszych babć. Kilkukrotne próby utwierdziły nas w przekonaniu, że produkt ten ma szanse zdobycia kolejnej Perły dla naszego koła - dodaje szefowa. - Tak też się stało. W 2008 r. kolejna Perła trafiła do Tucholi. Są to śliwki węgierki w zalewie octowej z dodatkiem cynamonu, goździków, jałowca. - Niegdyś taką zalewę przygotowywano do czerniny oraz czerwonej kapusty - zdradza Majka. Kolejną popisową potrawą regionalną jest polewka na maślance, która również cieszy się wielkim uznaniem wśród smakoszy. W konkursie „Kulinarne Dziedzictwo Borów Tucholskich“ organizowanym przez LGD „Bory Tucholskie“ zajęła pierwsze miejsc. Przysmaki i ich umiejętności kulinarne są już szeroko znane w okolicy. Regionalną kulturę kultywują także poprzez upowszechnianie haftu borowiackiego. Mają własnoręcznie wykonane stroje borowiackie. Ich kolorystyka nawiązuje do barw otaczającej przyrody - liczne odcienie brązu, złota i żółci. Rękawy bluzek i fartuszki zdobią misternie wyszyte motywy roślinne. - Tam, gdzie działa koło gospodyń, wieś żyje - podkreśla Zenobia Majka. - Dlatego koła nie mogą zniknąć z lokalnej przestrzeni.", "url": "https://plus.pomorska.pl/robia-mace-borowiacka-dzisiejsza-pizze-smaki-kujaw-i-pomorza/ar/10485396", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Mace borowiackie"}