{"meta_description": "", "title": "Z nami warto", "content": "W czasie trzydniowego pobytu odbyliśmy ciekawe wizyty między innymi do Wioski Kwiatowej w Żalnie - gminie Kęsewo, jako przykład wsi opartej na kwiatach. Tworzyliśmy kompozycje kwiatowe i wzięliśmy udział w grze terenowej „Kwiatobranie” W Nowym Suminie doświadczyliśmy bogactwa kultury ludowej Borów Tucholskich. We wsi zachowały się tradycyjne borowiackie chaty, stroje ludowe, sprzęty gospodarstwa domowego czy dawne narzędzia rolnicze. Czekały na nas lokalne potrawy, np. borowiackie mace czy fryndze. Usłyszymy także opowieści o historii wsi i lokalne legendy. W Wiosce Górniczej szukaliśmy skarbu Wilhelma Krügera poznając historię górnictwa i przyrodę Borów Tucholskich. Spotkaliśmy się z duchem kopalni - Skarbnikiem, a także bawiliśmy się na Weselu Sztygara. Odwiedziliśmy Wioskę Ginących Zabaw w Gostkowie, gdzie poznaliśmy zabawy naszych babć, karmiliśmy zwierzęta, a także zwiedzaliśmy piękną okolicę podczas przejażdżki bryczką. Z przyjemnością przyglądaliśmy się kreatywnym pomysłom ludzi pełnych pasji i zaangażowania. Mamy nadzieję, że wyjazd na Kujawy zainspirował naszych uczestników, co pozwoli w przyszłości realizować ciekawe pomysły również na naszym obszarze działania.", "url": "https://www.znamiwarto.pl/index.php?option=com_content&view=article&id=1131:wizyta-studyjna-na-kujawach&catid=62", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Mace borowiackie"}