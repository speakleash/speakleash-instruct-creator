{"meta_description": "Platforma Edupolis dostarcza edukacyjne treści interaktywne zgodne z podstawą programową dla szkół podstawowych. Umożliwia także tworzenie, przechowywanie i wzajemne udostępnianie regionalnych materiałów edukacyjnych w społeczności nauczycieli i uczniów.", "title": "edupolis | Z Paszportem Turystycznym na Pochód Borowiaków", "content": "Zapraszamy do wakacyjnych podróży po Kujawach i Pomorzu z naszym „Paszportem Turystycznym”. W ramach naszej akcji przez całe lato będziemy poznawać najciekawsze zakaMARKI regionu i brać udział w wydarzeniach organizowanych na terenie całego województwa. Na najaktywniejszych czekają nagrody. W sobotę (21 lipca) zapraszamy do Tucholi na VII Historyczny Pochód Borowiaków – samorząd województwa finansuje bezpłatny transport na to wydarzenie z Bydgoszczy i Torunia. – Zachęcam do odkrywania zakaMARKÓW naszego województwa zarówno z mobilną aplikacją, jak i papierową książeczką. W regionie nie brakuje miejsc na letnie wędrówki, a nasz wakacyjny kalendarz wypełniony jest ciekawymi wydarzeniami odbywającymi się we wszystkich zakątkach Kujawsko-Pomorskiego. Udział w każdym z nich to świetna okazja, by włączyć się do paszportowej zabawy – mówi marszałek Piotr Całbecki. By dołączyć do naszej akcji, wystarczy odebrać w jednym z punktów Informacji Turystycznej „Paszport” wraz z kartą konkursową. Warto pytać o książeczki również w popularnych atrakcjach turystycznych. W tym roku odwiedzając wszystkie punkty pieczątkowe można zebrać na karcie konkursowej aż 51 stempli! W ten sposób zachęcamy, by odkrywać nawet najmniejsze zakaMARKI kujawsko-pomorskich Konstelacji dobrych miejsc (tak nazywamy miejsca, które pozostają w cieniu znanych atrakcji). W naszej książeczce polecamy ich aż 118! Aby wziąć udział w konkursie i mieć szansę na atrakcyjne nagrody, na karcie muszą się znaleźć pieczątki potwierdzające pobyt w minimum trzech z dziewięciu proponowanych konstelacji – tras podróży. „Paszport Turystyczny” to również nazwa aplikacji na urządzenia mobilne, którą można pobrać za darmo w Google Play. Po jej zainstalowaniu i założeniu konta możemy już ruszać w teren! Za każdym razem, gdy odwiedzimy miejsce znajdujące się na paszportowej liście, otrzymamy wirtualną pieczątkę i punkty. Celem zabawy jest zwiedzenie jak największej liczby zakaMARKÓW naszego regionu – a przy okazji zdobycie jak najwięcej punktów. Na najaktywniejszych uczestników akcji czekać będą atrakcyjne nagrody! Więcej informacji o aplikacji i konkursie na . W najbliższą sobotę 400 Borowiaków w strojach z różnych epok zaprezentuje postaci i wydarzenia z historii Borów Tucholskich. Poznamy Borową Ciotkę czuwającą nad wędrującymi po lasach kupcami, Królową Konstancję, która jako jedna z pierwszych wydawała dekrety chroniące przyrodę i mieszkańców wiosek tematycznych. To doskonała okazja do zabawy i celebrowania lokalnych tradycji Rezerwatu Biosfery UNESCO Bory Tucholskie. Tegoroczna edycja organizowanego przez powiat tucholski pochodu wpisuje się w obchody 100-lecia niepodległości Polski. Tucholski Ośrodek Kultury przygotował na tę okazję Dzień Folkloru Borowiackiego – występy artystyczne, stoiska prezentujące pracę artystów ludowych i rzemieślników, w tym – ginące zawody. Podczas wydarzenia będzie można kupić rękodzieło i lokalne kulinaria – m.in. mace borowiackie, kluski z kapustą i polewkę maślaną. Wieczorem o godz. 21.00 – koncert Szymona Wydry & Carpe Diem. Samorząd województwa finansuje bezpłatny transport na to wydarzenie dla około 100 mieszkańców z Bydgoszczy i Torunia. Osoby chętne prosimy o kontakt z organizatorem pod nr telefonu 052 55 90 743. • Wyjazd z Bydgoszczy, z parkingu przy Hali Łuczniczka, o godz. 9:30, powrót ok. godz. 17.30. • Wyjazd z Torunia, z parkingu koło Dworca Miasto, o godzinie 9:00, powrót ok. godz. 19, Organizatorami akcji „Paszport Turystyczny” jest Kujawsko-Pomorska Organizacja Turystyczna oraz Urząd Marszałkowski Województwa Kujawsko-Pomorskiego. Kampania finansowana jest w ramach projektu: „Edukacja społeczności zamieszkujących obszary chronione województwa kujawsko-pomorskiego: Lubię tu być… na zielonym!” współfinansowanego ze środków Programu Infrastruktura i Środowisko w ramach działania 2.4: Ochrona przyrody i edukacja ekologiczna POIiŚ 2014-2020.", "url": "https://edupolis.pl/z-paszportem-turystycznym-na-pochod-borowiakow/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Mace borowiackie"}