{"meta_description": "", "title": "Powiat Tucholski na targach Lato na Wsi w Minikowie - Aktualności - Powiat Tucholski", "content": "Jak co roku (z wyjątkiem przerwy spowodowanej pandemią) Powiat Tucholski prezentował się na targach \"Lato na Wsi\" organizowanych przez Kujawsko-Pomorski Ośrodek Doradztwa Rolniczego w Minikowie. Panie z KGW Tuchola przygotowały pyszny poczęstunek: polewkę maślaną, pierogi, mace borowiackie i wiele innych przysmaków. Nie zabrakło tradycyjnego borowiackiego \"Fjuta\", który jak zwykle wywoływał uśmiech gości. Ofertę turystyczną prezentował Powiat Tucholski wraz z Lokalną Grupą Działania Bory Tucholskie. Oprócz map, informatorów i cennych wskazówek można było zapoznać się z rezultatami projektu \"Chwalba w necie, dla dorosłych i dla dzieci\", w ramach którego Bory Tucholskie wzbogacają się o nowoczesny system internetowej informacji turystycznej. Drugiego dnia modę z elementami haftu borowiackiego zaprezentował \"Borowiacki Sznyt\" z Cekcyna. Całość tworzyła jedno z najciekawszych stoisk powiatowych na targach, budząc zainteresowanie licznych gości targowych. Gratulacje należą się KGW Brzeźno \"Żurawinki\", które odniosło wielki sukces w konkursie \"Nasze Kulinarne Dziedzictwo – Smaki Regionów\", zakwalifikowało się nawet do ogólnopolskiego Wielkiego Finału Konkursu „Perła 2022\". Warto przypomnieć, że \"Lato na Wsi\" przyciągnęło w tym roku ponad 300 wystawców – swoje produkty prezentowali najlepsi ogrodnicy, do nabycia były pyszne kulinaria, nie zabrakło twórczości ludowej, a stare ciągniki i wozy strażackie oraz żywe zwierzęta na wystawie dodatkowo przyciągały uwagę licznie przybyłych wielu tysięcy gości.", "url": "https://www.tucholski.pl/asp/powiat-tucholski-na-targach-lato-na-wsi-w-minikowie,7,artykul,1,2256", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Mace borowiackie"}