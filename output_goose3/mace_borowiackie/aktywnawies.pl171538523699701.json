{"meta_description": "", "title": "Aktywna Wieś", "content": "Czy wiesz, że w gwarze borowiackiej „królik” to „karykiel”, a „maślaki” to „pampki”? Poznaj unikatową kulturę regionalną Borowiaków, odwiedzając Nowy Sumin – wieś tematyczną pielęgnującą borowiackie tradycje. Piękne jeziora, gęste lasy, niepowtarzalny folklor Borowiaków – położony w Borach Tucholskich Nowy Sumin, czyli Borowiacka Wioska, oferuje szereg atrakcji zarówno dla wycieczek szkolnych i innych grup zorganizowanych, jak i turystów indywidualnych. Do wsi łatwo dojechać z Tucholi – leży ok. 16 km od największego miasta Borów Tucholskich. Okoliczne tereny obfitują w przyrodnicze atrakcje – w pobliżu znajdują się jeziora: Zadworne, Chłodne i Mętne, a także Leśny Kompleks Promocyjny „Bory Tucholskie”, Park Dendrologiczny „Nad Stążką”, ścieżka przyrodniczo-dydaktyczna ,,Jelenia Wyspa”. Dodatkową atrakcją jest położenie wsi dokładnie na linii 18. południka (i upamiętniający ten fakt Pomnik 18. Południka). We wsi zachowały się tradycyjne borowiackie chaty, stroje ludowe, tradycje kulinarne. Borowiacka Wioska przygotowała ofertę bazującą na tym kulturowym dziedzictwie. Pozwala ona zapoznać się z niepowtarzalnym folklorem rdzennych mieszkańców Borów Tucholskich: potrawami (takimi jak borowiackie mace czy fdzyndze), rękodziełem, haftami, charakterystyczną architekturą i borowiacką gwarą. - warsztaty robienia figurek z siana  - warsztaty ubijania masła w kierzance  - warsztaty „Od owieczki do skarpeteczki” - pokazy strzyżenia owiec i przędzenia wełny,   - warsztaty kulinarne: ucieranie mąki i robienie podpłomyków lub ciastek na kiju  - warsztaty wyrobu biżuterii z filcu, siana, drewna, orzechów, kasztanów, jarzębiny, pestek  - gry i zabawy ruchowe w stogu siana (skakanie w stóg siana, walka workami wypełnionymi sianem, szukanie ukrytych w sianie skarbów)  - degustacja tradycyjnych borowiackich potraw  - minigaleria sprzętów gospodarstwa domowego: kany do mleka, centerfuga, kierzanki, tarka, balie, kołowrotek, lampy, naftowe, wagi, garnki kamienne, cep  - zwiedzanie galerii miejscowych twórców ludowych (haft, rzeźby z kamieni, stroje borowiackie, rękodzieło)  - opowiadanie historii związanych ze wsią i borowiackich legend  - sezonowo - warsztaty bożonarodzeniowe: prezentacja borowiackich tradycji świątecznych, malowanie pierniczków-wisiorków, robienie bombek, choinek z szyszek DLA KOGO?  Oferta skierowana do grup zorganizowanych, wycieczek szkolnych i turystów indywidualnych.  Konieczne wcześniejsze ustalenie terminu.", "url": "http://aktywnawies.pl/borowiacka-wioska,wt33,l1.html", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Mace borowiackie"}