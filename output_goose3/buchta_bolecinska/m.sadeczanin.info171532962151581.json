{"meta_description": "Kukiełka podegrodzka czy jodłownicki kołacz z serem to kolejne przysmaki z naszego regionu, które trafiły na listę produktów tradycyjnych prowadzoną przez resort rolnictwa. Cała Małopolska może się pochwalić już ponad dwustoma produktami, które zachwycają smakiem nie tylko mieszkańców, ale również turystów licznie odwiedzających nasz region.", "title": "Nasze regionalne przysmaki podbijają podniebienia Polaków", "content": "Któż nie próbował bryndzy podhalańskiej, wędzonego oscypka czy chrupiącego krakowskiego obwarzanka? Nie tylko mieszkańcy, ale również turyści są nimi zachwyceni. A jak smakuje kukiełka podegrodzka, gomółka Kowalowska, buchta bolęcińska czy susorki iwkowskie? Mimo iż ich nazwy brzmią dla wielu tajemniczo, jedno jest pewne – ich smak jest wyjątkowy i niepowtarzalny. To prawdziwe małopolskie rarytasy uwzględnione na ministerialnej liście produktów tradycyjnych. Od momentu wejścia Polski do Unii Europejskiej rodzimi producenci żywności mogą chronić i promować swoje wyroby, nadając im specjalne oznaczenia. Spośród 40 polskich regionalnych produktów Małopolska może się poszczycić 12 objętymi unijną ochroną. Warto dodać, że pierwszym polskim produktem regionalnym zarejestrowanym w Unii Europejskiej była właśnie pochodząca z Małopolski bryndza podhalańska. Najbardziej wzięte regionalne produkty z Małopolski to między innymi suska sechlońska, bryndza podhalańska, piękny jaś z Doliny Dunajca, jabłka łąckie, oscypek czy redy kołka. Czytaj też Jak zawojować rynek żywności na recepturę prababki Małopolska jako pierwszy region w Polsce postawiła na promocję województwa poprzez produkty regionalne oraz szerzenie naszego dziedzictwa kulinarnego. Od 14 lat realizowany jest Małopolski Smak – projekt skupiający działania związane z rozpowszechnianiem małopolskich produktów regionalnych i tradycyjnych. W ramach projektu corocznie organizowany jest cykl imprez plenerowych – Małopolski Festiwal Smaku – polegających na degustacji i prezentacji lokalnych smakołyków.", "url": "http://m.sadeczanin.info/gospodarka/nasze-regionalne-przysmaki-podbijaja-podniebienia-polakow", "category": "małopolskie", "sub_category": "Wyroby piekarnicze i cukiernicze", "phrase": "Buchta bolęcińska"}