{"meta_description": "Produkt wpisany na listę produktów tradycyjnych w dniu 2015-12-16\nW kategorii Wyroby piekarnicze i cukiernicze\nW województwie woj. małopolskim", "title": "Buchta bolęcińska - - Portal Gov.pl", "content": "Ciasto przygotowane na bazie mąki i drożdży z posypką na wierzchu. W zależności od kształtu użytej do wypieku formy – głównie zbliżony do prostopadłościanu. W zależności od wielkości użytej do wypieku formy np. dł. 40 cm, szer. 12,5 cm, wys. 6 cm. Zewnętrzna złoto-brązowa. Na przekroju barwa ciasta żółta – odcień zależy od barwy żółtek użytych do wypieku. Posypka złoto-brązowa, połyskująca. Wśród przepisów gromadzonych w pamięci gospodyń z Bolęcina, przepis na buchtę posiada jedną z najdłuższych tradycji. Słowo „buchta”, zgodnie z definicją podaną w Słowniku języka polskiego pod redakcją M. Samuela Bogumiła Linde z 1854 r. roku, oznaczało: „3. Potężny kawał chleba lub ciasta na chleb itd. Cz. Bucht, buchtička, gatunek potrawy z mąki. Wieśniacy buchty rozdęte drożdżami, to jest ciasto w wielkie sztuki toczą i w ukropie warzą (...)”. Receptura na buchtę bolęcińską w porównaniu z innymi plackami nie była tak kosztowna i zazwyczaj wszystkie potrzebne składniki do wypieku gospodynie posiadały w swojej kuchni: mąkę, jajka, mleko, cukier, tłuszcz. Przepis przekazywany z pokolenia na pokolenie nie uległ zmianom. „Pierwsze wykonywało się zaczyn z mleka, cukru, drożdży i mąki. Jak wyrosło dodawało się pozostałe składniki i wszystko mieszało. Gdy składniki się połączyły na końcu dodawano tłuszcz. Ciasto było wyrabiane do czasu aż odchodziło od rąk. Na chwilę je odstawiano do wyrośnięcia. Na koniec można było na wierzch dać posypkę i wkładano do pieca” (Wywiad przeprowadzony z mieszkańcami wsi Bolęcin). Należało pamiętać, aby produkty użyte do przygotowania buchty bolęcińskiej miały jednakową temperaturę. Istotnym było również, aby w trakcie przygotowywania ciasta nie było przeciągu. Zazwyczaj buchtę bolęcińską gospodynie przygotowywały na niedzielę oraz na święta. Najlepiej smakowała podawana z kawą z mlekiem lub kakao na poranne niedzielne śniadanie. Gospodynie z Bolęcina zgodnie twierdzą, że jest to ciasto lubiane przez wszystkich i obecnie cieszy się dużą popularnością. Buchta bolęcińska była wielokrotnie prezentowana podczas konkursów kulinarnych i na różnego rodzaju jarmarkach, kiermaszach o ponadlokalnym zasięgu.", "url": "https://www.gov.pl/web/rolnictwo/buchta-bolecinska", "category": "małopolskie", "sub_category": "Wyroby piekarnicze i cukiernicze", "phrase": "Buchta bolęcińska"}