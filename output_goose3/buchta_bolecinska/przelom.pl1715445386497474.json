{"meta_description": "", "title": "Buchta bolęcińska › - portal ziemi chrzanowskiej", "content": "Przepis posiada jedną z najdłuższych tradycji. Słowo „buchta”, zgodnie z definicją podaną w „Słowniku języka polskiego” pod redakcją M. Samuela Bogumiła Linde z 1854 r., oznaczało potężny kawał chleba lub ciasta na chleb. Receptura na buchtę bolęcińską, w porównaniu z innymi plackami, nie była tak kosztowna i zwykle wszystkie składniki do wypieku gospodynie miały w kuchni: mąkę, jajka, mleko, cukier, tłuszcz. Przepis przekazywany z pokolenia na pokolenie nie uległ zmianom. Zazwyczaj serwowano buchtę w niedziele i święta. Najlepiej smakuje z kawą z mlekiem lub kakao. Była wielokrotnie prezentowana podczas konkursów kulinarnych i na różnego rodzaju jarmarkach, kiermaszach o ponadlokalnym zasięgu. Mąkę należy przesiać. Robimy zaczyn z 1/3 szklanki mleka, 50 g drożdży, 2 łyżek cukru, 3-4 łyżek mąki. Następnie całość mieszamy. Odstawiamy na około 12 minut w ciepłe miejsce (temp. ok. 22 stopni Celsjusza) do wyrośnięcia. Ważne, aby w tym miejscu nie było przeciągów. W tym czasie oddzielamy żółtka od białek. Żółtka ubijamy widelcem z pozostałą ilością cukru. Pozostałą mąkę i mleko łączymy ze szczyptą soli, ubitymi żółtkami z cukrem i wyrośniętym zaczynem. Całość wyrabiamy, aż ciasto będzie odchodziło od rąk. Dodajemy rozpuszczone masło. Ponownie wyrabiamy. Ciasto przykrywamy ściereczką i zostawiamy do wyrośnięcia w ciepłym miejscu na ok. 20 minut. Robimy posypkę, mieszając i rozcierając mąkę, masło, cukier i żółtka. Brytfannę smarujemy masłem i przekładamy do niej wyrośnięte ciasto. Jego wierzch smarujemy białkiem. Przykrywamy ściereczką i zostawiamy do ponownego wyrośnięcia na ok. 15 minut. Po wyrośnięciu na wierzchu ciasta układamy posypkę. Całość wkładamy do nagrzanego do 170-180 stopni piekarnika i pieczemy ok. 40-45 minut.", "url": "https://przelom.pl/26678-buchta-bolecinska.html", "category": "małopolskie", "sub_category": "Wyroby piekarnicze i cukiernicze", "phrase": "Buchta bolęcińska"}