{"meta_description": "Kiełbasa wiejska z Podstolic, suska sechlońska, kukiełka podegrodzka czy jodłownicki kołacz z serem – to tylko kilka małopolskich przysmaków wpisanych na listę produktów tradycyjnych prowadzoną przez Ministerstwo Rolnictwa i Rozwoju Wsi. Dziś nasz region może się pochwalić już 203 tego typu produktami, które zachwycają smakiem nie tylko mieszkańców, ale również turystów.", "title": "Ponad 200 produktów z Małopolski na ministerialnej liście. Są też przysmaki z Limanowszczyzny", "content": "Kiełbasa wiejska z Podstolic, suska sechlońska, kukiełka podegrodzka czy jodłownicki kołacz z serem – to tylko kilka małopolskich przysmaków wpisanych na listę produktów tradycyjnych prowadzoną przez Ministerstwo Rolnictwa i Rozwoju Wsi. Dziś nasz region może się pochwalić już 203 tego typu produktami, które zachwycają smakiem nie tylko mieszkańców, ale również turystów. Małopolska to nie tylko dziedzictwo kulturowe, to również niesamowite dziedzictwo kulinarne, które jest bez wątpienia wizytówką naszego regionu. - Dziś możemy się poszczycić nie tylko ponad 200 produktami tradycyjnymi, ale również jesteśmy liderem pod względem ilości produktów regionalnych. 12 z 40 zarejestrowanych pochodzi właśnie z Małopolski. Te imponujące liczby to w dużej mierze zasługa naszych lokalnych producentów, którzy dbają o ich najwyższą jakość - mówi wicemarszałek Wojciech Kozak. Małopolska to region o wyjątkowej tradycji kulinarnej. Nie byłoby jednak tego, gdyby nie produkty regionalne i tradycyjne, z których słynie nasze województwo. Któż nie próbował bryndzy podhalańskiej, wędzonego oscypka czy chrupiącego krakowskiego obwarzanka? Nie tylko mieszkańcy, ale również turyści są nimi zachwyceni. A jak smakuje kukiełka podegrodzka, gomółka kowalowska, buchta bolęcińska czy susorki iwkowskie? Mimo iż ich nazwy brzmią dla wielu tajemniczo, jedno jest pewne – ich smak jest wyjątkowy i niepowtarzalny. To prawdziwe małopolskie rarytasy uwzględnione na ministerialnej liście produktów tradycyjnych. Od momentu wejścia Polski do Unii Europejskiej rodzimi producenci żywności mogą chronić i promować swoje wyroby, nadając im specjalne oznaczenia. Spośród 40 polskich regionalnych produktów Małopolska może się poszczycić 12 objętymi unijną ochroną. Warto dodać, że pierwszym polskim produktem regionalnym zarejestrowanym w Unii Europejskiej była właśnie pochodząca z Małopolski bryndza podhalańska. Małopolska jako pierwszy region w Polsce postawiła na promocję województwa poprzez produkty regionalne oraz szerzenie naszego dziedzictwa kulinarnego. Od 14 lat realizowany jest Małopolski Smak – projekt skupiający działania związane z rozpowszechnianiem małopolskich produktów regionalnych i tradycyjnych. W ramach projektu corocznie organizowany jest cykl imprez plenerowych – Małopolski Festiwal Smaku – polegających na degustacji i prezentacji lokalnych smakołyków. Najbliższą okazją, by rozsmakować się w małopolskich specjałach będzie organizowany już w ostatni weekend lutego (24-25.02.18) festiwal w Zakopanem.", "url": "https://limanowa.in/aktualnosci/ponad-200-produktow-z-malopolski-na-ministerialnej-liscie-sa-tez-przysmaki-z-limanowszczyzny/40235", "category": "małopolskie", "sub_category": "Wyroby piekarnicze i cukiernicze", "phrase": "Buchta bolęcińska"}