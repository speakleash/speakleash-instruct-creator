{"meta_description": "Magda Gessler zrobiła kolejne rewolucje na Podlasiu. Gospoda Zdolne Łapy (dawniej Chicken Flow) przeszły Kuchenne rewolucje. Przez cztery dni znana restauratorka gościła w podbiałostockiej restauracji. Odcinek kręcony w Łapach przy ul. handlowej 4, będzie można zobaczyć w nowym sezonie programu TVN. Lokal jest już otwarty. Jaki wygląda i co można tam zjeść? Byliśmy tam, zobacz zdjęcia!", "title": "Chicken Flow to teraz Zdolne Łapy po Kuchennych rewolucjach. Magda Gessler zmieniła lokal w Łapach (MENU, ZDJĘCIA)", "content": "Magda Gessler zrobiła kolejne rewolucje na Podlasiu. Gospoda Zdolne Łapy (dawniej Chicken Flow) przeszły Kuchenne rewolucje. Przez cztery dni znana restauratorka gościła w podbiałostockiej restauracji. Odcinek kręcony w Łapach przy ul. handlowej 4, będzie można zobaczyć w nowym sezonie programu TVN. Lokal jest już otwarty. Jaki wygląda i co można tam zjeść? Byliśmy tam, zobacz zdjęcia! Magda Gessler przeprowadziła kuchenne rewolucje w lokalu Chicken Flow w Łapach pod Białymstokiem. Przed jej wizytą miejscowi nazywali go \"łapskim KFC\". Właściciele serwowali gościom kurczaki w panierce, frytki, polędwiczki w kubełku i wiele innych dań o fast-foodowym charakterze. Jest to czwarty lokal restauracyjny prowadzony przez nich w Łapach. Poprzednie trzy zostały zamknięte. Magda Gessler i jej ekipa zupełnie odmienili niewielki lokal przy ul. Handlowej 4! Znana restauratorka nadała mu nową nazwę - Gospoda Zdolne Łapy. Zmiany zaszły zarówno w wystroju wnętrza, jak też w menu. Goście nie uświadczą tam już kurczaków. Mogą za to spróbować uczciwej, domowej kuchni. Na przystawkę proponowana jest faszerowana pieczarka zapiekana z czterema serami, m. in. korycińskim lub krupnik na kaczce z suszonymi grzybami. Zaś na drugie danie - kiełbasa biała w sosie chrzanowym, karkówka z kaszą i buraczkami, kotlet jarski z pieczarkami i jajkiem albo pierogi z kaczką. Znowu na deser możemy zamówić przysmak serwowany przez wiele podlaskich babć i mam, czyli klinek z bitą śmietaną, wzbogacony o kogel - mogel i adwokat. Prawdziwy rarytas! I to wszystko. Karta jest bardzo krótka, by każde danie mogło być dopracowane, doprawione i podane z sercem w krótkim czasie. Taka jest zresztą idea tego lokalu. Każdy może przyjść i zjeść domowy obiad. Nad smakiem czuwa pani Halina, mama właścicielki łapskiej restauracji. Co ciekawe, z Magdą Gessler połączyło ją zamiłowanie do tych samych smaków. Przekonać się o tym można w wyremontowanym przez ekipę Gessler wnętrzu. Nie ma tam już fototapety z nowojorskim zabytkiem, jest za to grafika z zielonymi liśćmi i poziomkami. Swoje miejsce na ścianie lokalu znalazło również zdjęcie tradycyjnego podlaskiego stroju. Całą gospodę zdobi duża ilość kwiatów. Zobacz też: Cała prawda o Kuchennych rewolucjach w Białymstoku. Właściciel Hot Burger Bistro opowiedział, co działo się za kulisami Za kilka tygodni Magda Gessler jeszcze raz odwiedzi dawne Chicken Flow, funkcjonujące aktualnie pod nazwą Gospoda Zdolne Łapy. Wtedy oceni smak zaproponowanych przez siebie dań oraz podsumuje Kuchenne rewolucje w tym lokalu. Ale powrotu restauratorki nie obawia się właścicielka nowej gospody. - Dokładamy wszelkich starań, by zachować smaki potraw, których przygotowania nauczyła nas Magda Gessler. Świetnie oceniam tę kuchenną rewolucję. Podoba nam się nazwa i nowy wystrój. I już nie brakuje klientów. Przez pierwsze dni po otwarciu niemal cały czas wszystkie stoliki były zajęte. A jedzenie chwalone! Dzięki pozytywnym opiniom mamy motywację do pracy i jesteśmy szczęśliwi - mówi Katarzyna Łapińska, właścicielka Gospody Zdolne Łapy, którą prowadzi wraz z mamą i mężem.", "url": "https://lapy.naszemiasto.pl/chicken-flow-to-teraz-zdolne-lapy-po-kuchennych-rewolucjach/ar/c1-7565363", "category": "podlaskie", "sub_category": "Sery i inne produkty mleczne", "phrase": "Klinek z Łap"}