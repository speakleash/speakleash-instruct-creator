{"meta_description": "Zapraszamy na XIII edycję Pomorskiego Święta Produktu Tradycyjnego", "title": "Pomorskie Święto Produktu Tradycyjnego - smakołyki dla każdego", "content": "Pomorskie Święto Produktu Tradycyjnego to niezwykła okazja by poznać smaki ściśle związane z regionem, wytwarzane wyłącznie w województwie pomorskim według wieloletnich, tradycyjnych metod i receptur. Zapraszamy w niedzielę 9 czerwca 2019 r. w godzinach 9:00 - 17:00 na plac przy katedrze oliwskiej w Gdańsku-Oliwie. Niedzielna impreza to smakowita gratka dla każdego, kto lubi kuchnię regionalną. Jest znakomitą okazją do poznania i spróbowania specjałów z listy produktów tradycyjnych, prowadzonej przez Ministra Rolnictwa i Rozwoju Wsi, na której wytwórcy z Pomorskiego zarejestrowali aż 178 wyrobów spożywczych (daje to naszemu regionowi czwarte miejsce w Polsce wśród 16 województw). Stoiska kiermaszowe ustawione będą w uliczce bp. Edmunda Nowickiego i na terenie placu przed archikatedrą. W domkach ekspozycyjnych będzie można znaleźć produkty pochodzące z całego Pomorskiego. Smaki regionu są przekazywanym z pokolenia na pokolenie elementem kultury materialnej poszczególnych grup etnicznych żyjących w różnych częściach naszego województwa. Panie zrzeszone w kołach gospodyń wiejskich, dbając o zachowanie tradycji i obyczajów przyrządzą np. kiszkę kaszubską (cziszka kaszubska), kotlety czy polewkę z ryb po kaszubsku, smalec ze skwarkami podany na domowym chlebie żytnim oraz słynne w regionie ruchanki, czyli placuszki z ciasta chlebowego lub drożdżowego. A do tego najróżniejsze przetwory w słoikach: konfitury, dżemy, syropy, soki pochodzące z ich gospodarstw. Pomorskie to bogate zasoby naturalne takie jak lasy czy jeziora, a szczególnie jeziora Raduńskie tworzące Szwajcarię Kaszubską. To w tym rejonie jest odławiana i wędzona sielawa, nazywana przez Kaszubów „morynką”, „morënką”. Na stoiskach kiermaszu pojawią się też inne ryby słodkowodne jak i morskie: dorsz, makrela oraz popularny śledź, który dominuje w kuchni pomorskiej od setek lat jaki i w wersji nowoczesnej: koreczki śledziowe z ksylitolem wyprodukowane z naturalnych komponentów w gospodarstwie rybackim. Tradycyjne rybne przysmaki prosto z rąk gospodyń wiejskich to: śledź bałtycki po rybacku, śledź po kaszubsku - „Hylyng” opiekany z cebulą lub pasztet z pomuchla (dorsza) po kaszubsku. Pojezierze Kaszubskie to również region, który sprzyja uprawie wyjątkowo aromatycznych i słodkich truskawek, które mają już stuletnią tradycję. Doceniła to Unia Europejska nadając truskawce kaszubskiej znak żywności wysokiej jakości Chronione Oznaczenie Geograficzne. Stowarzyszenie Kobiet Zgorzałego działające na terenie obfitującym w plantacje Kaszubskiego Stowarzyszenia Producentów Truskawek przetwarzają te smaczne czerwone owoce. Przygotują konfitury i kompoty. Nie zabraknie również słodkich smakołyków z Kaszub takich jak: amoniaczki - ciasteczka na niedzielę, kaszubski sernik z ziemniakami, rogaliki z wiśniami, młodzowy kuch z kruszonką, wafle gdańskie. Panie upieką także sznëki z glancã czy pùlwerkùcha co w tłumaczeniu z języka kaszubskiego oznacza drożdżówkę lukrowaną i ciasto proszkowe. Jarmark to także okazja do poznania leczniczych właściwości produktów wytworzonych na bazie ziół i owoców i warzyw. Na stoiskach będzie można kupić: dynię po królewsku, brzad (suszone owoce), syrop z mniszka lekarskiego, syrop z pędów sosny, żurawinę ucieraną na surowo czy sok z kwiatu czarnego bzu. Do wyboru będzie też wiele rodzajów miodu prosto z pomorskich barci, również te tradycyjne: miód Pszczółkowski lub miód leśny z Biernatki. Miód jest stosowany powszechnie w przepisach kulinarnych, a przy okazji wzmacnia organizm, ma właściwości prozdrowotne oraz dietetyczne. Smakoszom produktów mięsnych szeroką ofertę swojskich wyrobów zaprezentują rzeźnie i masarnie, które specjalizują się w wyrobach wieprzowych. Słyną one m.in. z czarnego salcesonu (blutka), boczku wieprzowego wędzonego, kaszanki po kaszubsku, wątrobianki (leberka) i szynki wieprzowej wędzonej. Święto pomorskiej żywności to również możliwość nabycia produktów bezpośrednio od producentów zrzeszonych w Pomorskiej Sieci Dziedzictwa Kulinarnego. Członkami Sieci są restauracje, gospodarstwa agroturystyczne, rolnicy, piekarnie, mleczarnie i przetwórnie spożywcze, np. runa leśnego. Ich produkty są oznaczone logo „Dziedzictwo Kulinarne – Pomorskie\" potwierdzającym, że żywność ma najwyższą jakość i została przygotowana z surowców pozyskanych na Pomorzu lub na podstawie tradycyjnych regionalnych receptur i metod. Takim przykładem jest piwo pomorskie. Historia piwa w naszym regionie sięga czasów średniowiecza, czego dowodem były przywileje warzenia piw nadawane miastom na terenie Pomorza w tym okresie. W ramach Święta Produktu Regionalnego przy Pałacu Opatów w godzinach 11.00-16.00 zostanie przeprowadzony Konkurs Kulinarny o Bursztynowy Laur Marszałka Województwa Pomorskiego „Pomorskie Smaki”. Celem konkursu jest nie tylko przybliżenie tradycji kulinarnych Pomorskiego, ale także poszukiwanie potraw i produktów, które mają związek z regionem pomorskim i mogą zostać wpisane na Listę Produktów Tradycyjnych. To również promocja pomorskiej kultury z jej regionalną różnorodnością i dziedzictwem lokalnych społeczności. Konkurs zostanie przeprowadzony w dwóch kategoriach: produkt i potrawa Pierwsza kategoria przeznaczona jest wyłącznie dla restauratorów prowadzących całoroczną działalność gastronomiczną. Konkurs na najlepszy produkt skierowany jest do producentów tradycyjnych i lokalnych produktów żywnościowych. Przeprowadzony zostanie czterech podkategoriach: produkt pochodzenia zwierzęcego, pochodzenia roślinnego, napoje oraz inne np. produkt mieszany roślinno-zwierzęcy.", "url": "https://esopot.pl/pl/19_wiadomosci-z-trojmiasta/2196_pomorskie-wieto-produktu-tradycyjnego-smakolyki-dla-kazdego.html", "category": "pomorskie", "sub_category": "Produkty rybołówstwa, w tym ryby", "phrase": "Pasztet z dorsza (pasztet z pomuchla)"}