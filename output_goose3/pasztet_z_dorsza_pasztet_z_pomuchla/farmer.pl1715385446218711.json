{"meta_description": "", "title": "Żurawina z Kaszub ucierana na zimno-produktem tradycyjnym Pomorza - Rolnictwo ekologiczne", "content": "O wpisanie na listę żurawiny ucieranej na zimno wnioskowała Halina Rogińska, prezes stowarzyszenia agroturystycznego \"Kościerska Chata\", którego celem jest m.in. promocja regionalnych potraw. Żurawina w jej rodzinie wykorzystywana jest od dawna. Zarówno jej babcia, jak i mama +od zawsze+ ucierały żurawinę wg. tej samej receptury. - Mamy na terenie Kaszub coś cennego i trzeba tym się chwalić; ten owoc jest niedoceniony, choć na rynku jest dużo produktów na bazie żurawiny - tłumaczy Rogińska. Uważa, że żurawina może stać się symbolem Kaszub. Żurawina to krzewinka spotykana głównie na torfowiskach wysokich. W Polsce roślina ta występuje głównie na północy kraju, najczęściej na kaszubskich terenach podmokłych i bagnach. Jak czytamy na stronie MRiRW, żurawina z Kaszub ucierana na surowo ceniona jest nie tylko ze względu na walory smakowe, ale również wysoką zawartość witaminy C. Ponadto w medycynie ludowej była od dawna stosowana w przypadkach stanów zapalnych, chorób typu szkorbutowego, jako lekarstwo na koklusz, gościec i przeziębienia. Halina Rogińska poinformowała PAP, że we wrześniu w Kościerzynie odbędzie się pierwszy w kraju Festiwal Żurawiny poświęcony żurawinie bagiennej z Kaszub. Edyta Klasa z Urzędu Marszałkowskiego woj. pomorskiego w Gdańsku poinformowała, że do MRiRW zostały złożone wnioski dotyczące rejestracji kolejnych kilkunastu tradycyjnych potraw z Pomorza. Są wśród nich: grys - deser kociewski (kasza manna z kompotem z owoców), bumbumy z dekla - cukierki z patelni z Kociewia, kociewska zupa szczawiowa, kaczka z jabłkami z Borów Tucholskich, psiocha z Dolnego Powiśla (potrawa na bazie ziemniaków, boczku i cebuli), smalec z gęsi pomorskiej i pasztet z pomuchla (z dorsza). Edyta Klasa przypuszcza, że w ciągu miesiąca na ministerialną listę powinien być wpisany smalec z gęsi pomorskiej. - Teraz gospodynie wyszukują coraz bardziej unikatowe potrawy, do których trudno jest znaleźć dokumentację potwierdzającą recepturę i tradycję - dodała. Powiedziała, że najczęściej wnioski o rejestrację potraw zgłaszają Koła Gospodyń Wiejskich, gospodarstwa agroturystyczne i rolnicy indywidualni. Zwróciła uwagę, że ważne jest zachowanie receptur, ale najważniejsze jest, aby regionalne produkty i potrawy były dostępne na rynku. - Są one wytwarzane okazjonalnie, np. na uroczystości rodzinne, święta, rzadziej na kiermasze i jarmarki - dodała. Pomorski Ośrodek Doradztwa Rolniczego w Gdańsku szacuje, że w województwie jest ok. 800 producentów żywności lokalnej i tradycyjnej. Działa też ok. 600 gospodarstw ekologicznych. Na początku marca ponad 50 lokalnych przedsiębiorców, producentów, przetwórców i sprzedawców powołało w Gdańsku Pomorską Izbę Gospodarczą Żywności Naturalnej i Tradycyjnej. Celem organizacji jest m.in. pomoc w promocji wytwarzanej żywności.", "url": "https://www.farmer.pl/biznes/rolnictwo-ekologiczne/zurawina-z-kaszub-ucierana-na-zimno-produktem-tradycyjnym-pomorza,50493.html", "category": "pomorskie", "sub_category": "Produkty rybołówstwa, w tym ryby", "phrase": "Pasztet z dorsza (pasztet z pomuchla)"}