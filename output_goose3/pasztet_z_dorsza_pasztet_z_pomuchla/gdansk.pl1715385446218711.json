{"meta_description": "Niedziela, 9 czerwca, plac przy Katedrze Oliwskiej - to tutaj w godzinach 9.00-17.00 zaplanowano XIII Pomorskie Święto Produktu Tradycyjnego. Będzie niezwykła okazja, by poznać smaki związane z regionem, wytwarzane w województwie pomorskim według wieloletnich, tradycyjnych metod i receptur.", "title": "Pomorskie Święto Produktu Tradycyjnego. Przyjdź i posmakuj amoniaczki, morenkę, pasztet z pomuchla, blutkę, leberka...", "content": "Niedziela, 9 czerwca, plac przy Katedrze Oliwskiej - to tutaj w godzinach 9.00-17.00 zaplanowano XIII Pomorskie Święto Produktu Tradycyjnego. Będzie niezwykła okazja, by poznać smaki związane z regionem, wytwarzane w województwie pomorskim według wieloletnich, tradycyjnych metod i receptur. Produkty regionalne i tradycyjne to wyroby rolno-spożywcze, które pochodzą z konkretnych regionów i charakteryzują się tradycyjną metodą produkcji. Na krajowej liście prowadzonej przez Ministrstwo Rolnictwa i Rozwoju Wsi wpisanych jest niespełna 1800 produktów z całej Polski. Wśród nich jest aktualnie 178 wyrobów z województwa pomorskiego (czwarte miejsce w kraju wśród 16 województw). Część z tych produktów - ale także inne - będzie można spróbować i kupić w niedzielę, 9 czerwca, w godz. 9.00-17.00 podczas XIII Pomorskiego Święta Produktu Tradycyjnego, który odbywać się będzie na palcu przed Katedrą Oliwską przy ul. Biskupa Edmunda Nowickiego 5. • ruchanki, czyli placuszki z ciasta chlebowego lub drożdżowego • tradycyjne rybne przysmaki prosto z rąk gospodyń wiejskich, jak śledź bałtycki po rybacku, śledź po kaszubsku - „Hylyng” opiekany z cebulą lub pasztet z pomuchla (dorsza) po kaszubsku • pùlwerkùcha - co w tłumaczeniu z języka kaszubskiego oznacza drożdżówkę lukrowaną Pomorskie Święto Produktu Tradycyjnego to także okazja do poznania leczniczych właściwości produktów wytworzonych na bazie ziół i owoców i warzyw. Na stoiskach będzie można kupić: dynię po królewsku, brzad (suszone owoce), syrop z mniszka lekarskiego, syrop z pędów sosny, żurawinę ucieraną na surowo czy sok z kwiatu czarnego bzu. Nie zabraknie też miodów z pomorskich barci. Święto pomorskiej żywności to również możliwość nabycia produktów bezpośrednio od producentów zrzeszonych w Pomorskiej Sieci Dziedzictwa Kulinarnego. Członkami Sieci są restauracje, gospodarstwa agroturystyczne, rolnicy, piekarnie, mleczarnie i przetwórnie spożywcze, np. runa leśnego. Ich produkty są oznaczone logo „Dziedzictwo Kulinarne - Pomorskie\" potwierdzającym, że żywność ma najwyższą jakość i została przygotowana z surowców pozyskanych na Pomorzu lub na podstawie tradycyjnych regionalnych receptur i metod. Takim przykładem jest piwo pomorskie. Historia piwa w naszym regionie sięga czasów średniowiecza, czego dowodem były przywileje warzenia piw nadawane miastom na terenie Pomorza w tym okresie. W ramach Święta Produktu Regionalnego przy Pałacu Opatów w godzinach 11.00-16.00 zostanie przeprowadzony Konkurs Kulinarny o Bursztynowy Laur Marszałka Województwa Pomorskiego „Pomorskie Smaki”. Celem konkursu jest nie tylko przybliżenie tradycji kulinarnych Pomorskiego, ale także poszukiwanie potraw i produktów, które mają związek z regionem pomorskim i mogą zostać wpisane na Listę Produktów Tradycyjnych. To również promocja pomorskiej kultury z jej regionalną różnorodnością i dziedzictwem lokalnych społeczności. Konkurs zostanie przeprowadzony w dwóch kategoriach: Pierwsza kategoria przeznaczona jest wyłącznie dla restauratorów prowadzących całoroczną działalność gastronomiczną. Konkurs na najlepszy produkt skierowany jest do producentów tradycyjnych i lokalnych produktów żywnościowych. Przeprowadzony zostanie czterech podkategoriach: produkt pochodzenia zwierzęcego, pochodzenia roślinnego, napoje oraz inne np. produkt mieszany roślinno-zwierzęcy.", "url": "https://www.gdansk.pl/wiadomosci/Pomorskie-Swieto-Produktu-Tradycyjnego-W-niedziele-w-Oliwie-po-raz-trzynasty,a,148070", "category": "pomorskie", "sub_category": "Produkty rybołówstwa, w tym ryby", "phrase": "Pasztet z dorsza (pasztet z pomuchla)"}