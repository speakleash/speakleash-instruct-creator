{"meta_description": "11 czerwca (niedziela) odbędzie się XI edycja Pomorskiego Święta Produktu Tradycyjnego, którego organizatorem jest Urząd Marszałkowski  - teren przy Katedrze Oliwskiej - teren przy Katedrze Oliwskiej", "title": "XI Pomorskie Święto Produktu Tradycyjnego", "content": "11 czerwca (niedziela) odbędzie się XI edycja Pomorskiego Święta Produktu Tradycyjnego, którego organizatorem jest Urząd Marszałkowski Województwa Pomorskiego. W Gdańsku - Oliwie na terenach przylegających do Katedry Oliwskiej, na koneserów czekać 20 stoisk z tradycyjnie produkowaną żywnością. W godz. 9:00-17:00 wytwórcy lokalnych produktów żywności wysokiej jakości zaprezentują bogactwo kulinarne naszego regionu. O godz. 10:00 rozpocznie się msza święta w intencji wszystkich ludzi zajmujących się rolnictwem i produkcją żywności. W uliczce Biskupa Edmunda Nowickiego prowadzącej z parku do katedry staną stoiska lokalnych wytwórców, stowarzyszeń, spółdzielni i kół gospodyń wiejskich. Będzie można poznać smaki ściśle związane z regionem, wytwarzane wyłącznie w województwie pomorskim według wieloletnich, tradycyjnych metod i receptur. Święto to znakomita okazja do spróbowania specjałów z Listy Produktów Tradycyjnych, prowadzonej przez Ministra Rolnictwa i Rozwoju Wsi, na której wytwórcy z Pomorskiego zarejestrowali aż 175 wyrobów spożywczych. Daje to naszemu regionowi czwarte miejsce w Polsce.W domkach ekspozycyjnych będzie można znaleźć produkty pochodzące z całego Pomorskiego. Smaki regionu są przekazywanym z pokolenia na pokolenie elementem kultury materialnej poszczególnych grup etnicznych żyjących w różnych częściach naszego województwa. Panie zrzeszone w kołach gospodyń wiejskich, dbając o zachowanie tradycji i obyczajów przyrządzą np. kiszkę kaszubską (cziszka kaszubska), kotlety czy polewkę z ryb po kaszubsku, smalec ze skwarkami podany na domowym chlebie żytnim oraz słynne w regionie ruchanki, czyli placuszki z ciasta chlebowego lub drożdżowego. A do tego najróżniejsze przetwory w słoikach: konfitury, dżemy, syropy, soki pochodzące z ich gospodarstw.Pomorskie to bogate zasoby naturalne takie jak lasy czy jeziora, a szczególnie jeziora Raduńskie tworzące Szwajcarię Kaszubską. To w tym rejonie jest odławiana i wędzona sielawa, nazywana przez Kaszubów \"morynką\", \"morënką\". Na stoiskach kiermaszu pojawią się też inne ryby słodkowodne jak i morskie: dorsz, makrela oraz popularny śledź, który dominuje w kuchni pomorskiej od setek lat jaki i w wersji nowoczesnej: koreczki śledziowe z ksylitolem wyprodukowane z naturalnych komponentów w gospodarstwie rybackim. Tradycyjne rybne przysmaki prosto z rąk gospodyń wiejskich to: śledź bałtycki po rybacku, śledź po kaszubsku - \"Hylyng\" opiekany z cebulą lub pasztet z pomuchla (dorsza) po kaszubsku.Pojezierze Kaszubskie to również region, który sprzyja uprawie wyjątkowo aromatycznych i słodkich truskawek, które mają już stuletnią tradycję. Doceniła to Unia Europejska nadając truskawce kaszubskiej znak żywności wysokiej jakości Chronione Oznaczenie Geograficzne. Stowarzyszenie Kobiet Zgorzałego działające na terenie obfitującym w plantacje Kaszubskiego Stowarzyszenia Producentów Truskawek przetwarzają te smaczne czerwone owoce. Przygotują konfitury i kompoty. Nie zabraknie również słodkich smakołyków z Kaszub takich jak: amoniaczki- ciasteczka na niedzielę, kaszubski sernik z ziemniakami, rogaliki z wiśniami, młodzowy kuch z kruszonką, wafle gdańskie. Panie upieką także sznëki z glancã czy pùlwerkùcha co w tłumaczeniu z języka kaszubskiego oznacza drożdżówkę lukrowaną i ciasto proszkowe. Reprezentantki Kociewia przywiozą: fefernuski, grochowinki i bómbómy z dekla, które kojarzą się wszystkim kociewiakom z domem rodzinnym.Jarmark to także okazja do poznania leczniczych właściwości produktów wytworzonych na bazie ziół i owoców i warzyw. Na stoiskach będzie można kupić: dynię po królewsku, brzad (suszone owoce), syrop z mniszka lekarskiego, syrop z pędów sosny, żurawinę ucieraną na surowo czy sok z kwiatu czarnego bzu.Do wyboru będzie też wiele rodzajów miodu prosto z pomorskich barci, również te tradycyjne: miód Pszczółkowski lub miód leśny z Biernatki. Miód jest stosowany powszechnie w przepisach kulinarnych, a przy okazji wzmacnia organizm, ma właściwości prozdrowotne oraz dietetyczne.Smakoszom produktów mięsnych szeroką ofertę swojskich wyrobów zaprezentują rzeźnia i masarnia Jan Sychta z Miechucina oraz Zakład Przetwórstwa Mięsnego A.Kąkol. Ten ostatni specjalizuje się w wyrobach wieprzowych. Słynie m.in. z czarnego salcesonu (blutka), boczku wieprzowego wędzonego, kaszanki po kaszubsku, wątrobianki (leberka) i szynki wieprzowej wędzonej.Święto pomorskiej żywności to również możliwość nabycia produktów bezpośrednio od producentów zrzeszonych w Pomorskiej Sieci Dziedzictwa Kulinarnego. Członkami Sieci są restauracje, gospodarstwa agroturystyczne, rolnicy, piekarnie, mleczarnie i przetwórnie spożywcze, np. runa leśnego. Ich produkty są oznaczone logo \"Dziedzictwo Kulinarne - Pomorskie\" potwierdzającym, że żywność ma najwyższą jakość i została przygotowana z surowców pozyskanych na Pomorzu lub na podstawie tradycyjnych regionalnych receptur i metod. Takim przykładem jest piwo pomorskie produkowane przez Pomorski Browar Tradycyjny - browar kontraktowy Browaru Gościszewo. Historia piwa w naszym regionie sięga czasów średniowiecza, czego dowodem były przywileje warzenia piw nadawane miastom na terenie Pomorza w tym okresie.W ramach Święta Produktu Regionalnego przy Pałacu Opatów w godzinach 11:00-16:00 zostanie przeprowadzony Konkurs Kulinarny o Bursztynowy Laur Marszałka Województwa Pomorskiego \"Pomorskie Smaki\". Celem konkursu jest nie tylko przybliżenie tradycji kulinarnych Pomorskiego, ale także poszukiwanie potraw i produktów, które mają związek z regionem pomorskim i mogą zostać wpisane na Listę Produktów Tradycyjnych. To również promocja pomorskiej kultury z jej regionalną różnorodnością i dziedzictwem lokalnych społeczności. Konkurs zostanie przeprowadzony w dwóch kategoriach:- potrawa- produktPierwsza kategoria przeznaczona jest wyłącznie dla restauratorów prowadzących całoroczną działalność gastronomiczną. Konkurs na najlepszy produkt skierowany jest do producentów tradycyjnych i lokalnych produktów żywnościowych. Przeprowadzony zostanie czterech podkategoriach: produkt pochodzenia zwierzęcego, pochodzenia roślinnego, napoje oraz inne np. produkt mieszany roślinno-zwierzęcy.Więcej informacji: na portalu pomorskie.eu w zakładce Pomorskie Smaki.Projekt współfinansowany ze środków Unii Europejskiej w ramach Schematu II Pomocy Technicznej Programu Rozwoju Obszarów Wiejskich na lata 2014-2020 i stanowi realizację Planu operacyjnego Krajowej Sieci Obszarów Wiejskich dla Województwa Pomorskiego na lata 2016-2017.", "url": "https://kulinaria.trojmiasto.pl/XI-Pomorskie-Swieto-Produktu-Tradycyjnego-imp439688.html", "category": "pomorskie", "sub_category": "Produkty rybołówstwa, w tym ryby", "phrase": "Pasztet z dorsza (pasztet z pomuchla)"}