{"meta_description": "Żur żyniaty, zwany również żeniatym został wpisany na ministerialną Listę Produktów Tradycyjnych, w kategorii gotowe dania i potrawy. Wniosek został złożony przez Koło Gospodyń Wiejskich w Kujakowicach.", "title": "Żur żyniaty - tradycyjna zupa opolska. 69. produkt z województwa opolskiego na liście ministerialnej", "content": "Żur należy do najstarszych potraw w naszym regionie. Jego nazwa pochodzi od niemieckiego słowa sauer, co oznacza kwaśny, ukiszony, zakwaszony. Żur żyniaty pamięta z domu rodzinnego większość mieszkańców Śląska Opolskiego. - Ten przygotowany z dodatkiem ziemniaków, boczku lub swojskiej kiełbasy był bardziej odświętny, zwany właśnie żyniatym (ożenionym, bogatym) - czytamy w opisie. - Ziemniaki do tego żuru podawane były na różne sposoby. Niektóre gospodynie gotowały ziemniaki pokrojone osobno, niektóre razem z wywarem i później dolewały zakwas, a jeszcze inne gotowały je całe, tłukły i takie na osobnej misce podawały na stół. Każdy nakładał sobie do żuru tyle ziemniaków, ile chciał. Jest to jedna z naszych najlepszych tradycyjnych zup, którą każdy lubi i kojarzy z rodzinnym domem. Według informacji przygotowanej przez urząd marszałkowski w Opolu \"obecność żuru na stołach w naszych okolicach potwierdza wielu autorów książek o regionie opolskim, m.in. Wiesława Korzeniowska w opracowaniu pt. Codzienność społeczności wsi rejencji opolskiej w aspekcie zachodzących przemian (1815-1914), czy Anna Myszyńska w książce „Śląskie rozprawianie z okolic Białej, Głogówka i Krapkowic”.", "url": "https://nto.pl/zur-zyniaty-tradycyjna-zupa-opolska-69-produkt-z-wojewodztwa-opolskiego-na-liscie-ministerialnej/ar/c8-15199542", "category": "opolskie", "sub_category": "Mięso świeże oraz produkty mięsne", "phrase": "Leberwurst grubo mielony z Górek / pasztetowa z Górek"}