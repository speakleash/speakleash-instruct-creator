{"meta_description": "Produkt wpisany na listę produktów tradycyjnych w dniu 2007-04-24\nW kategorii Inne produkty\nW województwie woj. pomorskim", "title": "Kociewski borowik szlachetny w zalewie octowej - - Portal Gov.pl", "content": "„O dużej wartości smakowej grzybów wiedział świat starożytny. Patrycjusze rzymscy cenili szczególnie truflę czarną (Tuber brumale Vitt.) i muchomora cesarskiego (Amanita caesarea Scop.). Oba te gatunki w Polsce nie występują. Od dawna za najsmaczniejsze grzyby uważano u nas borowiki, rydze, pieczarki i smardze… (…) Grzyb prawdziwy (Boletus edulis), borowik, prawak, prawik, prawdziwek, prawdzik, grzyb biały, grzyb borowy, grabak. Jest to duży grzyb o średnicy do 20 cm (czasem trzon jest wielki, a kapelusz malutki), z szerokim, mięsistym kapeluszem różnych odcieni brązu, na grubym, pękatym trzonie koloru białego. Spód kapelusza barwy białej, u starszych barwy jasnożółtej, wreszcie zielonej, składa się z warstwy rurek, z których wysiewają się jasnobrązowe zarodniki. W przekroju grzyb ten zawsze jest biały, nigdy nie czernieje. (…) Borowiki występują pod sosnami, brzozą, dębem. Jak najpopularniejsza nazwa wskazuje – rosną w borze. Jest ich kilka odmian różniących się jednak niewiele między sobą. Zbieramy borowiki od maja do października, przy czym na jesieni owocują obficiej; wyrastają czasem bardzo duże. (…) Borowiki nadają się na przetwory, jak suszenie, konserwowanie, poza tym jest to grzyb najchętniej spożywany zaraz po zebraniu. Największą wartość w postaci suszu mają grzyby młode, których spody po ususzeniu pozostają białe. W gotowaniu te właśnie młode grzyby dają najlepsze efekty smakowe… (…) Ze wszystkich rodzajów grzybów borowiki są najcenniejsze zarówno pod względem smakowym jak gospodarczym. Są one najbardziej poszukiwane, najchętniej zbierane i dlatego coraz są rzadsze” (Guirard I., 1956).", "url": "https://www.gov.pl/web/rolnictwo/kociewski-borowik-szlachetny-w-zalewie-octowej", "category": "pomorskie", "sub_category": "Inne produkty ", "phrase": "Kociewski borowik szlachetny w zalewie octowej"}