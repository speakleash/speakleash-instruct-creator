{"meta_description": "Karaimska, tatarska, litewska, polska, żydowska, rosyjska, ukraińska, białoruska, niemiecka... czyli kresowa kuchnia palce lizać...z tłuszczu i nie tylko... Stuliściec - Simtalapis To, że obecnie możemy smakować to ciasto, zawdzięczamy samemu Księciu Litewskiemu Witoldowi, który 600 lat temu sprowadził z Mongolii kilkaset szlachetnych rodzin Tatarów i Kozaków/Kazajmów. Wraz z nimi na litewskie tereny przywędrowało ciasto. Surowiec: Mąka…", "title": "Kuchnia", "content": "Karaimska, tatarska, litewska, polska, żydowska, rosyjska, ukraińska, białoruska, niemiecka… czyli kresowa kuchnia palce lizać…z tłuszczu i nie tylko… To, że obecnie możemy smakować to ciasto, zawdzięczamy samemu Księciu Litewskiemu Witoldowi, który 600 lat temu sprowadził z Mongolii kilkaset szlachetnych rodzin Tatarów i Kozaków/Kazajmów. Wraz z nimi na litewskie tereny przywędrowało ciasto. Sposób wytworzenia: Ciasto jest bardzo pracochłonne, wymaga precyzji. Do wykonania potrzebne są najlepiej 2 osoby. Nieodzownym narzędziem jest poduszka obszyta lnianym płótnem. Połączone produkty zagniatamy, wyrabiamy około 1 godziny. Dzielimy na 2 części i każdą rozciągamy na poduszce. Każdy płat polewamy masłem, sypiemy rodzynki, kładziemy mak, przykrywamy drugim płatem i formujemy podkowę. Ciasto „Stuliściec” zajęło I miejsce w konkursie „Nasze Kulinarne dziedzictwo” w 2010 roku oraz uzyskało najwyższą nagrodę w tym konkursie – „Perłę”.  źródło: WrotaPodlasia Kartacze są jednym z najbardziej popularnych produktów tradycyjnych w województwie podlaskim, będąc także sztandarowym produktem tradycyjnym kuchni litewskiej. Do dziś wiele gospodyń wykonuje je w domach, przy czym sposób ich wykonania bywa dość zróżnicowany. Kartacz formowany jest z masy ziemniaczanej, wokół nadzienia z mielonego mięsa. Niekiedy są one faszerowane nie tylko mięsem, lecz też kiszoną kapustą lub grzybami. Niektóre gospodynie nadziewają kartacze makiem lub serem. W niektórych domach ziemiańskich preferowano nadzienie z siekanego kindziuka – surowej wędliny z najlepszych kawałków mięsa. Jadało się je nadziewane białym serem, do którego na Żmudzi dodawano świeżą miętę. Kartacz charakteryzuje się podłużnym, owalnym kształtem. Podawany jest na gorąco, polany tłuszczem i skwarkami oraz smażoną cebulą. Gotowy kartacz jest wielkości pięści. Współcześnie najczęściej podaje się je na talerzu i okrasza skwarkami z posiekaną przysmażoną cebulą. Dawniej jadano je w postaci zupy kartaczowej tzn. kartacza z dodatkiem wywaru z gotowania. Wywar ten wzbogacano smażonym boczkiem wędzonym i ziołami. Czasem podawano je z rosołem. Ciasto kartacza ma kolor szary, jasny lub ciemny, zależnie od wieku ziemniaków. Pomimo że danie to uznaje się za ciężkostrawne, cieszy się ono nieustającym zainteresowaniem wszystkich odwiedzających Suwalszczyznę i Podlasie. Kartacze są produktem stosunkowo pracochłonnym, więc w przeszłości przygotowywane były raz w tygodniu lub raz na dwa tygodnie. Danie to nie było nigdy traktowane jako potrawa świąteczna. Obecnie często podaje się je turystom jako lokalną atrakcję kulinarną. Ziemniaki wykorzystywane do przygotowania potrawy pochodzą najczęściej z gospodarstw własnych. Nadzienie przygotowywane jest z nieodtłuszczonego mięsa karkówki lub łopatki – czasem dodaje się także podgardle.  źródło: WrotaPodlasia Pierekaczewnik jest tradycyjnym produktem tatarskim, który nazwę swą wywodzi z terenów dawnych kresów Rzeczpospolitej Obojga Narodów, od dawna zamieszkanych przez Tatarów (swoją obecność Tatarzy zaznaczyli szczególnie w XVIII i XIX wieku). Produkt ten był podawany jako potrawa Bajramowa (świąteczna). Nazwa „pierekaczewnik” pochodzi z języka rosyjskiego: słowo „pierekatywat’” oznacza „przewałkowywać”. Ze względu na wyjątkowo dużą pracochłonność i koszty składników pierekaczewnik wykonywany jest bardzo rzadko w niektórych domach tatarskich. Pierekaczewnik (akcent proparoksytoniczny na trzecią sylabę od końca Pie-re-ka-czew-nik) jest tradycyjnym, tatarskim pierogiem makaronowym. Składa się z wielu, bardzo cienkich warstw ciasta, przekładanych farszem (baraniną, wołowiną, serem lub masą jabłkową). Ciasto zwijane jest w rulon, łączony na brzegach na kształt litery „O”. Podaje się go na ciepło, dzięki czemu poszczególne warstwy rozdzielają się i stają się lekko chrupiące. Wyjątkowo pracochłonna receptura sprawia, że występuje niezmiernie rzadko – praktycznie tylko w domach tatarskich podczas święta Bajramy, bądź w tatarskich kwaterach agroturystycznych.  źródło: WrotaPodlasia W polskich przepisach kulinarnych „baumkuchen” został odnotowany na przełomie XIX i XX wieku. Na pochodzenia tego ciasta wskazuje ścieżka językowa i jego niemiecki (pruski) źródłosłów. Niemieccy badacze sztuki kulinarnej odnotowali wzmiankę o „baumkuchenie” w 1682 roku. Ciasto to było znane w Berlinie. Najstarszy przepis na wykonanie „baumkuchena” spisany w języku polskim pochodzi z książki Wincentyny Zawadzkiej „Kucharka litewska” (pierwsze wydanie ukazało się w 1856 roku w Wilnie). Najprawdopodobniej ciasto to trafiło w okolice Sejn na początku XX wieku, a z czasem stało się powszechnie znane. Mieszkańcy regionu Sejneńszczyzny zaadaptowali niemiecką (pruską) recepturę – starsi mieszkańcy do dziś mówiąc o sękaczu, używają nazwy „bankuchen” (jest to spolszczona nazwa niemieckiego „Baumkuchen”). Potwierdzają to relacje osób, które pochodzą z rodzin od wielu pokoleń wypiekających bankucheny. O kilkudziesięciu latach tradycji wypieku bankuchena w okolicach Sejn świadczą również stare fotografie, m. in. zdjęcie z 1946 roku, na którym ukazany jest wypiek sękacza, a także zdjęcie z uroczystości rodzinnej z 1958 roku, podczas której bankuchen stoi na stole. W przewodnikach turystycznych wzmianki o sękaczach pojawiły się w latach 80. XX wieku. Zmianę nazwy czy raczej zastąpienie spolszczonego słowa „baumkuchen” (ciasto drzewne) na „sękacz” należy wiązać z określeniem stosowanym przez turystów w połowie lat 70. ubiegłego wieku. Choć nazwa „sękacz” funkcjonuje od około 25-30 lat, jest to samo ciasto, które tak silnie utrwaliło się w lokalnej tradycji kulinarnej. Na Sejneńszczyźnie celebruje się święta i uroczystości – rodzinne, religijne, towarzyskie. Gości przyjmuje się chętnie, z zachowaniem staropolskiej gościnności. Szczególnie uroczyście obchodzi się Boże Narodzenie i Wielkanoc. Stół wielkanocny jest nie tylko smaczny, ale i starannie nakryty: „Stały więc babki śliczne, lukrowane; Większe i mniejsze, gładkie, fungowane; Widniały żółte babki szafranowe; Mądre, wołyńskie, dziadowskie, chlebowe; Strojne mazurki i torty wspaniałe; Nad podziw piękne, smaczne, okazałe; Był tu mazurek włoski migdałowy; Cygański, suchy, jabłeczny, miodowy; Torty: turecki, wiedeński, hiszpański; Paskowy, tłusty, kruchy, zabałkański; Stały baumkuchy, by ule z pszczołami; Wysokie, żółte, pokryte szyszkami. (…) Dalej mięsiwa i różne wędlinki; Prosięta, ptactwo, kumpiaki i szynki; Podrumienione cietrzewie, indyki; Sarnie, cielęce pieczenie, króliki”. (A. Habdank, „Wielkanoc we dworze…”, s. 2) Wielkanoc była prawdziwym kulinarnym świętem: „Musiała być (…) gotowana szynka, przysmak który mieliśmy tylko na Wielkanoc, bo przez cały rok jedliśmy tylko wędzone szynki, ale przede wszystkim ciasta: dziad, cygan, prześcieradło, nie mówiąc o babach olbrzymich i sękaczu z 200 jaj”. (M. Wańkowicz, „Szczenięce lata…”, s. 61).  źródło: WrotaPodlasia W Trokach jest wiele kawiarenek urządzonych w stylu rustykalnym, gdzie można spróbować tradycyjnych dań karaimskich – kibinów. Są to pierożki nadziewane mięsem, które ma być koniecznie siekane. Można kupić kibiny z wieprzowiną, baraniną lub wołowiną, ale te prawdziwie karaimskie muszą być z baraniną lub wołowiną, gdyż wieprzowiny Karaimi nie jedzą. Karaimskie czanachy – mięso (może być wieprzowina, baranina, wołowina) pokrajać jak na gulasz, przyprawić solą i pieprzem, lekko podsmażyć i włożyć na dnie glinianego garnuszka. Na nie warstwami układać pokrojoną w pasemka cebulę, marchewkę tarkowaną na tarce o dużych oczkach, potem pokrojone w kostkę ziemniaki.  Do każdego garnuszka wlewamy trochę wody lub rosołu (w tym wypadku uważać z solą), liść laurowy, ziele angielskie, przykrywamy garnuszki pokrywkami i wkładamy do piekarnika, włączmy go na ok. 200 st. C i trzymamy tam czanachy ok. 2 godz., wyjmujemy, dodajemy łyżkę śmietany, można włożyć trochę ketchupu i przez praskę wyciśniętego czosnku.  Podawać w tych samych garnuszkach. Można jeść z chlebem lub bez. Garnuszki do nabycia na Litwie bądź na Białorusi. Jaja ubijamy, dodajemy mąkę, wyrabiamy ciasto. Tak przygotowane ciasto cienko rozwałkowujemy, kroimy na prostokąty i smażymy w gorącym oleju. Powstałe płaty układamy w postaci mrowiska, polewając miodem i posypując rodzynkami i makiem.", "url": "https://pilotwycieczek.wordpress.com/kuchnia/", "category": "podlaskie", "sub_category": "Wyroby piekarnicze i cukiernicze", "phrase": "Sękacz sejneński/bankuchen"}