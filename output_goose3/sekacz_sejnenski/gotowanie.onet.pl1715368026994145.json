{"meta_description": "Sękacz to tradycyjne ciasto wypiekane w północno-wschodniej Polsce. Pieczone na specjalnym wałku ma wygląd stożka z sękami wokół. Jest przysmakiem przede wszystkim na święta Wielkanocne i Bożego Narodzenia oraz rodzinne uroczystości.", "title": "Sękacz - ciasto na specjalne okazje i na święta", "content": "W Podlaskiem ciasto wypiekane jest od kilkudziesięciu lat na Sejneńszczyźnie, od ponad 20 lat wypiekiem zajmują się też rodziny z Suchowoli. Oba sękacze - sejneński i suchowolski wpisane są na ministerialną Listę Produktów Tradycyjnych. Jak powiedziała PAP Life wytwórczyni sękaczy Marzena Karawiecka z Gib, na pochodzenia tego ciasta wskazuje jego niemiecki (pruski) źródłosłów. Dodała, że w polskich przepisach na sękacza z przełomu XIX i XX wieku występuje on pod nazwą \"baumkuchen\". Mieszkańcy regionu Sejneńszczyzny zaadaptowali niemiecką recepturę, a starsi mieszkańcy do dziś mówiąc o sękaczu, używają spolszczonej nazwy - \"bankuchen\". Jedna z legend mówi, że sękacza miała próbować i zachwycić się jego smakiem królowa Bona. Jeśli nawet to tylko legenda - mówiła Karawiecka - to pokazuje jak wyjątkowe jest to ciasto. W Podlaskiem sękaczem celebruje się święta i uroczystości - rodzinne, religijne i towarzyskie. Ciasto jest przysmakiem w trakcie Świąt Wielkanocnych, Bożego Narodzenia, można je znaleźć na weselnych stołach, ale coraz częściej też kupowane jest na deser \"w zwykły dzień\". Swoją popularność zawdzięcza wyglądowi i smakowi - mówi Karawiecka. Aby zrobić tradycyjny sękacz, potrzebne są tylko naturalne składniki, nie używa się żadnych spulchniaczy czy konserwantów. Do ciasta dodaje się świeże jaja, mąkę, cukier, śmietanę, sok z cytryny i naturalny aromat na spirytusie. Karawiecka powiedziała, że kiedyś dodawano aromat rumowy. Ciekawy jest też sam proces wypiekania ciasta, do którego potrzebny jest piec i poziomy wałek, na który nalewa się ciasto. W ten sposób zapieka się ono i polewa się kolejne warstwy. Na ostatniej warstwie ciasta, kiedy lekko spływa i się zapieka, powstają wtedy charakterystyczne dla tego ciasta sęki.", "url": "https://gotowanie.onet.pl/artykuly/sekacz-ciasto-na-specjalne-okazje-i-na-swieta/pgd40w0", "category": "podlaskie", "sub_category": "Wyroby piekarnicze i cukiernicze", "phrase": "Sękacz sejneński/bankuchen"}