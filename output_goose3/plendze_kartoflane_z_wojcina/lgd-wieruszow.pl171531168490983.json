{"meta_description": "", "title": "Między prosną a Wartą", "content": "18 czerwca 2011 r. na rynku w Manufakturze odbyło się prawdziwe święto kulinarne – warsztaty na temat identyfikacji produktów tradycyjnych i regionalnych - Smaki Ziemi Łódzkiej. Ale zacznijmy od początku. Kilka minut po 10.00 Smaki Ziemi Łódzkiej oficjalnie otworzył Witold Stępień - marszałek województwa łódzkiego. Przez cały dzień do dyspozycji odwiedzających były stoiska przygotowane przez lokalne grupy działania i towarzyszące im koła gospodyń wiejskich. Pośród wystawców nie zabrakło również stoiska „Między Prosną a Wartą” – Lokalnej Grypy Działania, która wraz z paniami z Kół Gospodyń Wiejskich z Klonowej i Radostowa, Stowarzyszeniem Gospodyń „Wójcin nad Prosną”, Panem Wacławem Zabłockim oraz Kapelą Ludową Gminnego Ośrodka Kultury w Czastarach promowała naszą małą ojczyznę. Wielkim zainteresowaniem cieszyła się strefa warsztatowa, w której pod czujnym okiem Andrzeja Polana mistrzynie kuchni tradycyjnej pichciły specjały kuchni regionalnej. Nasze Mistrzynie dwoiły się i troiły przygotują w strefie gotowania: ciastka ze skwarek, gyros’a, bigos meksykański oraz plendze kartoflane z Wójcina. Wszystkie potrawy przygotowane przez nasze Panie rozeszły się w mgnieniu oka, a przybyli goście rozsmakowali się w tradycyjnych potrawach. Wszystkich smakoszy ucieszyła możliwość skosztowania tych rarytasów. Pan Wacław – twórca ludowy wzbudził ogromne zainteresowanie wycinankami, grono osób spróbowało swoich sił przy tworzeniu swoich małych arcydzieł a wykonane prace z pewnością przypominać im będą obszar działalności naszego stowarzyszania.   Na warsztaty przybyli twórcy ludowi z całego Województwa Łódzkiego, którzy oferowali bogatą gamę rękodzieła. Wyroby z koronki i filcu, chusty, biżuteria, laleczki w łowickich strojach, rzeźby, ceramika – było w czym wybierać. Niewątpliwie wielu emocji dostarczyły zmagania zespołów folklorystycznych, które podczas wydarzenia walczyły o statuetkę folk-nuty. Wyłonienie zwycięzców nie należało do łatwych. Kapituła konkursowa musiała wybrać spośród 34 zespołów. Na podium stanęły Zespół Pieśni i Tańca Wiśniowa Góra, Dziecięcy Zespół Folklorystyczny Kuniczanka i Kapela Ludowa Gminnego Ośrodka Kultury w Czastarach. Zwycięzcy z rąk marszałka województwa łódzkiego odebrali statuetki i dyplomy oraz szczere podziękowania za trud jaki wkładają kultywowanie tradycji. O nagrody ubiegały się też Koła Gospodyń Wiejskich, które zgłaszały potrawy lokalne do konkursu Smaczne Łódzkie. W konkursie tym udział wzięły promowane przez Stowarzyszenie Gospodyń „Wójcin nad Prosną” ciastkami ze skwarek. Jury, któremu przewodniczył mistrz kuchni Andrzej Polan po długich obradach za najsmaczniejszą potrawę uznano kaszankę z kaszy gryczanej, przygotowaną przez Stowarzyszenie na rzecz rozwoju wsi Trębaczew.  Niech żałują wszyscy, którzy w tym dniu nie byli z nami. Na następne kulinarne święto już za rok zaprasza Sekretariat Regionalny KSOW Województwa Łódzkiego oraz „Między Prosną a Wartą” – Lokalna Grupa Działania.", "url": "http://lgd-wieruszow.pl/arc/index2.php?pokaz=newsy/admin/pokaz_artykul&kol3=kol3&kat=&sz=&a=19&id=201", "category": "łódzkie", "sub_category": "Gotowe dania i potrawy", "phrase": "Plendze kartoflane z Wójcina"}