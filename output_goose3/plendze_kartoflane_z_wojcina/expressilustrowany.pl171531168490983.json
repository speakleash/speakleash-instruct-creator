{"meta_description": "Obrowska zupa chrzanowa...", "title": "Tradycyjne dania i potrawy z Łódzkiego", "content": "Obrowska zupa chrzanowa Produkt wpisany na listę produktów tradycyjnych w dniu 2008-03-03 w kategorii Gotowe dania i potrawy w woj. łódzkim. Wygląd: Zupa w kolorze kremowym z widocznymi kawałkami boczku, kiełbasy i mięsa pokrojonymi w kostkę oraz widocznymi ćwiartkami jajek. Kształt: Konsystencja płynna w zależności od kształtu naczynia Rozmiar: W zależności od wielkości naczynia. Barwa: Kremowa z widocznymi ciemniejszymi kawałkami boczku, kiełbasy i mięsa. Konsystencja: Płynna Smak: Wyczuwalny smak chrzanu oraz zapach wędzonej kiełbasy i boczku. Dodatkowe Informacje: Zupa po dokładnym wystudzeniu może być przechowywana w chłodnym miejscu 2-3 dni i nie ulega fermentacji. Korzenie i liście chrzanu zawierają glikozydy siarkocyjanowe, m.in. sinigrynę wywołującą podrażnienia skóry i błon śluzowych, olejek eteryczny, sole mineralne (zawierające fosfor, siarkę, potas, wapń, żelazo, sód i magnez), fitoncydy, witaminy C, B, E i prowitaminę A oraz flawonoidy, cukry, enzymy i aminokwasy. Świeże liście i korzenie chrzanu mają działanie bakterio-, wiruso-, grzybo- i pierwotniakobójcze. Dodatek chrzanu do posiłków pobudza wydzielanie soków trawiennych, wzmaga przemianę materii, poprawia pracę wątroby i nerek. Z uwagi na dużą zawartość wit. C (0,3%) przetwory z chrzanu i z jego dodatkiem zwiększają odporność organizmu. Tradycja: Chrzan pospolity (Armoracia Gaertin) to okazała wieloletnia bylina z rodziny kapustowatych (Cruciferae). Roślina ta jest odporna na niskie temperatury i dzięki temu korzeń chrzanu może być zbierany jesienią lub wiosną bez większych strat wartości odżywczych. Dzięki swoim właściwościom, chrzan zawsze był chętnie wykorzystywany w kuchni i w medycynie ludowej. Marcin z Urzędowa w swoim Herbarzu Polskim z 1593 roku wspomina chrzan jako (…) ziele znakomite w Polsce, które wpływa na zdrowie i przedłuża życie. Do gminy Kiełczygłów, a konkretnie do wsi Beresie Małe, chrzan sprowadził z Niemiec w latach międzywojennych (około 1926 roku) Oskar Paszchke, właściciel majątku ziemskiego. Wraz z sadzonkami otrzymał instrukcje uprawy i warunki transakcji. Korzeń handlowy miał pan Oskar odsyłać do Niemiec, sadzonki zaś uprawiać na swych polach, nikomu innemu nie odstępując. I tak było aż do wojny (Maria Znaniecka, Spadek pana Oskara, Farmer nr 18 z 1997 roku). Historię tę pamiętają jeszcze najstarsi mieszkańcy gminy. Dopiero po zakończeniu II wojny światowej i podzieleniu majątku ziemskiego, chrzan trafił do okolicznych wsi i gmin. Na początku uprawiano go na małych, kilkuarowych powierzchniach, z czasem jednak chrzanowe pola stawały się coraz większe. Obecnie ten typ chrzanu jest uprawiany na przeszło 700 ha na terenie gmin: Kiełczygłów, Siemkowice, Osjaków i Rusiec. Produkcja i wykorzystywanie chrzanu z własnego gospodarstwa wrosła na stałe w historię regionu, kształtując przez pokolenia zwyczaje kulinarne. Mieszkańcy Obrowa uprawiany chrzan wykorzystywali w kuchni na wiele sposobów. Jednym z nich było przygotowywanie z serwatki i tartego korzenia chrzanu – zupy chrzanowej wcześniej nazywanej „polewką chrzanową”. Tradycja gotowania zupy chrzanowej związana była z przygotowywaniem pożywienia na święta wielkanocne. (…) Najstaranniej przygotowywano się na święta wielkanocne: zabijano wieprza, robiono wędliny, masło, ser, gromadzono jajka, pieczono chleb (…). Z potraw przyrządzano przede wszystkim kluski, barszcz albo rosół, galaretę z wieprzowych nóg, ćwikłę oraz zupę chrzanową na maślance, serwatce, zsiadłym mleku lub wodzie (Jan Piotr Dekowski, Przemiany tradycyjnego pożywienia wiejskiego na obszarze Polski środkowej, Kultura wsi Polski środkowej w procesie zmian, Tom 2, Prace i Materiały Muzeum Archeologicznego i Etnograficznego w Łodzi, Seria Etnograficzna nr 20, Łódź 1979). (…) W czasie dwóch dni świąt wielkanocnych nie należało nic gotować, można jednak było odgrzewać przygotowane zawczasu potrawy. Zestaw potraw był uzależniony od miejscowej tradycji. Mogła to być więc zupa na maślance z tartego chrzanu zaprawiona mąką i śmietaną, rosół, barszcz na mięsie (Bohdan Baranowski, Wsi między Wartą a Pilicą w XIX wieku. Przy misie, Państwowy Instytut Wydawniczy, Warszawa 1969). Do tej pory jest ona w Obrowie podawana jako potrawa główna podczas śniadania Świąt Wielkiej Nocy. Podstawowym składnikiem obrowskiej zupy chrzanowej, zgodnie z tradycją, jest serwatka i starty korzeń chrzanu. (…) Największe zapasy masła i sera robiono w wielkim poście i w okresie od Zielonych Świątek do żniw. W tym czasie również gromadzono w beczkach serwatkę, maślankę, a nawet mleko, które później używano do polewek, gotowania ryb i pito jako sfermentowany chłodzący napój (Jan Piotr Dekowski, op. cit.). (…) Serwatkę, produkt uboczny, wlewano do beczek, dodając maślanki i mleka. Wiosną ten sfermentowany płyn służył jako napój lub dodawany był do polewek (Bohdan Baranowski, op. cit.). Zupa ta od wielu lat jest produktem sztandarowym, który reprezentuje Obrów i gminę Kiełczygłów na wielu lokalnych i krajowych imprezach oraz pokazach kulinarnych. W dniu 1 października 1995 roku w Kiełczygłowie odbyło się I święto chrzanowe. W miejscowym Gminnym Ośrodku Kultury odbyło się Krajowe Seminarium Chrzanowe, które prowadzili przedstawiciele Instytutu Warzywnictwa w Skierniewicach. W roku 2003 zupa chrzanowa z Obrowa zdobyła I miejsce wśród potraw pochodzenia roślinnego w konkursie „Nasze Kulinarne Dziedzictwo”. Gospodynie z Obrowa przygotowały także zupę chrzanową dla słuchaczy seminarium pt. „Dziedzictwo kulturowe jako element produktu turystycznego na obszarach wiejskich” oraz wystawiły ją w konkursie „Nasz produkt na europejski stół” w Kościerzynie. W czasie Jarmarku Wojewódzkiego w Łodzi w 2007 roku przygotowano i spożyto prawie 50 litrów tej potrawy. Wszyscy, którzy jej spróbowali, byli zachwyceni jej wyjątkowym smakiem, który można otrzymać, wyłącznie używając lokalnego typu chrzanu, uprawianego metodą tradycyjną w nieskażonym środowisku oraz stosując się do starej receptury przekazywanej z pokolenia na pokolenie. Plendze kartoflane z Wójcina Produkt wpisany na listę produktów tradycyjnych w dniu 2009-05-18 w kategorii Gotowe dania i potrawy w woj. łódzkim. Wygląd: Okrągłe lub owalne placki. Kształt: Owalne lub okrągłe. Rozmiar: Średnica około 8-12 cm, grubość około 5 mm. Barwa: Złocistoszara na zewnątrz i na przekroju. Konsystencja: Miękkie, elastyczne zaraz po usmażeniu, na wierzchu chrupiące. Smak: Smak i zapach charakterystyczny dla smażonych kartofli. Tradycja: „Po raz pierwszy ziemniaki pojawiły się w Polsce za panowania Jana III Sobieskiego (1674–1696), po jego słynnym zwycięstwie nad oblegającymi Wiedeń Turkami”. Początkowo były nowością nie budzącą większego zainteresowania. „Na dobre zadomowiły się ziemniaki na polach polskich za Augusta III. Monarcha ten zasiedlał polskie dobra koronne Niemcami, którzy masowo sadzili ziemniaki, popularyzując ich uprawę wśród polskich chłopów” (M. Lemnis, H. Vitry, „W staropolskiej kuchni i przy polskim stole”, Warszawa 1983). Z biegiem czasu, ze względu na łatwość uprawy i plenność, ziemniaki stały się podstawą wyżywienia ludności wiejskiej. „Bardzo często, zwłaszcza w drugiej połowie XIX w., obiad składał się z dwóch dań. Na pierwsze jedzono zwykle danie bardziej podstawowe, a więc ziemniaki lub kapustę z okrasą, placki ziemniaczane (…)” (B. Baranowski, „Życie codzienne wsi między Wartą a Pilicą w XIX wieku. Przy misie”, 1969). Na początku XX wieku na terenie historycznej ziemi wieluńskiej rozpowszechnił się wypiek placków ziemniaczanych. Znacznie wcześniej pieczenie tzw. plendzy miało miejsce na obszarze zachodnio-północnym, czyli sąsiadującym ze Śląskiem i Wielkopolską. Miejscowość Wójcin położona jest obecnie na obrzeżach województwa łódzkiego. Historia przynależności terytorialnej ciągle wiązała jednak Wójcin z Wielkopolską. Bliskość Wielkopolski wpłynęła na kulturę i obyczaje, w tym kulinarne, mieszkańców tej części obecnego województwa łódzkiego. W jadłospis wszystkich rodzin z Wójcina wrosły m.in. właśnie plendze kartoflane, od pokoleń nie zmieniając składu i oryginalnego nazewnictwa. „Wśród wielu innych potraw ziemniaczanych do bardzo popularnych także współcześnie należą „plendze” i ziemniaki odsmażane na tłuszczu. „Plendze” są to placki ziemniaczane z mąką i jajkiem smażone na oleju. Można je podawać na słodko ze śmietaną lub też tylko lekko osolone” („Kuchnia wielkopolska wczoraj i dziś”, Poznań 1992). Do dnia dzisiejszego w Wójcinie plendze kartoflane są smażone w każdy piątek jako potrawa postna oraz podczas spotkań rodzinnych. Pierogi znad Mrożycy Produkt wpisany na listę produktów tradycyjnych w dniu 2017-09-27 w kategorii Gotowe dania i potrawy w woj. łódzkim. Pierogi znad Mrożycy Wygląd: Pieróg o kształcie półokrągłym, z charakterystyczną falbanką w miejscu zlepienia. Na przekroju widoczny farsz. Kształt: Półokrągły, na przekroju elipsoidalny. Rozmiar: Półkole o średnicy ok. 6 cm i grubości ok. 1,5-2,0 cm. Barwa: Zewnętrzna jasnobeżowa, na przekroju brązowy farsz. Konsystencja: Konsystencja stała, na zewnątrz jednolita, delikatna. Smak: Charakterystyczny dla ciasta pierogowego. Smak i zapach farszu w zależności od wariantu (wyczuwalny smak kapusty, grzybów, mięsa, cebuli i innych przypraw). Dodatkowe Informacje: Dwa warianty farszu do pierogów: z kapustą i grzybami oraz z mięsem. Tradycja: Na terenie Polski środkowej, nad rzeką Mrożycą, za najbardziej wartościowe posiłki, uważano te, które były przygotowywane na bazie produktów zbożowych. Potrawy przygotowywane z mąki tatarczanej, owsianej, żytniej były podstawą wyżywienia tamtejszych mieszkańców. Były to m.in. różnego rodzaju kluski, zacierki oraz pierogi. Początkowo ciasto na pierogi wyrabiano z mąki żytniej, dopiero później zastąpiła ją mąka pszenna. Pierogi były przygotowywane na wiele okazji, a w zależności od okoliczności i pory roku miały one różne nadzienie. Ciasto na pierogi składało się wyłącznie z mąki i wody. Po odpowiednim wyrobieniu ciasta, rozwałkowywano je i szklanką wycinano okrągłe placki, na które nakładano niewielką ilość farszu. Farsz zawijano ciastem i zaklejano tworząc tzw. falbankę. Latem i wczesną jesienią wykorzystywano do nadzienia pierogów kapustę słodką, a w okresie zimowym kapustę kiszoną. Do farszu dodawano obowiązkowo grzyby leśne ewentualnie pieczarki. Ugotowaną kapustę oraz przesmażone grzyby i cebulę, mielono w maszynce do mięsa, przyprawiano do smaku, głównie solą i pieprzem. Następnie mieszano i jeszcze raz cały farsz przesmażano na tłuszczu. Jeśli były to pierogi na wigilię, najczęściej smażono wszystko na oleju, aby zachować postny charakter potrawy. Na święta i specjalne okazje przyrządzano pierogi z mięsem. Sztukę mięsa po ugotowaniu z niej rosołu przepuszczano przez maszynkę z kawałkiem słoniny, cebuli, włoszczyzny, solą i pieprzem. Gotowe pierogi od razu gotowano w osolonej wodzie z dodatkiem oleju. Pierogi z kapustą i grzybami oraz mięsem stanowią jedno z najbardziej tradycyjnych dań nie tylko na terenie województwa łódzkiego, ale również na terenie całej Polski. Kugiel z Przedborza Produkt wpisany na listę produktów tradycyjnych w dniu 2009-05-18 w kategorii Gotowe dania i potrawy w woj. łódzkim. kugiel z Przedborza Wygląd: Wygląd zewnętrzny tej potrawy przypomina masę podobną do ciasta, widoczne są kawałki mięsa. Kształt: Kształt zależy od naczynia. Rozmiar: Wielkość kugla zależy od wielkości naczynia. Tradycyjny kugiel pieczony jest w tzw. gęślarce. Barwa: Wierzchnia warstwa kugla ma barwę ciemnozłotą, wręcz brązową. Na przekroju dobrze wypieczony kugiel ma barwę jasnobrązową i złotą. Konsystencja: Konsystencja tej potrawy jest gęsta, kleista i zwięzła. Zewnętrzną warstwę tworzy chrupiąca skórka. Smak: Smak potrawy jest uzależniony od przypraw, jakie zostaną użyte. Upieczony w tradycyjnym piecu chlebowym pachnie intensywnie ziemniakami, przyprawami i drewnem. Tradycja: Przedbórz to małe miasteczko w województwie łódzkim, w powiecie radomszczańskim, położone po obu stronach malowniczej rzeki Pilicy. Do II wojny światowej zdecydowaną większość jego mieszkańców stanowili Żydzi. Przez lata wspólnego mieszkania w małej miejscowości, mimo ciągłej rywalizacji ekonomicznej, kultura i zwyczaje obu narodów przenikały się. Widać to było wyraźnie w przygotowywaniu najpopularniejszej potrawy na tym terenie – kugla. „W każdym domu musi być niezastąpiony przysmak – kugiel. Robi się go w sobotę z tartych kartofli, kawałków tłustego mięsa wieprzowego (Żydzi kładą kawałki gęsiny), jaj, utartej bułki, przypieczonej cebuli, pieprzu i soli. To wszystko wymieszane wkłada się do garnka, nakrywa i umieszcza w piecu chlebowym lub piecyku kuchennym. W niedzielę rano lekko odgrzany jest znakomity. Można go jeść na śniadanie, na obiad i na kolację (…)” (W. Zawadzki, „Przedborski wrzesień. Obrona i zniszczenie miasta przez Niemców w 1939 r.”, wyd. PM LOGO na zlecenie Towarzystwa Przyjaciół Muzeum POW, Bydgoszcz 2004). Jak pisze Wojciech Klusek w artykule „Kuriera Lubelskiego”, Polacy zmodyfikowali potrawę zgodnie ze swoimi gustami. Bazą stały się ziemniaki oraz wieprzowina. Kugiel po polsku to zapiekanka przygotowywana w dużych garnkach lub kociołkach. Jego podstawowe składniki to żeberka i golonka w kawałkach, nieco większych jak na gulasz i ziemniaki. W Przedborzu pieczenie kugla ma już kilkudziesięcioletnią tradycję. Na stołach w czasie wszystkich świąt, imprez lokalnych, okolicznościowych, rodzinnych zawsze króluje kugiel. „Co najmniej trzy razy do roku, na Boże Narodzenie, Wielkanoc i Święto Zmarłych każdy przedborzak powinien zjeść solidną porcję kugla. Wielu przygotowuje go, co tydzień, w sobotę i wcale im się nie nudzi” (W. Klusek, Kurier Lubelski, „Kugiel po polsku”, 21.11.2003 r., Lublin). Do dnia dzisiejszego w Przedborzu wychodząc z kościoła po porannej niedzielnej Mszy Św. można poczuć unoszący się z pobliskich piekarni i domów zapach kugla. Przedborzanie przyjmując gości z bliższej lub dalszej okolicy, z Polski czy zagranicy, zawsze częstują ich kuglem, który jest wizytówką miasteczka. Goście, którzy spróbują raz kugla, szukają pretekstu, żeby przyjechać do Przedborza ponownie.", "url": "https://expressilustrowany.pl/jak-przyrzadzic-tradycyjne-dania-z-lodzkiego-przepis-na-wyjatkowa-zalewajke-kluski-pierogi-i-golabki-najlepsze-przepisy-na-obiad/gh/c6-15020963/5", "category": "łódzkie", "sub_category": "Gotowe dania i potrawy", "phrase": "Plendze kartoflane z Wójcina"}