{"meta_description": "Rolmopsy to znakomita przekąska na każdą okazję. Można się nimi zajadać na imprezach (idealne jako przekąska do wódki) i na co dzień.", "title": "Rolmopsy śledzie w kwaśnej zalewie octowej", "content": "Rolmopsy to znakomita przekąska na każdą okazję. Można się nimi zajadać zarówno na imprezach (są idealne jako przekąska do wódki), jak i na co dzień. Ich przygotowanie jest łatwe i stosunkowo szybkie. Aby jednak dopiero co przygotowane rolmopsy móc zajadać należy odczekać 3-4 dni, aby dać szansę zalewie octowej działać. W tym czasie śledzie „przemacerują się” i rolmopsy nabiorą właściwego smaku. I jeszcze jedno. Prawdziwe rolmopsy przygotowuje się z surowych śledzi z beczki w słonej zalewie, a nie z filetów w oliwie. Przygotuj 4 duże tuszki śledziowe z beczki. Są bardzo słone, trzeba je będzie moczyć. Ale najpierw trzeba je oczyścić. Bedą bez głów, ale z wnętrznościami, więc przygotuj się na konieczność ich wypatroszenia. Nie przejmuj się jednak, bo w przypadku śledzi jest to czynność banalna i szybka. Wypatrosz śledzie, odetnij ogony, płetwy i tzw. brzuszki. Śledzie bardzo dobrze opłucz pod bieżącą wodą, włóż do miski i zalej zimną wodą. Pozostaw do namoczenia na godzinę. Odlej wodę ze śledzi, a następnie zalej je 1 litrem zimnego mleka. Dzięki użyciu mleka staną się delikatniejsze w smaku. Pozostaw śledzie namoczone w mleku na następną godzinę. Podczas gdy śledzie się moczą przygotuj zalewę octową. Do garnka wlej wodę i ocet, a także wsyp wszystkie przyprawy. Doprowadź do wrzenia, a następnie zmniejsz gaz pod garnkiem do minimum i gotuj zalewę kilka minut. Wyłącz gaz pod garnkiem i pozwól zalewie całkowicie przestygnąć. Odlej mleko ze śledzi i zalej ponownie zimną wodą. Pozostaw na trzecią godzinę. Od słoności śledzi oraz Twoich upodobań zależy, jak długo będziesz moczyć śledzie. Im dłużej, tym bardziej będą tracić słoność, ale niestety również swój smak. Pamiętaj także, że rolmopsy zawierają musztardę i ogórki, które również są dość słone. Gdy śledzie są odpowiednio wymoczone pora przystąpić do przygotowania rolmopsów. Połóż śledzia na desce i dużym, szerokim nożem prowadząc go wzdłuż kręgosłupa wytnij górny płat śledzia. Następnie podważ nożem z jednej strony kręgosłup ryby i ręką oderwij go od dolnego płata śledzia. Przyłóż nóż szeroką stroną do płata śledziowego tak, aby przylegał do niego. Długim ruchem wetnij się ostrzem od środka płata aż do tzw. brzuszka ryby. Delikatnym, szerokim cięciem odetnij tę część ryby wraz z ośćmi. Tak samo zrób z drugiej strony płata, od strony grzbietu ryby. Gdy masz już pięknie przygotowane wszystkie filety śledziowe możesz przystąpić do dalszej pracy. Twoje rolmopsy już są prawie gotowe. Cebule obierz i pokrój w piórka, ogórki pokrój w ćwiartki lub w drobniejsze kawałki, jeżeli nie chcesz, aby wystawały z rolmopsów. Każdy filet śledzia posmaruj od wewnątrz musztardą. Na każdy filet śledzia nałóż w poprzek nieco cebuli i jeden lub więcej kawałków ogórka. Zwijaj płaty śledziowe tak, aby ściśle „związały” farsz z cebuli i ogórka. Następnie zepnij rolmopsy wykałaczką. Oczywiście każdego osobno. Wszystkie rolmopsy umieść w misce i zalej je przestudzoną zalewą octową. Przykryj miskę folią spożywczą i wstaw do lodówki. Teraz pozostaje już tylko czekać 3-4 dni, aby móc rozkoszować się prawdziwymi, najlepszymi na świecie domowymi rolmopsami. Domowe, najlepsze na świecie rolmopsy zajadaj przy każdej okazji. Są nieporównywalnie lepsze od tych sklepowych. I zdecydowanie lepsze od tych przyrządzanych z gotowych filetów śledziowych.", "url": "https://kuchniatomka.pl/rolmopsy-sledzie-w-kwasnej-zalewie-octowej/", "category": "pomorskie", "sub_category": "Produkty rybołówstwa, w tym ryby", "phrase": "Rolmopsy ze śledzia bałtyckiego w zalewie słodko-kwaśnej"}