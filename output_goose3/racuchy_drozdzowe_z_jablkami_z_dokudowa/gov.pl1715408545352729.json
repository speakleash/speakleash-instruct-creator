{"meta_description": "Produkt wpisany na listę produktów tradycyjnych w dniu 2018-04-19\nW kategorii Wyroby piekarnicze i cukiernicze\nW województwie woj. lubelskim", "title": "Racuchy drożdżowe z jabłkami z Dokudowa - - Portal Gov.pl", "content": "Spłaszczone, owalne placki z ciasta drożdżowego z nieregularną linią. Na przekroju miąższ z widocznymi kawałkami jabłek, wierzch placków posypany cukrem. Racuchy drożdżowe z jabłkami przygotowuje się z mąki pszennej, drożdży, cukru, oleju, jabłek, wody i soli do smaku. Po przygotowaniu narzędzi i sprzętu, pierwszą czynnością jest przygotowanie rozczynu z drożdży, cukru, ciepłej wody i mąki. Rozczyn należy pozostawić do wyrośnięcia w ciepłym miejscu. Po wyrośnięciu do miski z mąką pszenną, jajkami, cukrem, cukrem waniliowym i olejem dodaje się, obrane uprzednio i pokrojone w kostkę, jabłka. Składniki należy dokładnie wymieszać i pozostawić do wyrośnięcia. Ciasto po wyrośnięciu wykłada się na rozgrzany na patelni olej za pomocą drewnianej łyżki i smaży na złocisto-brunatny kolor. W Dokudowie racuchy z jabłkami były sporządzane i spożywane bez specjalnych okazji, najczęściej posypane cukrem, były podawane na deser. Racuchy drożdżowe są daniem wigilijnym (wykonywane bez jajek i jabłek). Przepisy na racuchy drożdżowe można też znaleźć w dawnej literaturze kulinarnej, między innymi w „Kuchni Polskiej”. Lokalne racuchy drożdżowe z jabłkami, wyrabiane według tradycyjnego przepisu są obecnie wykorzystywane w wystawianych widowiskach obrzędowych w Dokudowie przez zespół „Lewkowianie”. Prezentowane są również w trakcie różnych imprez okolicznościowych. Ich wytwarzanie i eksponowanie w trakcie widowisk obrzędowych dowodzi, że cieszą się popularnością i są wizytówką regionu.", "url": "https://www.gov.pl/web/rolnictwo/racuchy-drozdzowe-z-jablkami-z-dokudowa", "category": "lubelskie", "sub_category": "Wyroby piekarnicze i cukiernicze", "phrase": "Racuchy drożdżowe z jabłkami z Dokudowa"}