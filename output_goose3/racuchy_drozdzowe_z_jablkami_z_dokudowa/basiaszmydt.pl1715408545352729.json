{"meta_description": "Pyszne, puszyste i rozpływające się w ustach drożdżowe racuchy z jabłkami. Prosty i szybki przepis na pyszne racuchy.", "title": "RACUCHY DROŻDŻOWE Z JABŁKAMI", "content": "Te drożdżowe racuchy z jabłkami co roku na święta robi moja teściowa. I choć to przecież taka banalna rzecz, to u nas są prawdziwym hitem. Puszyste, miękkie, rozpływają się w ustach. I są bardzo proste w wykonaniu. Najlepiej smakują jeszcze ciepłe. No i oczywiście sprawdzą się doskonale nie tylko podczas świąt. Najpierw należy zrobić zaczyn. Pokrusz drożdże do miseczki, dodaj 2 łyżki cukru, 2 łyżki mąki i 1/2 szklanki mleka. Zamieszaj wszystko i odstaw w ciepłe miejsce na 15 – 20 minut. Po tym czasie zaczyn powinien zwiększyć objętość, a na jego powierzchni powinny pojawić się pęcherzyki. Dodaj resztę mleka, jajko, cukier waniliowy i mąkę. W przepisie jest 1/2 kg mąki, ale pamiętaj, że ciasto na racuchy ma mieć konsystencję budyniu. Nie może być ani za rzadkie, ani zbyt gęste. Dodawaj mąkę stopniowo. Jabłka obierz ze skórki i pokrój na małe kawałeczki. Na patelni rozgrzej olej. Ma być go sporo, a racuchy powinno się smażyć na głębokim tłuszczu. Ustaw średdni ogień inaczej racuchy się przypalą, a będą surowe w środku. Chochlą nabieraj porcję ciasta i wylewaj na patelnię. Od razu układaj na każdym placku cząstki jabłka. Musisz to zrobić szybko i sprawnie. Smaż z obu stron na złoty kolor, a usmażone układaj na talerzu przykrytym ręcznikiem papierowym. Wystudzone racuchy posyp cukrem pudrem. Najlepiej smakują w bożonarodzeniowy poranek. Zjadane gdy jesteśmy jeszcze w piżamie z kubkiem kawy w ręce 🙂 A jeśli masz ochotę na więcej drożdżowych słodkości to polecam te spektakularne idealne bułeczki cynamonowe.", "url": "https://basiaszmydt.pl/racuchy-drozdzowe-z-jablkami/", "category": "lubelskie", "sub_category": "Wyroby piekarnicze i cukiernicze", "phrase": "Racuchy drożdżowe z jabłkami z Dokudowa"}