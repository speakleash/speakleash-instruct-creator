{"meta_description": "", "title": "Racuchy – Wikipedia, wolna encyklopedia", "content": "Racuchy – w kuchni polskiej, nieduże, smażone na złoty kolor pulchne[1] placuszki sporządzone na bazie mąki, płynu (wody[2][3], mleka[4], mleka zsiadłego[5], kefiru[1] lub maślanki[1]), jaj oraz spulchniaczy (drożdży[1], proszku do pieczenia[1][5][4], sody oczyszczonej[1][5], rzadziej piany ubitej z białek jaj). Potrawa tradycyjna w kuchni polskiej[6]. Typowe racuchy są niewielkimi placuszkami z jabłkiem[6] krojonym lub startym na tarce (czasem z dodatkiem cynamonu[4]), albo z rabarbarem lub śliwkami. Istnieją też wariacje bardziej dla obszaru Polski egzotyczne – z bananem lub bakaliami[6]. Podawane na słodko, posypane cukrem pudrem lub ze śmietaną, ewentualnie z marmoladą[6]. Na Podlasiu podawane są podczas wieczerzy wigilijnej[7]. Innym wariantem są racuchy ziemniaczane – sporządzane na bazie ugotowanych i przetartych ziemniaków, jaj (białka ubija się na pianę), cukru, niewielkiej ilości śmietany oraz masła[8]. Tradycyjnie smażone na smalcu, racuszki ziemniaczane posypuje się cukrem kryształem i podaje osobno z młodą kwaśną śmietaną[8].", "url": "https://pl.wikipedia.org/wiki/Racuchy", "category": "lubelskie", "sub_category": "Wyroby piekarnicze i cukiernicze", "phrase": "Racuchy drożdżowe z jabłkami z Dokudowa"}