{"meta_description": "", "title": "Obwarzanki tomaszowskie z szansą zdobycia godła „Doceń polskie”", "content": "Siedziba kolejnego producenta przystępującego do programu promocyjnego „Doceń polskie” mieści się w Tomaszowie Mazowieckim. Mowa o firmie Wyrób i Sprzedaż Obwarzanków – Mariola Krzysztofik, która zgłosiła do oceny Obwarzanki tomaszowskie. Specjał ten został w maju 2013 roku wpisany na Listę Produktów Tradycyjnych Ministerstwa Rolnictwa i Rozwoju Wsi. – Dawniej i obecnie wypiekane są głównie z mąki i wody bez innych dodatków. „Na wypieki te przeznaczano mąkę żytnią lub pszenną, zawsze jednak czystą i jasną (…) Ciasto do tego rodzaju pieczywa wyrabiano na kwasie i wodzie. Niekiedy dodawano do niego trochę cukru (…) Obwarzanki formowane są w kształt pierścienia z cienkich pasków ciasta, a następnie obgotowywane i wypiekane. Przy wyrobie obwarzanków tomaszowskich bardzo ważne jest zachowanie odpowiednich proporcji składników oraz sposób sporządzania ciasta, czas wyrabiania ciasta, długość obgotowywania i przesuszania – dowiadujemy się ze strony internetowej Ministerstwa Rolnictwa i Rozwoju Wsi. Obecnie to wyjątkowe pieczywo można nabyć m.in. na jarmarkach i festynach.  Obwarzanki zostaną ocenione podczas XXVII atestacji żywności, która odbędzie się 31 stycznia 2018 roku w Sosnowcu.", "url": "https://blog.docenpolskie.pl/obwarzanki-tomaszowskie-z-szansa-zdobycia-godla-docen-polskie/2017/12/18/", "category": "łódzkie", "sub_category": "Wyroby piekarnicze i cukiernicze", "phrase": "Obwarzanki tomaszowskie"}