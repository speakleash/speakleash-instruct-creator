{"meta_description": "", "title": "Na słodko w Skansenie", "content": "Tego dnia, na stoisku „Warsztat smaków – Pasieka na Mokrych” będzie nie tylko degustacja i możliwość nabycia różnego rodzaju miodów, ale także warsztaty zwijania świec, prezentacja pszczół w ulu pokazowym oraz „pogadanki” o ich hodowli. Natomiast „Pasieka Jaros” przygotuje degustację swojego regionalnego produktu, jak i wielu innych rodzajów miodu.Jak co roku, odbędzie się również cieszący się zainteresowaniem spacer botaniczny, który poprowadzi Katarzyna Mikulska – zielarka, animatorka kultury, właścicielka „W miejskiej Kniei”. Grupa chętnych wyruszy w teren w poszukiwaniu ziół – tam będą mogli poznać ich ciekawe właściwości. Na stoisku Pani Katarzyny będzie można spróbować oraz nabyć naturalne dżemy wyrabiane tradycyjnymi metodami.Poza miodami, dżemami i innymi słodkościami będzie także tradycyjny produkt regionalny, jakim są tomaszowskie obwarzanki wyrabiane z dodatkiem miodu. Na stoiskach lokalnych rękodzielników będzie można zapoznać się z różnymi technikami pracy oraz obejrzeć ich własnoręczne produkty. Swoje punkty edukacyjne będą także mieć Lasy Państwowe – Nadleśnictwo Smardzewice oraz Zespół Parków Krajobrazowych Województwa Łódzkiego. Zainteresowani uzyskają wiele ciekawych informacji oraz otrzymają sadzonki różnego rodzaju drzew.Na najmłodszych czekać będzie ścieżka sensoryczna, gry i zabawy animacyjne, stoisko plastyczne oraz występy przygotowane przez Miejskie Centrum Kultury w Tomaszowie Mazowieckim. Chętni będą mogli wziąć udział w tematycznym quizie z nagrodami.Oprócz wystawy czasowej pn. „W świecie pszczół” tego dnia będzie można zwiedzać wszystkie obiekty tomaszowskiego Skansenu.", "url": "https://www.tomaszow-maz.pl/aktualnosci/na-slodko-w-skansenie/", "category": "łódzkie", "sub_category": "Wyroby piekarnicze i cukiernicze", "phrase": "Obwarzanki tomaszowskie"}