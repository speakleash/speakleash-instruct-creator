{"meta_description": "", "title": "Obwarzanki tomaszowskie na targach zdrowej żywności", "content": "W Łodzi trwają IX. Międzynarodowe Targi Żywności Ekologicznej i Naturalnej NATURA FOOD. Organizatorzy twierdzą, że łódzkie targi NATURA FOOD i beECO to najważniejsze i największe targi ekobranży w Polsce i ścisła czołówka imprez tego typu w Europie Środkowo-Wschodniej. W targach (7-9 października) uczestniczy prawie 300 wystawców z kraju i zagranicy. Wśród nich jest tylko jedna firma z powiatu tomaszowskiego, a dokładnie z samego Tomaszowa. Mariola Krzysztofik obwarzanki piecze od 28 lat. Tradycyjne i drożdżowe. Z makiem, serem, cukrem. Ale te najważniejsze są bez żadnych dodatków. Ile osób wie, że obwarzanki tomaszowskie pieczone przez panią Mariolę i jej męża, w maju 2013 r. trafiły na listę produktów tradycyjnych w kategorii wyroby cukiernicze i piekarnicze Ministerstwa Rolnictwa i Rozwoju Wsi? Wpisane jako „obwarzanki tomaszowskie” są jedynym produktem na liście z przymiotnikiem odwołującym się do naszego miasta. Status tradycyjnego produktu dotychczas uzyskało 101 produktów z naszego województwa. W sumie ministerialna lista liczy ponad 1500 produktów w dziesięciu kategoriach z całej Polski. Obwarzanki są jedynym na liście produktem, który już w samej nazwie promuje nasze miasto. Z opisu wynika, że to właśnie w jednej z tomaszowskich piekarń w latach międzywojennych wypracowano recepturę opartą na mące żytniej lub pszennej, wodzie z odrobiną cukru bez żadnych innych dodatków. Jak dotychczas nikt w mieście nie wykorzystał obwarzanków do promocji Tomaszowa. Aż się prosiło, by były hitem czerwcowego jarmarku antoniańskiego, bo ten wypiek, nie będący ani, chlebem, ani ciastem jest kojarzony głównie z jarmarkami i odpustami. W samym Tomaszowie obwarzanków z nazwą miasta turysta nie uświadczy, chyba, że w niedzielę pod kościołem. Mąż pani Marioli mówi, że w Polsce sezon na obwarzanki właśnie się skończył.", "url": "http://format3a.pl/obwarzanki-tomaszowskie-na-targach-zdrowej-zywnosci/", "category": "łódzkie", "sub_category": "Wyroby piekarnicze i cukiernicze", "phrase": "Obwarzanki tomaszowskie"}