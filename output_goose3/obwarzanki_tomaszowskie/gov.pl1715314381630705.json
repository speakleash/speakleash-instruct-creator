{"meta_description": "Produkt wpisany na listę produktów tradycyjnych w dniu 2013-05-14 w kategorii Wyroby piekarnicze i cukiernicze w woj. łódzkim.", "title": "Obwarzanki tomaszowskie - - Portal Gov.pl", "content": "Koło o średnicy zewnętrznego pierścienia większej o 2-3 cm od średnicy wewnętrznego pierścienia. Obwarzanki tomaszowskie przygotowywane są według receptury stosowanej w latach międzywojennych w jednej z piekarni w Tomaszowie Mazowieckim. Dawniej i obecnie wypiekane są głównie z mąki i wody bez innych dodatków: „Na wypieki te przeznaczano mąkę żytnią lub pszenną, zawsze jednak czystą i jasną (…) Ciasto do tego rodzaju pieczywa wyrabiano na kwasie i wodzie. Niekiedy dodawano do niego trochę cukru (…)” (J. P. Dekowski, „Z badań nad pożywieniem ludu łowickiego (1880-1939)” w: Prace i Materiały Muzeum Archeologicznego i Etnograficznego w Łodzi, Seria etnograficzna nr 12, Łódź 1968). Obwarzanki formowane są w kształt pierścienia z cienkich pasków ciasta, a następnie obgotowywane i wypiekane. Przy wyrobie obwarzanków tomaszowskich bardzo ważne jest zachowanie odpowiednich proporcji składników oraz sposób sporządzania ciasta, czas wyrabiania ciasta, długość obgotowywania i przesuszania. Obwarzanki można zaliczyć również do pieczywa obrzędowego wyrabianego w województwie łódzkim. „Pieczywo kolędnicze zwano powszechnie scodrokami, gdyż pieczono je powszechnie na tzw. szczodry wieczór w wigilię trzech króli. (…) Precelki wyrabiano z jednolitych okrągłych długich wałeczków, które toczono w rękach z twardo zagniecionego ciasta żytniego lub pszennego. Grubość wałeczków dochodziła do 1,5 cm. (…) Do najpospolitszych spośród nich należały tzw. obarzanki, ósymki i garstki” (J. P. Dekowski, „Z badań nad pożywieniem ludu łowickiego (1880-1939)” w: Prace i Materiały Muzeum Archeologicznego i Etnograficznego w Łodzi, Seria etnograficzna nr 12, Łódź 1968). Dawniej obwarzanki tomaszowskie były znane nie tylko w Tomaszowie Mazowieckim, ale również w dalszych okolicach i cieszyły się dużym uznaniem klientów. Obecnie produkowane obwarzanki tomaszowskie mają ten sam smak jak kiedyś i nadal cieszą się dużym zainteresowaniem na jarmarkach, festynach.", "url": "https://www.gov.pl/web/rolnictwo/obwarzanki-tomaszowskie", "category": "łódzkie", "sub_category": "Wyroby piekarnicze i cukiernicze", "phrase": "Obwarzanki tomaszowskie"}