{"meta_description": "", "title": "Na słodko w Skansenie", "content": "W minioną niedzielę 14 lipca Skansen Rzeki Pilicy (filię Miejskiego Centrum Kultury) w Tomaszowie Maz. odwiedziło ponad 1300 gości! Oprócz pięknej pogody przyciągnęły ich liczne atrakcje przygotowane specjalnie na „Słodką Niedzielę”. Bardzo dużym zainteresowaniem cieszyło się tradycyjnie stoisko pszczelarza Rafała Goworka, który opowiadał zainteresowanym o swojej pasji, dzieląc się wiedzą nabytą przez ponad 20 lat hodowli pszczół. Nie mniejszym zainteresowaniem cieszyły się także ciasteczka na miodzie tzw. całuski upieczone przez panią Józefę. Natomiast najmłodszych szczególnie interesował szklany ul z rojem pszczelim. Amatorzy słodkości mogli nabyć miód z pasieki pana Rafała oraz własnoręcznie wykonane, pięknie zdobione świece woskowe o niesamowitym, miodowym zapachu. Atrakcyjną nowością był udział w imprezie wielbicieli gier. Stowarzyszenie „Topory” zapraszało młodszych i starszych, dzieci i rodziców by zapoznali się z ciekawymi sposobami spędzania wolnego czasu. Gry planszowe i fabularne stają się coraz popularniejsze na całym świecie, gdyż pomagają w rozwoju umiejętności społecznych, uczą pracy zespołowej i radzenia sobie w sytuacjach konfliktowych. Dodatkowo są łatwym sposobem nauki z wielu różnych dziedzin wiedzy. Podczas „Słodkiej Niedzieli” zainteresowani mogli zagrać w różne gry planszowe (np. Carcassonne, List Miłosny, Kwiatki, Teby, Rialto) oraz gry fabularne. Dodatkowo przeprowadzony został konkurs zakończony wręczeniem nagród. Nie zabrakło oczywiście zaprzyjaźnionych artystów z tomaszowskiego Stowarzyszenia Amatorów Plastyków z prezesem Władysławem Mazurkiem na czele. Szkolił on młodych adeptów w niełatwej sztuce rzeźbienia w drewnie. Tłumy zwiedzających podziwiały przepiękne dzieła naszych rękodzielników, dowiadując się przy okazji wiele o sztuce ich wytwarzania. Bardzo dużo osób odwiedziło również stoisko profesjonalnego zielarza, który wyjaśniał zainteresowanym tajniki medycyny naturalnej. Chętni mogli spróbować naparu z dzikiej róży. Warto dodać, że zioła które można było nabyć, są uprawiane i przygotowywane własnoręcznie przez naszego zielarza. Dodatkowo pan Andrzej przeprowadził prelekcję pt. „Lecznicze właściwości przyjaznych ziół”, która cieszyła się niemałym zainteresowaniem. Ogrom pracy mieli animatorzy z Miejskiego Centrum Kultury w Tomaszowie Maz., których stoisko było wręcz „oblężone”. Setki zainteresowanych chciało być przystrojone jak pszczółki, dostać balonikowy miecz czy pszczołę oraz poznać niełatwą sztukę filcowania i wytwarzania kwiatów. Naszych najmłodszych milusińskich interesowało praktycznie wszystko, więc animatorzy uwijali się jak w przysłowiowym ukropie, dzięki czemu wszyscy byli bardzo usatysfakcjonowani. Na brak zainteresowania nie mogło też narzekać Koło Gospodyń Wiejskich z Bukowca Opoczyńskiego. Zarówno zalewajka jak i pierogi, placki ziemniaczane czy pyszne ciasta przyciągały tłumy przybyłych smakoszy. Nie mniejszym powodzeniem cieszyła się także degustacja jedynych w swoim rodzaju wyrobów Pasieki Jaros. Wszyscy chętni mogli się też pokrzepić, próbując wiejskiego chleba z różnymi rodzajami miodów ufundowanymi właśnie przez Pasiekę Jaros. Również tomaszowskie obwarzanki miały swoich wielbicieli. Uczestnicy „Słodkiej Niedzieli” mogli ponadto obejrzeć plenerową wystawę pt. „W świecie pszczół”, na której został zaprezentowany zarys historyczny pszczelarstwa od średniowiecznego bartnictwa poczynając na współczesnych ulach kończąc. Opisane zostało także odrodzenie bartnictwa w Spalskim Parku Krajobrazowym, mnóstwo ciekawostek z życia pszczół oraz właściwości zdrowotne kilkunastu rodzajów miodów. W tym roku po raz pierwszy (i mamy nadzieję, że nie ostatni) swoje stoisko zaprezentowały również Lasy Państwowe. Można było porozmawiać z leśnikiem z Nadleśnictwa Smardzewice oraz otrzymać bardzo ciekawe wydawnictwa poświęcone naszym lasom, m.in. przewodniki i „audiobuki” z bajkami dla dzieci. Bardzo wielu gości wyszło ze Skansenu z sadzonką drzewa, które zasadzone w ogródku czy na działce upiększy nasze otoczenie. Bardzo ciekawą atrakcją było również stoisko przygotowane przez tomaszowskie Kino Helios. Zabawa w Koło Fortuny, gdzie można było popisać się rozeznaniem w tematyce filmowej i wygrać rozmaite nagrody, przyciągało zarówno młodszych jak i starszych uczestników skansenowej imprezy. Goście „Słodkiej Niedzieli” mogli zwiedzać również wszystkie wystawy stałe i czasowe. Nawet ci, którzy już kiedyś byli w Skansenie, z zainteresowaniem obejrzeli nową aranżację parteru i strychu młyna wodnego oraz wartowni w całości udostępnionych od zeszłego roku zwiedzającym. Nie mniejsze wrażenie robiło też wnętrze „stacyjki Reymonta” z tematyczną wystawą o Kolei Warszawsko – Wiedeńskiej i naszym nobliście. Całkowitą nowością była natomiast wystawa o flisakach w budynku świetlicy oraz nowo otwarta ekspozycja pn. „Tomaszowskie Bractwa Wodniackie” w historycznym budynku starego spichlerza. Będzie ona prezentowana na stałe, więc wszystkich zainteresowanych serdecznie zapraszamy.", "url": "http://skansenpilicy.pl/na-slodko-w-skansenie/", "category": "łódzkie", "sub_category": "Wyroby piekarnicze i cukiernicze", "phrase": "Obwarzanki tomaszowskie"}