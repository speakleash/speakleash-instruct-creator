{"meta_description": "", "title": "27 – 28 kwietnia na Partynicach nastąpi OGRODNICZY POCZĄTEK WIOSNY!", "content": "Kolejny raz, właśnie w kwietniu, Kiermasz Ogrodniczy „Pamiętajcie o ogrodach” zagości na Wrocławskim Torze Wyścigów Konnych na Partynicach - ul. Zwycięska 2, a wraz z nim pojawi się tam kilkudziesięciu ogrodników z całej Polski ze swoimi starannie uprawianymi i pielęgnowanymi rozsadami warzyw, cebulkami kwiatowymi, roślinami rabatowymi i balkonowymi, różami, ozdobnymi pnączami, bylinami, trawami, krzewami i drzewkami ozdobnymi i owocowymi czy roślinami wodnymi i egzotycznymi. Będą również kaktusy, storczyki i inne rośliny doniczkowe, świeże i pachnące zioła - prosto od producentów. Nie tylko rośliny, zapowiedziały się także fontanny ogrodowe, dekoracje skalne, oczka wodne, również produkty do ekologicznego wykończenia i zabudowy ogrodu jak: obrzeża trawnikowe, ścieżki ogrodowe, rabaty warzywne, kompostowniki, ceramika tunezyjska - od donic po amfory, betonowa galanteria ogrodowa, ceramiczne donice zewnętrzne oraz przepiękne rękodzieło, np. pracownia Ceramiczne Ogrody, piękne i oryginalne wyroby od KawałDechy czy ceramika użytkowa od Studiocedrowy. Kiermasz to także świetna sposobność do rozmów z ogrodnikami, którzy znają wszystkie tajemnice uprawianych przez siebie roślin i chętnie doradzą w jaki sposób o nie zadbać, gdzie posadzić, jak przyciąć, czy jak zaradzić chorobom i szkodnikom. Znajdzie się też co nieco na stół i do spiżarni: miody pitne i naturalne, sery korycińskie, z Podhala czy farmerskie, chleby, chałwy, piwa z minibrowarów, nalewki, likiery i wina ekologiczne, tradycyjne obwarzanki tomaszowskie, syropy owocowe, czy okazjonalne przekąski i słodycze. Będzie to także świetna okazja do spędzenia kilku chwil w przyjemnym parkowym klimacie Partynic w towarzystwie żywej zieleni. Zapraszamy wszystkich miłośników zieleni z Wrocławia i całego Dolnego Śląska, którzy w tych dniach znajdą tu wszystko co potrzebne na działkę i do ogrodu, a także do ukwiecenia balkonu, czy tarasu – no i jeszcze, coś smakowitego do swoich spiżarni. • w sobotę – 27 kwietnia - w godzinach od 9.00 do 18.00 • oraz w niedzielę – 28 kwietnia - w godzinach od 9.00 do 17.00", "url": "https://gazetawroclawska.pl/27-28-kwietnia-na-partynicach-nastapi-ogrodniczy-poczatek-wiosny/ar/c13-18468167", "category": "łódzkie", "sub_category": "Wyroby piekarnicze i cukiernicze", "phrase": "Obwarzanki tomaszowskie"}