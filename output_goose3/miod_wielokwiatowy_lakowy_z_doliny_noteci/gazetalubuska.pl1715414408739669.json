{"meta_description": "Miód wielokwiatowy łąkowy z Doliny Noteci ma bogaty i niepowtarzalny smak oraz aromat. Na tę wyjątkowość składa się nektar z kwiatów dziko rosnących na terenie Doliny Noteci. Teren...", "title": "Miód wielokwiatowy łąkowy z Doliny Noteci", "content": "Miód wielokwiatowy łąkowy z Doliny Noteci ma bogaty i niepowtarzalny smak oraz aromat. Na tę wyjątkowość składa się nektar z kwiatów dziko rosnących na terenie Doliny Noteci. Teren ten rozciąga się od Santoka do Drezdenka w województwie lubuskim. Obszar ten ze względu na małą aktywność rolniczą i przemysłową został uznany za strefę priorytetową. Gwarantuje to czystość i bardzo dobrą jakość pozyskiwanego przez pszczoły nektaru, który przetworzony w ulach staje się miodem wielokwiatowym łąkowym z Doliny Noteci. Smak i zapach miodu wynika z różnorodności roślinnej tego regionu oraz z czystości środowiska Doliny Noteci. Dlatego też miód wielokwiatowy łąkowy z Doliny Noteci jest bardzo słodki, a zarazem ostry, zapachem przypomina woń kwitnących kwiatów i roślin. Drogę ewolucji pszczelarstwa na Ziemi Lubuskiej, w Dolinie Noteci można zobaczyć w Muzeum Puszczy Drawskiej i Noteckiej w Drezdenku. Producent: Gospodarstwo Rolno-Pszczelarskie Wiesław Dudek, Gralewo Miody wielokwiatowe to duża grupa miodów, których smak, barwa i walory zdrowotne uzależnione są od gatunków kwiatów, krzewów i drzew, z których pszczoły zbierają pożytek. Nazywane są „bukietem kwiatów” danego terenu. Miód wielokwiatowy z doliny Warty jest produktem silnie zakorzenionym w regionie. Powstaje na bardzo korzystnym terenie województwa lubuskiego po prawej stronie Warty. W okolicy są liczne pola uprawne i łąki, pokryte bogatą roślinnością tworzącą kolorowy dywan kwitnących roślin miododajnych. Miód wiosenny ma delikatny, lekko słodki smak i kwiatowy zapach. W stanie krystalicznym zapach silny, przypominający wosk. Pszczoły zbierają nektar z kwiatów leszczyny, wierzby, klonu, wiśni, olchy, jabłoni, głogu oraz innych roślin łąk nadwarciańskich. Stosuje się go w stanach przeziębienia, infekcjach dróg oddechowych oraz chorobach wynikających z obniżonej odporności. Nadwarciański miód wielokwiatowy jest bardzo ceniony wśród lokalnej społeczności.  Producent: Pasieka w Sadzie Paweł Kamiński, Gostkowice Ziołomiód pokrzywowy - smak i zapach słodki o aromacie pokrzywy. Roślina ta bardzo obficie występowała na obrzeżach lasów i w miejscowych parkach. „Chadzałem po nieużytkach zbierając dorodne pędy zdrowej majowej pokrzywy, z której domowym sposobem wyciskano sok, a następnie poddawano konserwacji” (Wywiad z mieszkańcami Ziemi Lubuskiej). Sok pokrzywowy konserwowano syropem cukrowym. Tak przygotowana pożywka ziołowa podawana była pszczołom do przerobienia. Następnie odbywało się miodobranie, czyli odwirowywanie ziołomiodu z ramek i rozlewanie do szklanych opakowań. Jak mówią mieszkańcy: „na ziołomiód pokrzywowy chętnych nie brakuje. Cieszy się dużym zainteresowaniem, ponieważ pobudza organizm do tworzenia ciał odpornościowych, wpływa korzystnie na tworzenie czerwonych krwinek ze względu na dużą zawartość aktywnego biologicznie żelaza. Działa moczopędnie i laktacyjnie, ułatwia trawienie, obniża poziom cukru we krwi. Wspomaga leczenie anemii, krzywicy, krwawień, zapalenia nerek, pęcherza moczowego” (Wywiad z mieszkańcami Ziemi Lubuskiej). Producent: Pasieka Wędrowna „Debora” Jan Wróblewski, Szprotawa Kuchnia ludności z Kresów południowo-wschodnich, która przywędrowała na nasze ziemie, wyróżniała się upodobaniem do potraw z mięsem, grzybami i kapustą, z których najpopularniejszy był bigos. Bigos myśliwski - pikantny, aromatyczny, kwaskowo-słodkawy, z wyczuwalnym aromatem kapusty, mięsa, grzybów i ziół. Na ziemiach polskich bigos obecny jest od XVII wieku. Ulubionym punktem wypraw na polowania podczas uroczystości typu Hubertus było spożywanie właśnie bigosu, którego tradycja przygotowywania na tych uroczystościach obecna jest od ponad 60 lat. Do przygotowywania bigosu używano poszatkowanej kiszonej kapusty, suszonych borowików i podgrzybków, mięsa wieprzowego lub dziczyzny, suszonych śliwek oraz mieszanki przypraw takich jak kminek, liść laurowy, ziele angielskie, pieprz. Wskazany był również dodatek czerwonego wina o niskiej zawartości alkoholu. Bigos, aby był aromatyczny, powinien gotować się na wolnym ogniu przez około 4 godziny. Można go spożywać zaraz po ugotowaniu lub wypełnić nim słoiki typu twist, w których może być przechowywany przez kilka tygodni. Bigos myśliwski był wystawiany w konkursie „Nasze Kulinarne Dziedzictwo, Smaki Regionów”, na którym otrzymał nagrodę „Perła 2010”. Potrawa ta zachwyciła też swoim smakiem gości na uroczystości 100-lecia ogrodów różanych w Forst (Niemcy), gdzie w 2013 roku promował smaki Ziemi Lubuskiej. Producent: Gospodarstwo Rolno-Agroturystyczne „Dereniówka”, Lubiechnia Wielka", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/14", "category": "lubuskie", "sub_category": "Miody", "phrase": "Miód wielokwiatowy łąkowy z Doliny Noteci"}