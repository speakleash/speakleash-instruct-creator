{"meta_description": "", "title": "Dzień Kartofla – Wiano", "content": "Wykopki i szatkowanie kapusty czekają na zwiedzających, którzy w niedzielę tj. 2 października odwiedzą skansen w Chorzowie i wezmą udział w imprezie plenerowej „Dzień Kartofla”. W ten dzień będzie można spróbować swoich sił w kiszeniu kapusty i jej ugniataniu, usłyszeć jakie zajęcia dawniej zajmowały gospodynie podczas jesiennych wieczorów, a także samemu, za pomocą kopaczki, wykopać ziemniaki z pola. Ślązok do kopania kartofli używa kopaczki i nigdy nie nazwie jej motyką. Dla Ślazaka bowiem motyka to kobieta lekkich obyczajów. Wykopki po Śląsku nazywają się kopidła. Dawniej podczas wykopków z suchej kartoflanej naci (łodyg) robiono fojerki (rozpalano ogniska) i w nich pieczono świeżo ukopane ziemniaki. Dzieci umilały sobie pobyt na polu podczas wykopków puszczaniem latawców (po śląsku drachów). O historii, odmianach i sposobie uprawy ziemniaka opowiedzą przedstawiciele Śląskiego Ośrodka Doradztwa Rolniczego, a na naszych gości czekać będą m.in.: placki na blasze, pieczonki w kociołkach, ziemniaki i jabłka z ogniska czy kartoflanka.", "url": "http://wiano.eu/article/3118", "category": "lubelskie", "sub_category": "Gotowe dania i potrawy", "phrase": "Woleńskie kartoflaki"}