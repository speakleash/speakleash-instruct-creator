{"meta_description": "Produkt wpisany na listę produktów tradycyjnych w dniu 2015-07-15\nW kategorii Wyroby piekarnicze i cukiernicze\nW województwie woj. lubelskim", "title": "Bułka wiejska - - Portal Gov.pl", "content": "Skórka jasna koloru złotobrązowego, miękisz jasny koloru kremowego z dobrze widoczną na obwodzie lekko ciemniejszą skórką. Sprężysta w niewielkim stopniu i dosyć sucha, o nieco zbitym miękiszu. Stara Wieś położona jest w gminie Bychawa w województwie lubelskim. To typowo rolnicza wieś, w której największą część zasiewów stanowią zboża oraz ziemniaki. Na bazie zbóż dawniej jak i obecnie w gospodarstwach przygotowywano wiele produktów oraz potraw. Najczęściej wypiekano chleb oraz różnego rodzaju bułki. Popularne wśród pieczywa wypiekanego na terenie Starej Wsi były bułki wiejskie na bazie mąki pszennej. Na początku bułki miały formę spłaszczonych placków, zwanych przez gospodynie ze Starej Wsi chlebkami, dopiero z biegiem lat chlebki zmieniły swoją formę na okrągłą i wypukłą bułkę. Później zaczęto robić na niej przedziałek drewnianym wałeczkiem, co sprawiało, że bułka nie wyrastała aż tak mocno i miała nieco zbity miękisz. Obecnie każdy kęs ciasta do przygotowania bułki wiejskiej jest ręcznie formowany, co sprawia, że każda bułka ma nieco inny kształt. Także przedziałek widoczny na bułce jest tak jak dawniej robiony za pomocą drewnianego wałka. „Bułka również kojarzy mi się z domowymi posiłkami. Moja mama kiedyś piekła takie bułki, ale czasami przemycała w nich różne dodatki, najlepsze były skwarki. Takie bułki piecze się u nas na wsi odkąd sięgam pamięcią, więc myślę, że są one dziedzictwem kulinarnym” (Wywiad przeprowadzony z mieszkańcami Starej Wsi).", "url": "https://www.gov.pl/web/rolnictwo/bulka-wiejska", "category": "lubelskie", "sub_category": "Wyroby piekarnicze i cukiernicze", "phrase": "Bułka wiejska"}