{"meta_description": "Popiołki, czyli sery w popiele, przygotowywano od XVIII wieku w okolicach Krasnegostawu. Do Polski technologię konserwowania sera w popiele z gałązek jabłoni sprowadził Mikołaj Rej. Przekazywana z pokolenia na pokolenie tradycyjna metoda ma korzenie bałkańskie.", "title": "Nowy polski ser dojrzewający - Popiołek z Krupego", "content": "Popiołki, czyli sery w popiele, przygotowywano od XVIII wieku w okolicach Krasnegostawu. Do Polski technologię konserwowania sera w popiele z gałązek jabłoni sprowadził Mikołaj Rej. Przekazywana z pokolenia na pokolenie tradycyjna metoda ma korzenie bałkańskie. Fenomen popularności serowarstwa w tych zakątkach Polski opisał w 1927 roku Franciszek Hajkowski w dziele „Spółdzielczość mleczarska w powiecie krasnostawskim”. Popiołek powstaje z mleka krowiego i podpuszczki. Po zagotowaniu mleka wytwarza się skrzep – wtedy zlewa się serwatkę, a skrzep wkłada do specjalnych kubków z dziurami, aby odciekł. Gdy serwatka całkowicie odcieknie, ser wkłada się do solanki i na końcu obtacza w popiele drzewnym. Pierwotnie był przechowywany w drewnianych szopach przy domach lub w piwnicach z białego kamienia. Zastosowanie popiołu sprawia, że ser może być przechowywany przez kilka miesięcy. Popiołek jest dostępny podczas lokalnych kiermaszów oraz na targach ze zdrową żywnością.", "url": "https://kukbuk.pl/artykuly/popiolek-z-krupego-nowosc-dla-milosnikow-serow-doj/", "category": "lubelskie", "sub_category": "Sery i inne produkty mleczne", "phrase": "Twaróg nadwiślański"}