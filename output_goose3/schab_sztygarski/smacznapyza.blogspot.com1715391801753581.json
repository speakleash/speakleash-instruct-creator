{"meta_description": "schab po sztygarsku, schab sztygarski, schab wieprzowy nadziewany kiełbasą, schab pieczony w sosie cebulowym, mięso, co na obiad, kuchnia polska, kuchnia śląska, danie regionalne, potrawa regionalna, wieprzowina", "title": "Schab pieczony po sztygarsku", "content": "Na Śląsku to danie podaje się od dawna, przeważnie na uroczystościach rodzinnych lub świątecznych obiadach. Doskonale pasują do niego kluski śląskie , ale równie dobrze smakuje z ziemniakami czy kasza. Obok śląskich rolad schab sztygarski jest jedną z bardziej znanych potraw regionu. Mocny aromat czosnku i kminku nadaje mu cudownego charakteru, a po przekrojeniu oczko kiełbasy mruga zachęcając do jedzenia. Nie trzeba być Ślązakiem żeby spróbować tego dania i pokochać je tak jak my.czas przygotowania: 20 minut + czas marynowania + czas pieczeniaProsty kawałek kiełbasy, długości przynajmniej takiej jak długi jest kawałek schabu, obrałam delikatnie z osłonki. Zawinęłam w folię spożywczą i schowałam do zamrażarki. Musi leżeć tak żeby pozostał prosty i zamrozić się.Schab położyłam na desce. Ostrym, cienkim nożem nacięłam go wbijając ostrze poziomo z jednego końca w sam środek. Lekko przesuwając na boki poszerzyłam otwór tak żeby zmieściła się tam kiełbasa. Jeśli nóż jest krótszy niż kawałek mięsa to tak samo należy naciąć je od drugiej strony. Delikatnie wsunęłam zamrożoną kiełbasę w nacięcie w schabie.Czosnek obrałam, drobno posiekałam, a następnie roztarłam na pastę posypując solą. Połączyłam z pozostałymi przyprawami i taką mieszanką natarłam schab ze wszystkich stron. Żeby mięso zachowało ładny kształt związałam je sznurkiem kuchennym. Tak przygotowany schab przełożyłam do miski, szczelnie przykryłam i odstawiłam do lodówki na przynajmniej 12 godzin, ale może leżeć tak nawie 2 doby.Cebule obrałam, pokroiłam w piórka, przesypałam na dno naczynia żaroodpornego. Zamarynowany schab obsmażyłam dość mocno ze wszystkich stron na gorącej patelni z odrobiną tłuszczu. Przełożyłam do naczynia kładąc na cebuli. Wlałam wodę i przykryłam naczynie. Wstawiłam je do piekarnika nagrzanego do 180 st. C. Piekłam 20 minut po czym zmniejszyłam temperaturę do 160 st. C i piekłam jeszcze 1,5 godziny. W połowie czasu pieczenia na chwilę zdjęłam pokrywę, przekręciłam mięso spodem do góry, przykryłam ponownie i piekłam dalej.Upieczone mięso wyjęłam na deskę, przykryłam folią aluminiową i pozwoliłam mu odpocząć 10 minut. Na patelni rozpuściłam masło, wsypałam mąkę i smażyłam mieszając 2-3 minuty. Następnie wlałam sos z pieczenia schabu i mieszając gotowałam aż sos zgęstniał. Jeśli ktoś woli gładkie sosy może go zblendować albo przetrzeć przez sito. Nam kawałeczki mięciutkiej cebuli nie przeszkadzają.Schab po sztygarsku podałam krojąc w grube plastry. Zjedliśmy go z kluskami śląskimi oraz surówką z kiszonej kapusty i buraka.Smaczna Pyza życzy smacznego!", "url": "https://smacznapyza.blogspot.com/2017/04/najlepszy-schab-pieczony-po-sztygarsku.html", "category": "śląskie", "sub_category": "Gotowe dania i potrawy", "phrase": "Schab sztygarski"}