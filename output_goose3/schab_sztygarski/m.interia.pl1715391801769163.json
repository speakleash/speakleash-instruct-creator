{"meta_description": "", "title": "\"Ewa Gotuje\": Schab po sztygarsku - Mobilna INTERIA w INTERIA.PL", "content": "Jedną ze śląskich potraw, jakie w 356. odcinku swojego programu prezentuje Ewa Wachowicz, jest schab po sztygarsku.  Mięso naciąć w ten sposób, by uzyskać jak największy płat. Natrzeć przeciśniętym przez praskę czosnkiem, oprószyć słodką papryką, przyprawić solą i pieprzem. Na jednym z brzegów położyć kiełbasę i ciasno zwinąć. Związać dratwą – podobnie jak szynkę.  Obsmażyć ze wszystkich stron na mocno rozgrzanym smalcu. Obłożyć pokrojoną w piórka cebulą i podlać wodą. Przykryć i na godzinę wstawić do piekarnika rozgrzanego do 180 st. C.  W garnku rozgrzać masło klarowane. Wrzucić pokrojoną w kostkę cebulę. Gdy się zeszkli, dodać poszatkowaną i podgotowaną modrą kapustę. Zakwasić octem, posłodzić. Dorzucić zimne masło. Wymieszać. Przyprawić do smaku solą i pieprzem. Ziemniaki ugotować w osolonym wrzątku. Wystudzić. Cebulę posiekać w kostkę i usmażyć na maśle. Wkroić ziemniaki. Zrumienić, ostrożnie mieszając.  Upieczony schab przełożyć na deskę. Do śmietany dodać mąkę, wymieszać, zahartować i wlać do sosu spod pieczenia. Doprawić solą i pieprzem.  Schab pokroić w plastry. Podawać z sosem, modrą kapustą i bratkartoflami.  Składniki: • 1 kg - schabu • 4 ząbki - czosnku • słodka papryka • sól • pieprz • kiełbasa śląska • smalec gęsi lub wieprzowy do obsmażenia • 1 - cebula • ½ szklanki - wody do podlania • 1 szklanka - śmietany 18% • 2 łyżki - mąki  Bratkartofle: • 6 - ziemniaków • 1 - cebula • 1 łyżka - masła  Modro kapusta: • 1 kg - kapusty czerwonej • 1 łyżka - masła klarowanego • 1 - cebula • ocet winny lub jabłkowy • cukier • 1 łyżka - masła • sól • pieprz", "url": "https://m.interia.pl/wideo/video,vId,3078850", "category": "śląskie", "sub_category": "Gotowe dania i potrawy", "phrase": "Schab sztygarski"}