{"meta_description": "Wyjętą kaczkę odstaw na 10-15 minut i dopiero wtedy podziel na porcje - Lublin24.pl", "title": "Kaczka faszerowana kaszą i pieczarkami", "content": "Ze sprawionej tuszki odetnij skrzydełka, szyję, wyjmij podroby, odetnij zbędny tłuszcz. Wątróbkę i tłuszcz zostaw, resztę odłóż na rosół. Umyj wszystko i osusz. Tuszkę natrzyj dobrze solą, pieprzem i majerankiem (z zewnątrz i od wewnątrz), włóż do lodówki na nie mniej niż trzy godziny. Przygotuj farsz - rozgrzej na patelni łyżkę smalcu i wytop na nim kaczy tłuszcz. Dodaj posiekaną cebulę i zeszklij. Dodaj do niej posiekane grubo grzyby i smaż na małym ogniu, aż cały płyn odparuje. Dopraw do smaku. Dodaj do patelni ugotowaną wg przepisu na opakowaniu kaszę - jedną torebkę. Dodaj garść pietruszki, wymieszaj i ostudź. Wyjętą z lodówki tuszkę zaszyj lub zepnij wykałaczkami - najpierw otwór po szyi. Przez drugi - od dołu tuszki nałóż przestudzony farsz i również zaszyj lub zepnij. Włóż kaczkę do naczynia żaroodpornego z pokrywką, podlej bulionem i połóż na niej wiórki masła. Przez dwie trzecie czasu pieczenia (ok. godziny na kilogram) piecz pod przykryciem (180 stopni). Następnie zdejmij pokrywkę i dopiekaj kaczkę, aby skóra się zrumieniła. Obróć ją w tym czasie 3-4 razy i podlewaj wytworzonym sosem. Przygotuj dodatki - ugotuj kaszę wg przepisu na opakowaniu. Na rozgrzanym smalcu zeszklij cebulę, dodaj posiekaną wątróbkę i podsmaż, aż się zetnie. Dodaj pokrojone w duże kawałki grzyby i zgnieciony czosnek. Smaż, aż cały płyn wyparuje. Dodaj jogurt, dopraw do smaku i smaż na maleńkim ogniu, aż sos zgęstnieje. Przygotuj surówkę - posiekaj grubo odsączoną kapustę, drobno jabłko i szalotkę. Dopraw oliwą, pieprzem i wymieszaj. Wyjętą kaczkę odstaw na 10-15 minut i dopiero wtedy podziel na porcje. Podawaj na talerzu kaczkę z nadzieniem, kaszę podlaną delikatnie tłuszczem spod kaczki i (już obficiej) sosem grzybowym oraz surówkę. Anna Kawka", "url": "https://lublin24.pl/kulinaria-przepisy-czytelnikow/kaczka-faszerowana-kasza-i-pieczarkami/s0wf36R91gHeFi6kOzes", "category": "lubelskie", "sub_category": "Gotowe dania i potrawy", "phrase": "Kaczka faszerowana kaszą z Wilkowa"}