{"meta_description": "W dniu 26 września 2022 roku na Listę Produktów Tradycyjnych została wpisana w kategorii: Gotowe dania i potrawy: „kaczka faszerowana kaszą z Wilkowa”.", "title": "Kaczka faszerowana kaszą z Wilkowa - - Portal Gov.pl", "content": "Upieczona kaczka średniej wielkości, posypana ziołami i udekorowana warzywami. Na przekroju farsz barwy szarej z widocznymi kawałkami śliwek Kształt tuszki kaczki owalny z widocznymi udkami i małymi skrzydełkami z boku Mięso drobiowe jako ważny elementem zdrowej, zbilansowanej diety, towarzyszyło ludzkości od wieków. Kunszt nadawania charakteru potrawom dochodził w niektórych domach do perfekcji i stawał się dumą gospodyni, która słynęła z tego w swojej okolicy. Tak też było w przypadku potrawy - Kaczka faszerowana kaszą z Wilkowa. Istotnym elementem stanowiącym o smaku kaczki były dodatki takie jak kasza gryczana, warzywa, owoce, zioła. W wyniku prób wymiany składników powstał wspaniały przepis na to danie, który wędrował z pokolenia na pokolenie w wielu rodzinach we wsi Wilków - wsi położonej w centralnej części gminy Werbkowice, nad rzeką Huczwą na terenie województwa lubelskiego. Kuchnia chłopska w znacznym stopniu wpływała na kształtowanie tradycji kulinarnych na Lubelszczyźnie, której podstawą od zawsze były smaki regionu podyktowane zasobnością i urodzajnością poszczególnych ziem. Mieszkańcy gminy Werbkowice spożywali to co sami uprawiali i hodowali. Bazowali na składnikach, które mogli sami zdobyć korzystając z naturalnych zasobów lasów, łąk i pól. Hodowla drobiu, była bardzo popularna, nie wymagała dużego nakładu finansowego oraz nie była pracochłonna. Kaczki żywiły się głównie roślinnością znajdującą się w obrębie gospodarstwa domowego. W Wilkowie hodowano je również, ze względu na podmokłe tereny łąkowe przylegające do wsi – gdzie kaczki, pilnowane najczęściej przez dzieci, same zdobywały pożywienie i stały się nieodzownym elementem krajobrazu wsi lubelskiej. W okresie jesiennym zbiegały się zbiory plonów z ogrodu (marchew, seler, pietruszka, por) i sadu (śliwki węgierki) oraz gryki. Był to też najlepszy okres dla jakości mięsa kaczego. Do dania dodawano obowiązkowo zioła, zbierane z okolicznych łąk. Znakomite produkty lokalne nadawały potrawie niesamowity aromat i niepowtarzalny smak, dzięki czemu stała się ona elementem dziedzictwa kulturowego w aspekcie kulinarnym obszaru, z którego pochodzi.", "url": "https://www.gov.pl/web/rolnictwo/kaczka-faszerowana-kasza-z-wilkowa", "category": "lubelskie", "sub_category": "Gotowe dania i potrawy", "phrase": "Kaczka faszerowana kaszą z Wilkowa"}