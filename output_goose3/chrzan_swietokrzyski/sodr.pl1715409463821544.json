{"meta_description": "Działalność Świętokrzyskiego Ośrodka Doradztwa Rolniczego w Modliszewicach obejmuje: fachowe doradztwo, wdrażanie i upowszechnianie wyników badań naukowych w praktyce,\r\nszkolenia rolnicze,działalność informacyjno-wydawniczą,działalność w zakresie rozwoju przedsiębiorczości rolniczej i marketingu w tym udział w tworzeniu grup producentów,\r\ndziałalność w zakresie poszukiwania alternatywnych źródeł dochodów na obszarach wiejskich,zbieranie, gromadzenie oraz i przekazywanie informacji dotyczących cen artykułów rolnych oraz podaży, w ramach Zintegrowanego Systemu Rolniczej Informacji Rynkowej, wykonywanie analiz kosztów wytwarzania produktów rolnych.", "title": "Nowi członkowie szlaku kulinarnego Świętokrzyska Kuźnia Smaków", "content": "Oferta szlaku kulinarnego Świętokrzyska Kuźnia Smaków wzbogaciła się o kolejne produkty lokalne i regionalne charakterystyczne dla naszego województwa. Dwudziestu siedmiu nowych członków szlaku kulinarnego otrzymało certyfikat marki podczas zorganizowanej 16 listopada 2022 r. w Strawczynku konferencji pn.: „Świętokrzyska Kuźnia Smaków - marka lokalna”. W wydarzeniu w restauracji Szafranowy Dwór wzięło udział 100 osób, smakoszy żywności tradycyjnej, w tym przedstawicieli instytucji współpracujących z ŚODR Modliszewice pracujących na rzecz rolnictwa, inspekcji weterynaryjnej sprawującej nadzór nad bezpieczeństwem zdrowotnym żywności. Uczestnicy spotkania wysłuchali wykładu pt.: „Marka lokalna kluczem do promocji produktów i potraw tradycyjnych i regionalnych”, którego prelegentem był dr Jacek Szklarek, pasjonat zdrowej kuchni, gwiazda telewizyjnego programu kulinarno-podróżniczego „Przystanek slow food”. Głównym punktem wydarzenia było podsumowanie certyfikacji nowych podmiotów szlaku kulinarnego oraz uroczyste wręczenie certyfikatów i tablic marki Świętokrzyska Kuźnia Smaków dwudziestu siedmiu nowym podmiotom z powiatów: kazimierskiego, jędrzejowskiego, włoszczowskiego, skarżyskiego, staszowskiego, starachowickiego, sandomierskiego, kieleckiego, buskiego, pińczowskiego, ostrowieckiego oraz opatowskiego. Producenci, którzy dołączyli do szlaku zaprezentowali ofertę swoich produktów poprzez przygotowanie degustacji. Dzięki temu uczestnicy mieli szansę spróbować świętokrzyskich specjałów, które trafiły do oferty Świętokrzyskiej Kuźni Smaków. Konferencja została zrealizowana przez Świętokrzyski Ośrodek Doradztwa Rolniczego w Modliszewicach w ramach operacji własnej pn.: „Wsparcie rozwoju szlaku kulinarnego Świętokrzyska Kuźnia Smaków, jako narzędzia budowania marki lokalnych produktów żywnościowych wysokiej jakości”, w ramach Sieci na rzecz innowacji w rolnictwie i na obszarach wiejskich (SIR) - Plan Operacyjny KSOW na lata 2022-2023. • Borówkowa Manufaktura, Kameduły - za dżem z borówki od Płusów • Kwaśne Wiśnie, Justyna Majcher, Stara Olszówka - za ser kozio-owczy ze Świątnik za Górką oraz ser pokrzywowy • Gospodarstwo Ekologiczne u Machockich, Agata Machocka - za ekologiczny sok z czerwonej porzeczki • Jagodowe Pole, Marek Pielaszkiewicz, Modliborzyce - za dżem z jagody kamczackiej o obniżonej zawartości cukru • Winnica Złota Wieś, Ewelina i Marcin Ptak, Złota - za Szlachetne wino gronowe ze szczepu Solaris • Kozie Frykasy, Katarzyna i Maciej Dybowscy, Słupiec - za Świeżak z czosnkiem niedźwiedzim, Kozie Bobki • Gospodarstwo Sadownicze Agnieszka i Gavin Baxter, Szydłów - za Szydłowiankę śliwkę w czekoladzie, śliwkę szydłowską suszoną podwędzaną, ketchup szydłowski śliwkowy, nalewkę szydłowską - śliwkę wędzoną • AgroChata Lisia Jama, Mirosława Lis, Świdno - za twaróg kozi, ser podpuszczkowy w oleju rzepakowym z przyprawami", "url": "https://www.sodr.pl/informacje-branzowe/rozwoj-obszarow-wiejskich/Nowi-czlonkowie-szlaku-kulinarnego-Swietokrzyska-Kuznia-Smakow/idn:2533", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan świętokrzyski"}