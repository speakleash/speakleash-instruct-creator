{"meta_description": "", "title": "Chrzan spod Ostrowca na liście ministra rolnictwa", "content": "Sprzedawany w sklepie z żywnością naturalną w Ostrowcu Świętokrzyskim ?Chrzan świętokrzyski?, w grudniu został wpisany na listę produktów regionalnych Ministra Rolnictwa i Rozwoju Wsi.   Na tę decyzję Czesława i Roman Bojkowie, właściciele małej, rodzinnej przetwórni czekali wiele lat. Pewnie tysiące ostrowczan i nie tylko poznało smak chrzanu produkowanego według tradycyjnej, wiejskiej receptury. W każdym razie szybko znika on z półek sklepu przy alei Jan Pawła II. Można go kupić w Ostrowcu Świętokrzyskim oraz w Jacentowie, gdzie jest produkowany.  Chrzan jest też wysyłany pocztą kurierską do kilku sklepów z żywnością ekologiczną w dużych miastach, m.in. w Warszawie, Krakowie, Poznaniu i Łodzi.  -Nasz chrzan pierwszą nagrodę zdobył w 2008 r. w Tokarni pod Kielcami w czasie imprezy Sieci Dziedzictwo Kulinarne Świętokrzyskie. Kolejną nagrodę uzyskał w 2010 r. na Międzynarodowych Targach Żywności i Produktów Ekologicznych w Rzeszowie ? mówi Roman Bojek, współwłaściciel gospodarstwa ekologicznego i przetwórni. -Później złożyliśmy wniosek do Urzędu Marszałkowskiego w Kielcach o uznanie naszego chrzanu za produkt tradycyjny. Musiał być potwierdzony 25-letnią tradycją jego wytwarzania. Część materiałów, m.in. opinie konsumentów, zbierał Ośrodek Doradztwa Rolniczego w Modliszewicach. Tenże ośrodek koordynował całą akcję. Urząd Marszałkowski po sprawdzeniu i ocenie wniosku przesłał go wraz z całą dokumentacją  do Ministerstwa Rolnictwa i Rozwoju Wsi. Dnia 1 grudnia 2016 r., zgodnie z ustawą o rejestracji, ochronie nazw oraz oznaczeń produktów rolnych i spożywczych ?Chrzan świętokrzyski? został wpisany na listę produktów tradycyjnych.  Państwo Bojkowie, którzy w Jacentowie prowadzą gospodarstwo ekologiczne od 1990 r., a od 1996 r. zajmują się przetwórstwem w oparciu o surowce z własnego gospodarstwa, nie kryją zadowolenia z decyzji ministra. Wieńczy ona ich wieloletnią pracę i otwiera przed produktem rynek.  -Recepturę chrzanu mam od moich rodziców, którzy od lat robili go na Wielkanoc ?podkreśla pani Czesława. -Oczywiście, kiedyś przygotowywaliśmy go ręcznie na tradycyjnej tarce. W przetwórni musieliśmy ten proces zmechanizować. Chrzan sprzedajemy od lat, głównie w naszym sklepie w Ostrowcu Świętokrzyskim i nie możemy nadążyć za potrzebami naszych klientów.  Prawdopodobnie w przyszłym roku, na etykietce ?Chrzanu Świętokrzyskiego? znajdzie się dopisek? ?Produkt ekologiczny?. Państwo Bojkowie wystąpili już o certyfikat ekologicznej uprawy chrzanu na własnym polu w Jacentowie. Obecnie mają oni certyfikowane 84 produkty, na których mogą używać logo ?Produkt ekologiczny?. Na logo znajduje się mały zielony listek z numerem jednostki certyfikującej.", "url": "https://ostrowiecka.pl/2017/01/24/chrzan-spod-ostrowca-na-liscie-ministra-rolnictwa/", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan świętokrzyski"}