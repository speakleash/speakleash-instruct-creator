{"meta_description": "", "title": "Anna Bojek i Jacentowska Piwniczka z certyfikatami tradycyjnej żywności", "content": "Końcowe tygodnie obecnego roku obfitowały w wydarzenia ważne dla rozwoju Jacentowskiej Piwniczki. Firma z Jacentowa specjalizująca się w ekologicznym przetwórstwie, otrzymała certyfikaty  marki dla dwóch swoich produktów, a na początku grudnia b.r. jej właścicielka była gościem popularnego programu Telewizji Polskiej, promującego ekologię i tradycyjne produkty.  Anna Bojek kilka lat temu przejęła mały rodzinny zakład przetwórstwa owocowo-warzywnego w Jacentowie. Jej rodzice byli w naszym regionie pionierami ekologicznego przetwórstwa i produkcji tradycyjnej żywności. Otworzyli też perwszy w Ostrowcu Świętokrzyskim sklep z żywnością ekologiczną. Pani Ania po ukończeniu studiów na kierunku zarządzanie i inżynieria przemysłu spożywczego, kontynuuje z powodzeniem rodzinną działalność i jak przyznaje, nie wyobraża sobie innego życiowego zajęcia. Nie tylko promuje i produkuje zdrową żywność, ale także odtwarza stare wiejskie przepisy i receptury.   Co pewien czas produkty z Jacentowa trafiają na listy krajowe i regionalne tradycyjnych produktów. W czerwcu b.. Jacentowska Piwniczka zdobyła główną nagrodę w konkursie „Nasze Kulinarne Dziedzictwo – Smaki Regionu”. Pod koniec listopada Anna Bojek prezentowała swoje produkty w Strawczynku, podczas konferencji zorganizowanej przez Świętokrzyski Ośrodek Doradztwa Rolniczego, który podjął się zadania budowy marki lokalnych produktów żywnościowych „Świętokrzyska Kużnia Smaków”.  Głównym punktem tego wydarzenia było podsumowanie certyfikacji nowych podmiotów szlaku kulinarnego oraz uroczyste wręczenie producentom żywności z naszego regionu 27 certyfikatów i tablic lokalnej marki „Świętokrzyska Kuźnia Smaków”. W tym gronie znalazła się Anna Bojek, właścicielka Jacentowskiej Piwniczki. Certyfikaty otrzymały dwa produkty z Jacentowa: chrzan świętokrzyski i zakwas na barszcz. Wsód produktów wyróżnionych certyfikatem lokalnej marki był także chleb Kunowiaczek z Piekarni Majka, Jolanty Ożdżyńskiej. Pod koniec listopada b.r. do Jacentowa przyjechała ekipa Telewizji Polskiej, by przygotowywać program promujący żywność ekologiczną i tradycyjne polskie produkty regionalne. Młoda właścicielka Jacentowskiej Piwniczki opowiadała w popularnym programie o swojej pasji, przetwórstwie ekologicznym oraz regionalnych recepturach i przepisach uzyskanych od najstarszych mieszkanek świętokrzyskich wiosek. Dzięki przekazanej wiedzy możemy smakować regionalne potrawy i przysmaki, jak chociażby chrzan świętokrzyski, sałatki warzywne, marynaty, konfitury, kompoty czy soki oraz porównywać je do zapamiętanych potraw przyrządzanych przez nasze babcie.  Warto podkreślić, że zarówno ekologiczne gospodarstwo rolne w Jacentowie, jak i przetwórnia, co roku są kontrolowane i certyfikowane.", "url": "https://ostrowiecka.pl/2022/12/10/anna-bojek-i-jacentowska-piwniczka-z-certyfikatami-tradycyjnej-zywnosci/", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan świętokrzyski"}