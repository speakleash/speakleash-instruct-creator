{"meta_description": "Tego niezwykle aromatycznego dodatku na świątecznym stole nie może zabraknąć. Chrzan warto przygotować samodzielnie, choć nie jest to łatwa sztuka. Tarcie chrzanu było obowiązkowym elementem przygotowań do świąt Wielkiej Nocy i najczęściej obowiązek przygotowania tego dodatku spoczywał na mężczyznach.", "title": "Domowy chrzan najlepszym świątecznym dodatkiem", "content": "Ostry i aromatyczny chrzan pasuje do wszelkich mięs i nie może go zabraknąć na wielkanocnym stole. Tego niezwykle aromatycznego dodatku na świątecznym stole nie może zabraknąć. Chrzan warto przygotować samodzielnie, choć nie jest to łatwa sztuka. Tarcie chrzanu było obowiązkowym elementem przygotowań do świąt Wielkiej Nocy i najczęściej obowiązek przygotowania tego dodatku spoczywał na mężczyznach. Domowy chrzan jest dużo smaczniejszy i o wiele bardziej aromatyczny, niż ten, który możemy kupić w sklepach. Jeśli zdecydujemy się na samodzielne przygotowanie tego dodatku musimy uzbroić się w cierpliwość i… zapas chusteczek higienicznych. Bardzo intensywny aromat na pewno da się we znaki nawet najbardziej na nie odpornym. Jeśli pogoda dopisuje, można się nawet pokusić o to, by trzeć chrzan na przykład na balkonie lub na tarasie - inaczej drażniący oczy i nos zapach szybko rozniesie się po całym domu. Jednak nie powinno to nikogo zniechęcić, bo oprócz tego, że chrzan podkreśla smak wielu dań, jest też bardzo zdrowy. Składniki: 2 korzenie świeżego chrzanu (w sumie około 500 g), 2-3 łyżki soku z cytryny (ewentualnie octu winnego, jabłkowego, spirytusowego), cukier i sól do smaku, kilka łyżek gorącej wody. Sposób przygotowania: Korzenie chrzanu obieramy cienko, najlepiej obieraczką do warzyw, kroimy na mniejsze kawałki i wkładamy do zimnej wody na 1 godzinę. Moczenie chrzanu w zimnej wodzie uchroni nas przed łzawieniem podczas tarcia, a także zachowa ładny, biały kolor chrzanu i nie będzie taki suchy. Do miseczki, do której będziemy tarli chrzan wlewamy sok z cytryny. Chrzan ścieramy na tarce o najmniejszych oczkach. Do utartego chrzanu dodajemy kilka łyżek gorącej wody (tak by był wilgotny) i doprawiamy do smaku solą, cukrem i ewentualnie sokiem z cytryny (albo octem). Tak przygotowany chrzan wkładamy do wyparzonych, szczelnie zamykanych słoiczków i przechowujemy w lodówce. Do chrzanu można również dodać przed podaniem odrobinę śmietany lub majonezu, co wzbogaci smak, sprawi, ze chrzan będzie bardziej aksamitny i nieco złagodzi ostrość. Ostry smak chrzanu podpowiada, że jest on silnie bakteriobójczy i grzybobójczy, pobudza system odpornościowy organizmu. Niektórzy wskazują również na jego silne działanie jako afrodyzjak. Warto dodać go do mięsa, szczególnie gdy spożywamy cięższe potrawy. Zadziała w tej sytuacji ułatwiając trawienie i usprawniając przemianę materii, pobudzi wydzielanie soków żołądkowych. Chrzanu nie można spożywać na raz w dużych ilościach, ponieważ silnie oddziałuje on na nasz organizm. Szczególną ostrożność powinny zachować osoby mające problem z tarczycą, wrzodami żołądka, chorobami układu pokarmowego, wolem, chorobami nerek.", "url": "https://echodnia.eu/swietokrzyskie/domowy-chrzan-najlepszym-swiatecznym-dodatkiem/ar/8120938", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan świętokrzyski"}