{"meta_description": "Świętokrzyskie, jakie smaczne - udowadnia to rolnik i przedsiębiorca Roman Bojek, który jako jeden z nielicznych w regionie produkuje i sprzedaje ekologiczną żywność.", "title": "Przedsiębiorca ze świętokrzyskiego tworzy europejskie rarytasy", "content": "Świętokrzyskie, jakie smaczne - udowadnia to rolnik i przedsiębiorca Roman Bojek, który jako jeden z nielicznych w regionie produkuje i sprzedaje ekologiczną żywność. Chipsy z …dyni i buraka smakują znakomicie, pachną jeszcze lepiej i nie szkodzą, jak powszechnie dostępne ziemniaczane, pochodzące prosto z niezdrowego tłuszczu. - Tego typu wyroby stają się europejskim rarytasem, gdyż coraz wyraźniej dostrzegamy, jak wiele w naszym jadłospisie jest chemii i sztucznych polepszaczy - mówi Roman Bojek z Jacentowa w gminie Sadowie w powiecie opatowskim, który produkuje i sprzedaje żywność ekologiczną, jako jeden z kilkudziesięciu współtwórców sieci Dziedzictwa Kulinarnego Świętokrzyskiego. Jego niepozorny sklepik przy ulicy Waryńskiego na osiedlu Pułanki w Ostrowcu Świętokrztyskim odwiedza coraz więcej ludzi. Ale można tu dostać prawdziwe rarytasy. Chrzan ze sklepu ekologicznego smakuje jak chrzan, bo na cztery małe słoiczki starto kilogram korzenia. - Ci, którzy dodadzą jeszcze rzepę czy pietruszkę, otrzymają piętnaście słoików z kilograma chrzanu i dopiero wtedy zarobią, tylko czy to jeszcze będzie chrzan? - pyta Roman Bojek. - Na żywności ekologicznej wielkiego biznesu nie ma, tu potrzebne jest serce - dodaje i oprowadza po magazynie oraz przetwórni, gdzie w beczkach kiszą się prawdziwe ogórki, w słojach dojrzewa prawdziwy biały barszcz, a na sitach suszą się pocięte w kosteczkę ekologiczne warzywa i owoce. - Żywność ekologiczna musi być droga, więc potrzebna jest dobra organizacja jej produkcji - podkreśla z uznaniem Maciej Giermasiński, dyrektor Agencji Rynku Rolnego oddział terenowy w Kielcach.  - Najważniejsze, by ekologiczny surowiec został przetworzony, bo na tym etapie powstaje wartość dodana. Następnie trzeba go dostarczyć i sprzedać w sieci sklepów ekologicznych. Gospodarstwo Romana Bojka, to doskonały przykład, jak radzić sobie na rynku w tak trudnych dla rolnictwa czasach. Czesława i Roman Bojkowie z Jacentowa faktycznie sami gospodarzą na ziemi, sami przetwarzają warzywa i owoce oraz sami prowadzą sklep z ekologiczną żywnością w Ostrowcu Świętokrzyskim. - Wszystko, co sprzedajemy pochodzi z rodzinnej firmy lub od uczciwych producentów - zapewnia Roman Bojek i podkreśla, że na co dzień ma w sprzedaży 95 certyfikowanych artykułów. Poddawane przerobowi warzywa i owoce pochodzą z upraw, na których nie stosuje się jakichkolwiek środków chwastobójczych. - Tylko pielenie i wypalanie ogniem kiełkujących chwastów - tłumaczy szczegóły Roman Bojek i dodaje, że na owady stosuje się oprysk z roztworu …szarego mydła lub pokrzywy. - Nie ma innej możliwości, bo badania prowadzone przez laboratoria na potrzeby certyfikacji żywności ekologicznej ujawnią nawet śladowe ilość chemii, do czwartego miejsca po przecinku - wyjaśnia szczegóły, dodając, że badania nie dość, że są szczegółowe, to ponawiane co roku. - W tej branży liczy się przede wszystkim uczciwość - potwierdza Wiesław Reszczyk, kierownik Oddziału Rozwoju Obszarów Wiejskich Urzędu Marszałkowskiego w Kielcach i przypomina, że dziś powszechnie sprzedaje się chleb na polepszaczach z udziałem dużej ilości środków chemicznych. - Dlatego ludzie z całego województwa świętokrzyskiego jeżdżą do Iwanisk, bo tam można kupić naturalny chleb na zakwasie - dodaje. - Poza naturą znajdziemy w nim jeszcze tylko naszą tradycję, która nie zmieniła się od kilkudziesięciu lat. Na półkach sklepu ekologicznego Czesławy i Romana Bojków w Ostrowcu znajdziemy między innymi zestaw wyrobów bezglutenowych, krówki opatowskie, świętokrzyski kefir, twarożek jędrzejowski, wyciskany na zimno olej lniany, który może być stosowany jako lekarstwo, kiełbasa z Kunowa, salceson, który zdobył medal na Targach Polagra czy 26 gatunków …zup. W każdej z niewielkich torebek po wysuszeniu zmieszczono ponad kilogram zdrowych warzyw! - Tylko dodać bulion i gotowe -zachęca Wiesław Reszczyk, który jest stałym klientem sklepu, bo tylko tu dociera sławny chleb na zakwasie z Iwanisk. Dziś sklep ma już stałych klientów, a wyroby ekologiczne z rodzinnej wytwórni wysyłane są do Warszawy, Krakowa, na Śląsk. Stałymi dostawcami zostało także pięciu okolicznych rolników, którzy w sposób ekologiczny uprawiają ziemniaki, warzywa i owoce. - My mamy pewność, że w surowcu nie będzie grama nawozu, a oni, że w stu procentach odbierzemy towar i za niego zapłacimy - podkreśla Roman Bojek.", "url": "https://echodnia.eu/swietokrzyskie/przedsiebiorca-ze-swietokrzyskiego-tworzy-europejskie-rarytasy/ar/8881541", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan świętokrzyski"}