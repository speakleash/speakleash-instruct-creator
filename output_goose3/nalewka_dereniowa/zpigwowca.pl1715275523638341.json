{"meta_description": "Sprawdź nasze receptury na domowe wyroby z pigwowca. Wypróbuj przepisy na nalewki, syropy i dżemy.", "title": "Pigwowiec japoński, owoc bogaty w witaminę C, pektynę i błonnik.", "content": "Dojrzałe i zdrowe owoce derenia jadalnego myjemy i osuszamy, a następnie żmudnie nakłuwamy każdy owoc grubą igłą. Nudna i monotonna robota ;-). 5 kg derenia zalewamy 5 litrami 60% alkoholu. Odstawiamy na parapet na 6 tygodni. Co kilka dni mieszamy. Po 6 tygodniach zlewamy nalew i zasypujemy owoce cukrem. Tutaj znowu ilość cukru zależy od Waszego gustu i smaku. Dla osób lubiących delektować się bardziej wytrawną nalewką, proponuję nie więcej niż 1,0 - 1,5 kg cukru na tę ilość ingrediencji. Dla miłośników likierów proponuję zasypanie owoców nawet 2 -2,5 kg cukru. Zasypane owoce wędrują znowu na parapet i proszą się znowu o częste mieszanie, aż do rozpuszczenia cukru. Teraz nie pozostaje nic innego jak zlanie powstałego syropu i połączenie go z pierwszym nalewem. Po kilku dniach \"przegryzania\" przelewamy dereniówkę do butelek i chowamy na minimum 2 lata do piwnicy. Nalewka absolutnie rewelacyjna. Gdybym nie darzył bezwarunkową miłością \"nalewki zpigwowca\" - to właśnie dereniówka byłaby tą \"pierwszą\". Życzę smacznego.", "url": "https://www.zpigwowca.pl/pigwowiec-w-kuchni/9/nalewka-z-derenia-dereniowka/", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka dereniowa"}