{"meta_description": "Lato wybuchło z całych sił. Duszne paryskie lato, tego roku faktycznie wybuchło. Miała się o tym przekonać na własnej skórze. Ujęła podaną jej dłoń i jęła wspinać się ku górze. Wrzawa uderzyła w nią niczym spiętrzona uwolniona tafla wody. Ujrzała morze ludzkich głów, lecz jej myśli popłynęły dalej, daleko, daleko stąd... Wspomniała pałac skąpany w…", "title": "Rewolucja, duchy i… szynka z karpia – Opole Lubelskie", "content": "Lato wybuchło z całych sił. Duszne paryskie lato, tego roku faktycznie wybuchło. Miała się o tym przekonać na własnej skórze. Ujęła podaną jej dłoń i jęła wspinać się ku górze. Wrzawa uderzyła w nią niczym spiętrzona uwolniona tafla wody. Ujrzała morze ludzkich głów, lecz jej myśli popłynęły dalej, daleko, daleko stąd… Wspomniała pałac skąpany w zieleni, równiny poprzebijane błękitnymi oczkami stawideł, dumny kościół w miasteczku przysiadły przy rynku, niczym jedna z tamtejszych przekupek, otoczona wieńcem barwnej sukni, budy żydowskie szare i brzydkie, teraz wydały się jej piękniejsze niż niejeden paryski pałac, cmentarzyk nowy poza miasteczkiem, co raczej był jej świątynią dumania niż przykrym wspominkiem… Myśli plątały się, obrazy zmieniały niczym w czarnoksięskiej latarni. Ukradkiem otarła łzę, nie wolno płakać, nie teraz, nie przy nich. Uniosła głowę – tłum zafalował. Ostrze gilotyny zabłysło w czerwcowym słońcu. Śmierć Rozalii Lubomirskiej z Chodkiewiczów była dla rewolucji tym czym afera taśmowa dla PO. Większość zwolenników straciła resztkę złudzeń, teraz trzeba było określić się jednoznacznie – stoimy po stronie barbarzyńców, nie chodzi o naprawę państwa, a o jego zniszczenie. To jednak nie mogło uratować życia dwudziestojednoletniej księżnej, której jedyną winą było pisanie listów pod nieodpowiedni adres. Jej śmierć wstrząsnęła ówczesną Europą, bojownicy o rzekomą równość społeczną okazali się zwyczajnymi zwyrodnialcami.  Po Rozalii pozostał pałac i legenda. Budowla stoi w Opolu Lubelskim w niewielkim parku i pełni funkcję szkoły. Można ją jednak bez przeszkód obejrzeć z zewnątrz. A księżna? Cóż, miała za co pokutować bo cnotliwego życia nie wiodła (co jednak w owych czasach, wśród arystokracji, było normą) – legenda mówi, że jej pozbawiony głowy cień co noc przemierza zamkowy park. W „Legendach i sensacjach Lubelszczyzny” Z. Frączek pisze:  O spotkaniu z bezgłowym duchem donosił Adolf Dygasiński. Trochę przekornie, trochę  lekceważąco. Może widmo nie zrobiło spodziewanego wrażenia, może nie było zbyt wyraźne? Lekceważenie było przedwczesne. Czołowy pisarz polskiego naturalizmu miał powtórną sposobność ujrzenia zjawy. Stało się to w opolskim parku. Spotkanie przypłacił kilkudniową chorobą. Tamtego lata był korepetytorem we dworze Kleniewskich w nieodległych Kluczkowicach (…) Może w parku czatował na upiora, a może natknął się nań przypadkowo. Nie wiadomo. O niecodziennym zjawisku musiał wiedzieć z lokalnych opowieści. Już rok po zgonie kasztelanowej miano zauważyć na ścianie pałacu olbrzymi cień przypominający postać kobiecą pozbawioną głowy. W Opolu nikt nie miał wątpliwości ko go ów cień przypomina. Dość jednak o duchach i dawno przeszłych czasach. Opole Lubelskie to miasto, które żyje tu i teraz. To zdecydowanie nie jest widomy Kraśnik. Miasto z hotelami, z połączeniem autobusowym ze stolicą, mimo iż nie posiada morza, gór czy zabytków z listy Unesco umie zadbać o turystów. I choć trudno mi sobie wyobrazić co ich tu przyciąga (bo przecież nie piękny barokowy kościół z szeroką kruchtą), to jednak widziałem kilka osób z bagażami, najwyraźniej powracających z wypoczynku. Opole bez dwóch zdań umie zatroszczyć się o siebie – świadczą o tym liczne tablice z informacjami o historii osady i okolicznymi szlakami czy pięknie odnowiony dom kultury (właśnie organizowano w nim spotkanie z lokalnym poetą). Piękny przykład tego, że turystyka na Lubelszczyźnie kwitnie w najlepsze. Około 6 kilometrów od Opola pośród licznym stawów, blisko wsi Trzebiesza leży pustelnia „Pstrąg” – cel mojej wizyty. Gospodarstwo rybne, gdzie kupić można specjalność regionu i produkt z listy Ministerstwa Rolnictwa, szyneczkę z karpia. Jako, że produkty z „Pstrąga” są świeże, aby kupić jeden z gotowych wyrobów należy wcześniej zadzwonić i złożyć zamówienie. Szynka kosztuje ok. kilkunastu złotych i jak na karpia przystało, jest tłusta, delikatna i mało słona. Dla wielbicieli tej ryby rzecz godna polecenia! A ja do „Pstrąga” zamierzam wrócić, choćby po jesiotra, który jest hodowany w tutejszych stawach.", "url": "https://centryfuga.wordpress.com/2014/06/29/rewolucja-duchy-i-szynka-z-karpia-opole-lubelskie/", "category": "lubelskie", "sub_category": "Produkty rybołówstwa, w tym ryby", "phrase": "Szyneczka z karpia z Pustelni"}