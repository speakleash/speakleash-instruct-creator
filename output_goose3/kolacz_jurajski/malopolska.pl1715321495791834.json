{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Nowe małopolskie przysmaki wkrótce na Liście Produktów Tradycyjnych » Małopolska", "content": "Kołacz jurajski i kukiełka lisiecka, wódki zdrowotne jarzębinka i jarzębiak izdebnicki będą nowymi produktami tradycyjnymi. We wtorek, 13 kwietnia, Rada ds. Produktów Tradycyjnych, której przewodzi członek Zarządu Wojciech Kozak, pozytywnie oceniła wnioski o wpisanie tych produktów na listę. Teraz czekają one na decyzję Ministra Rolnictwa i Rozwoju Wsi. - Chcemy, aby produktów tradycyjnych z Małopolski było jak najwięcej. A ich jest wiele, musimy je tylko odkryć – mówił Wojciech Kozak. Kołacz jurajski to ciasto drożdżowe na masełku i śmietanie, z dodatkiem białego sera i maku. - Był pieczony dwa tygodnie przed weselem. Pamiętam jak moja mama rano wypiekała, a potem zanosiła na pole, do pracy. Pamiętam też, jak moja babcia piekła. Smakował tak samo, jak te przez nas robione – chwaliła Zofia Rydzyk, która zgłosiła kołacz jurajski do wpisu na listę. Władysław Kowalik prezentuje kukiełkę, fot. Agata Złonkiewicz Kukiełka – bułka o kształcie kukułki ze złożonymi skrzydłami (stąd nazwa) – dawniej była pieczywem dla ubogich, namiastką chleba. I do dziś zachowała wszystkie swoje cechy z wyjątkiem tej ostatniej. – Ciasto pszenne, nie za twarde, nie za miękkie, takie, żeby się nie kleiło, ale obracało między palcami – zdradzał sekrety wyrobu kukiełek Władysław Kowalik z Piekarni Regionalnej w Liszkach. O kukiełce śpiewamy w kolędzie „Oj, maluśki, maluśki” („Tam kukiełki jadałeś, jadałeś z carnuską i miodem / Tu się jeno zasilać, zasilać musis samym głodem.). Anastazja Przywara mówi o jarzębince i jarzębiaku, a Zofia Rydzyk - o kołaczu jurajskim  fot. Agata Złonkiewicz Do Listy Produktów Tradycyjnych rekomendowane zostały także wódki zdrowotne: jarzębinka i jarzębiak izdebnicki. Stowarzyszenie „Gościniec” z Lanckorony kontynuuje tradycje fabryki arcyksięcia Reinera. Choć oryginalna receptura zaginęła, Anastazja Przywara odrywa tajemnice tych napojów: - Ważne jest odgoryczenie jarzębiny i blendowanie, czyli mieszanie zalewów. Dla smaku dodaje się daktyle, figi i rodzynki, a do jarzębinki – również cynamon, goździki i syrop cukrowy. - Dzięki produktom tradycyjnym wracamy do korzeni. Nauka, jak je wytwarzać, to nasz obowiązek, ale i satysfakcja – podsumował spotkanie Wojciech Kozak. Produkty tradycyjne – są to produkty rolne i środki spożywcze, których jakość lub wyjątkowe cechy i właściwości wynikają ze stosowania tradycyjnych metod produkcji. Za metody te uważa się metody wykorzystywane, od co najmniej 25 lat. Prawo do wpisu na Listę Produktów Tradycyjnych mają produkty, które charakteryzują się tradycyjną, ugruntowaną w czasie metodą wytwarzania, których jakość lub wyjątkowe cechy i właściwości wynikają ze stosowania tradycyjnych metod produkcji. Podstawą rejestracji jest tradycja wytwarzania i szczególna oraz niepowtarzalna jakość związana z historycznie ugruntowanymi przepisami, metodami produkcji i sposobami przetwarzania, które gwarantują wysoką jakość otrzymanego produktu. fot. Agata Złonkiewicz Zadaniem Rady ds. Produktów Tradycyjnych jest ocena merytoryczna wniosków o wpis na Listę Produktów Tradycyjnych w zakresie spełnienie przez produkt wymagań określonych w ustawy o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych. Pozytywnie ocenione wnioski na spotkaniu Rady zostają przesłane do Ministerstwa Rolnictwa i Rozwoju Wsi, które decyduje o wpisaniu produktów na Listę Produktów Tradycyjnych. Do tej pory na Liście znalazło się wiele produktów z małopolski, m.in. oscypek, kiełbasa lisiecka, obwarzanek krakowski, śliwowica łącka, żurek po krakowsku i karp zatorski", "url": "https://www.malopolska.pl/aktualnosci/samorzad/nowe-malopolskie-przysmaki-wkrotce-na-liscie-produktow-tradycyjnych", "category": "małopolskie", "sub_category": "Wyroby piekarnicze i cukiernicze", "phrase": "Kołacz jurajski"}