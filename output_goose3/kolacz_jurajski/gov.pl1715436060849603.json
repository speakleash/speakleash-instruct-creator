{"meta_description": "Produkt wpisany na listę produktów tradycyjnych w dniu 2011-11-24\nW kategorii Wyroby piekarnicze i cukiernicze\nW województwie woj. małopolskim", "title": "Sernik jurajski - - Portal Gov.pl", "content": "Prostokątne ciasto pokryte cienką warstwą galaretki i delikatnie oprószone posypką kokosową lub czekoladową z białej czekolady. Wierzch sernika pastelowo żółty, pokryty cienką warstwą galaretki, z białymi akcentami posypki kokosowej lub białymi posypki z białej czekolady. Boki w kolorze żółtym do brązowego. Na przekroju warstwa sera w kolorze śmietankowym do jasnożółtego z widoczną warstwą spodu w kolorze żółtym do jasnobrązowego. Konsystencja miąższu serowego jednorodna gładka, ser dobrze zmielony bez grudek, lekko wilgotny. Konsystencja spodu jednorodna, zwarta typowa dla ciasta kruchego. Ciasto z lekkim posmakiem i zapachem wanilii. Miąższ serowy wilgotny, lekko słodki, niekwaśny z wyczuwalnym aromatem charakterystycznym dla sera. Spód ciasta wypieczony, o delikatnym maślanym zapachu typowym dla ciasta kruchego. Sernik jurajski jest elementem kulturowego dziedzictwa kulinarnego Jury Krakowsko-Częstochowskiej. Jest to słodkie ciasto, którego głównymi składnikami są niekwaśny, dobrze odciśnięty biały ser, masło i jajka. Dawniej sernik był wypiekany jedynie podczas wielkich świąt tj. Wielkanocy i Bożego Narodzenia oraz wesel. Jego wyjątkowość związana była z faktem, że surowce potrzebne do jego wyrobu, a więc ser, jajka, masło były źródłem dochodu gospodarstwa. Sernik, podobnie jak kołacz, ze względu na ilość składników potrzebnych do jego wypieku, był produktem luksusowym, dostępnym jedynie w zamożnych gospodarstwach. Sposób przygotowania i wypieku sernika jurajskiego w Kwaśniowie Górnym, miejscowości położonej na Jurze Krakowsko-Częstochowskiej przekazywany jest z pokolenia na pokolenie. Na początku przygotowuje się kruche ciasto na spód sernika. Ciasto schładza się, a w tym czasie przygotowuje się masę serową. Ser dla uzyskania pełnej gładkości jest dwukrotnie mielony, a następnie małymi porcjami dodawany do żółtek roztartych wcześniej z cukrem i masłem. Do dokładnie wyrobionej masy dodaje się ubitą na sztywno pianę z białek i znów, tym razem delikatnie wyrabia. Po dodaniu wszystkich składników masa serowa jest nakładana na stanowiące spód ciasto kruche. Charakterystycznym elementem przygotowania sernika jurajskiego jest pieczenie go w specjalnych ramkach z drewna wiśniowego. Dzięki temu sernik nabiera wyjątkowego smaku. Po wypieku na koniec ciasto jest dekorowane wiórkami kokosowymi bądź białą czekoladą.", "url": "https://www.gov.pl/web/rolnictwo/sernik-jurajski", "category": "małopolskie", "sub_category": "Wyroby piekarnicze i cukiernicze", "phrase": "Kołacz jurajski"}