{"meta_description": "Kuchnia kaszubska wyróżnia się niekonwencjonalnymi połączeniami produktów. Ryby z mięsem lub tłuszczem mięsnym albo kapusta z owocami leśnymi w innych regionach mogą być uznawane za dziwne zestawienie, ale nie tutaj. Kaszubskie potrawy cechuje też niezwykła prostota. Wywodzi się ona z dawnego stylu życia Kaszubów. Był to naród, który ciężko pracował i szybko jadł. Na celebrowanie", "title": "Smaki regionalne – Kaszubskie Plince", "content": "Kuchnia kaszubska wyróżnia się niekonwencjonalnymi połączeniami produktów. Ryby z mięsem lub tłuszczem mięsnym albo kapusta z owocami leśnymi w innych regionach mogą być uznawane za dziwne zestawienie, ale nie tutaj. Kaszubskie potrawy cechuje też niezwykła prostota. Wywodzi się ona z dawnego stylu życia Kaszubów. Był to naród, który ciężko pracował i szybko jadł. Na celebrowanie posiłków zwyczajnie nie było czasu. Stąd wzięły się potrawy, które można szybko przygotować z tego, co znajduje się w spiżarni bądź rośnie na polu. Receptury były przekazywane z pokolenia na pokolenie, dzięki temu wiele dań ma naprawdę wiekową tradycję.  Plince Kaszubskie placki ziemniaczane stanowią bazę bardziej wyszukanych potraw albo jedzone są prosto z patelni – na słono lub na słodko. Zostały wpisane na listę potraw tradycyjnych. Plince – przygotowanie:  Kilka dużych ziemniaków ścieramy na tarce (jeśli są bardzo wodniste, nadmiar płynu odsączamy), dodajemy jajko, kilka łyżek mąki i sól. Jeśli plince mają być serwowane na słono, do masy ziemniaczanej dodajemy startą cebulę. Jeżeli zaś chcemy podać je na słodko, do masy ziemniaczanej dodajemy starte jabłko. Placki smażymy na smalcu lub na oleju lnianym. Dobrym dodatkiem do wersji na słono będzie kleks kwaśnej śmietany i kawałki wędzonej ryby. Do wersji słodkiej można podać powidła albo tylko posypać cukrem.", "url": "http://magazyn.elubin.pl/smaki-regionalne-kaszubskie-plince/", "category": "pomorskie", "sub_category": "Gotowe dania i potrawy", "phrase": "Plince kaszubskie"}