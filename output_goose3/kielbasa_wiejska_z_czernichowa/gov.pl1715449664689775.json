{"meta_description": "Produkt wpisany na listę produktów tradycyjnych w dniu 2018-02-27\nW kategorii Produkty mięsne\nW województwie woj. małopolskim", "title": "Kiełbasa schabowa tradycyjna z Czernichowa - - Portal Gov.pl", "content": "Kiełbasa wieprzowa w formie wianków, w naturalnym wieprzowym jelicie, na przekroju widoczne kawałki mięsa i tłuszczu. Pęta kiełbasy o średnicy ok. 30 cm, jednostronnie skręcone, na przekroju okrągłe lub owalne. Od jasnobrązowej do ciemnobrązowej, na przekroju barwa mięsa różowo-kremowa, z wyraźnymi kawałkami jasnego schabu. Zapach charakterystyczny dla mięsa mocno wędzonego w naturalnym dymie, lekko słony smak z wyczuwalnym czosnkiem i pieprzem. Kiełbasa schabowa tradycyjna z Czernichowa wywodzi się z tradycji krakowskich kiełbas krajanych. Kiełbasy te sprzedawane były w okresie międzywojennym w wielu sklepach w Krakowie. W tym okresie sprzedawane były nielegalnie, a masarze sprzedając ją narażali się na konfiskaty i kary. Dopiero po II wojnie światowej nastąpił rozkwit zakładów wędliniarskich, w tym Gminnej Spółdzielni „Samopomoc Chłopska” w Czernichowie, gdzie kiełbasa schabowa produkowana była na większą skalę. Do wyrobu kiełbasy schabowej wykorzystywano krojony ręcznie w kostkę lub rozdrobniony za pomocą szarpaków schab wieprzowy oraz 3 rodzaje mięsa wieprzowego o różnym stopniu rozdrobnienia. Wszystkie rodzaje mięsa mieszano z przyprawami, a po odpowiednim wyrobieniu nabijano w jelita naturalne (wieprzowe lub wołowe). Nabite jelita osadzano na kijach wędzarniczych i wędzono w tradycyjnej wędzarni opalanej drewnem liściastym (w zależności od dostępności – buk, olcha, śliwa, wiśnia, jabłoń). Kiełbasa schabowa, jak i inne wędliny z Czernichowa nie były zbyt długo przechowywane. Z uwagi na ich wspaniałą jakość i niepowtarzalny smak, zaraz następnego dnia były wywożone do Krakowa lub na Śląsk, gdzie były od razu sprzedawane.", "url": "https://www.gov.pl/web/rolnictwo/kielbasa-schabowa-tradycyjna-z-czernichowa", "category": "małopolskie", "sub_category": "Mięso świeże oraz produkty mięsne", "phrase": "Kiełbasa wiejska z Czernichowa"}