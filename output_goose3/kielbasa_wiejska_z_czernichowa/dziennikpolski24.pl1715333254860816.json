{"meta_description": "Współpraca. Kiełbasa lisiecka jest produktem chronionym w Unii Europejskiej. Może być produkowana tylko w gm. Czernichów i Liszki.", "title": "Kiełbasiane święto znów w Czernichowie", "content": "Lisiecka od 80 lat produkowana jest według tej samej receptury Współpraca. Kiełbasa lisiecka jest produktem chronionym w Unii Europejskiej. Może być produkowana tylko w gm. Czernichów i Liszki. Oba samorządy kilka lat temu postanowiły promować ten produkt, szczycić się nim i corocznie wspólnie organizować Święto Kiełbasy Lisieckiej. Miały go przygotowywać na zmianę, ale w br. Czernichów ponownie podjął się organizacji imprezy. – Mamy trudną sytuację finansową i musimy oszczędzać – tłumaczy Paweł Miś, wójt gm. Liszki. – Ludzie już przyzwyczaili się do tego święta, pytali o niego. A mamy świetny teren, Błonia nieopodal Wisły, więc postanowiliśmy wziąć na siebie też tegoroczną organizację – mówi Szymon Łytek, włodarz gm. Czernichów. – Dobrze, że coś się dzieje, bo brakuje nam takich imprez – mówią Agnieszka i Jerzy Galoso­wie, którzy na święto przyjechali z Przegini Narodowej. Z Kłokoczyna przyjechała Ola Fajto. Mama pod sceną słuchała koncertu zespołu „Voya­ger”, a Ola uczyła się wykonywania kwiatów z bibuły. Zofia Knapik w kilka minut wyczarowywała róże i tulipany. Pomagała jej w tym Maria Płaneta. W kolejce za Olą do nauki wykonywania bibułowych kwiatków ustawiła się Gabriela Socha. – Zrobię czerwoną różę – zaplanowała dziewczynka. Na wspólne święto przyjechali też mieszkańcy gm. Liszki. – Nie wiedzieliśmy, że u sąsiadów jest takie miejsce. Nasza wiedza o Czernichowie kończyła się na szkole rolniczej – mówią Katarzyna i Marek Legut­kowie z Piekar. Wiele osób czekało na koncert Zbigniewa Wodeckiego, który nie tylko śpiewał swoje przeboje, ale też zabawiał publiczność różnymi anegdotami. Spora kolejka ustawiała się do stoiska z wędlinami Konsorcjum Producentów Kiełbasy Lisieckiej. Tworzy go dziewięć zakładów wytwarzających tę kiełbasę. Kolebką jest Nowa Wieś Szlachecka, gdzie nadal są producenci niezrzeszeni w Konsorcjum. – Zachęcamy ich do przystąpienia do nas, bo warto. Na pewno niektóre wymogi do uzyskania certyfikatu są trudne do spełnienia, ale warto go mieć i być pod skrzydłami znanej marki – mówi Władysław Wolarek. Chociaż współpraca z oboma samorządami układa się producentom dobrze (wszystkie firmy obecnie znajdują się w gm. Czernichów), to oczekują oni jeszcze większej promocji tego regionalnego produktu. Władysław Wolarek jako przykład podaje wielkie bilbordy z nazwami produktu regionalnego na wjeździe do innych gmin. O wspólnym przedsięwzięciu promocyjnym przedstawiciele konsorcjum będą rozmawiać z szefami obu gmin. Kiełbasa lisiecka od 80 lat produkowana jest według tej samej receptury. Ponieważ inne firmy w całej Polsce zaczęły używać tej nazwy, lokalni producenci postanowili ją zastrzec i stworzyć konsorcjum.", "url": "https://dziennikpolski24.pl/kielbasiane-swieto-znow-w-czernichowie/ar/3918155", "category": "małopolskie", "sub_category": "Mięso świeże oraz produkty mięsne", "phrase": "Kiełbasa wiejska z Czernichowa"}