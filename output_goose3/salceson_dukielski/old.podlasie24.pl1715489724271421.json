{"meta_description": "Radiowy Poradnik Kulinarny to audycja, która powstała we współpracy z Ministerstwem Rolnictwa i Rozwoju Wsi realizującym program „Poznaj do ...", "title": "„Poznaj dobrą żywność” - Zakład Mięsny JASIOŁKA", "content": "PDŻ – Poznaj Dobrą Żywność to program, którego głównym celem jest informowanie o wysokiej jakości produktów żywnościowych W programie mogą uczestniczyć przedsiębiorcy państw członkowskich Unii Europejskiej. Ten znak - Poznaj Dobrą Żywność jest przyznawany tylko wyrobom, które spełniają kryteria opracowane przez kolegium naukowe do spraw jakości produktów żywnościowych. Oznaczenie to ma na celu także podnoszenie zaufania konsumenta do produktu żywnościowego poprzez informację o jego wysokiej, stabilnej jakości. Natomiast oznaczenie jest przyznawane przez Ministra Rolnictwa i Rozwoju Wsi na okres trzech lat.Prawem do używania znaku „Poznaj dobrą żywność\" może się także pochwalić Dyrektor Zakładu produkcyjnego Z.M. \"Jasiołka\" i zarazem prezes Stowarzyszenia \"Polska Ekologia\" Paweł Krajmas, powiedział, że firma uczestniczy w programie od 2015r. Pierwszym produktem firmy, który został zgłoszony do programu był Salceson Dukielski. Aktualnie Znak PDŻ posiada także Kiełbasa Swojska Krajana z mięsa wieprzowego ręcznie krojonego. - Jest to taka manufakturowa kiełbasa z dużym potencjałem, dobrze się sprzedająca, więc jest się czymś pochwalić - mówi Paweł Krajmas. Zarówno salceson jak i kiełbasa są produkowane w niedużym zakładzie na Podkarpaciu. Mięso staramy się pozyskiwać u sprawdzonych dostawców. Są to głównie małe i średnie gospodarstwa. Sami również staramy się nadzorować ten ubój i mieć kontakt z rolnikami. Chcemy żeby jakość tego surowca była jak najwyższa. Oprócz Programu Poznaj Dobrą Żywność, uczestniczymy także w programie Biostrateg, w którym badaliśmy wpływ żywienia na smakowitość mięsa.To również pomogło nam przy wytwarzaniu tego typu produktów. Nasze wyroby są przebadane \"od pola aż po stół\", łącznie z wędzeniem. To wszystko daje naprawdę dużo satysfakcji. Przez udział w programie \"Poznaj Dobrą Żywność\" jesteśmy także wiarygodni u klienta. Klient wie, że zakład się rozwija, że nadzoruje to co robi, stara się ulepszać i poprawiać technologię. Historia każdego kawałka mięsa jest dla nas bardzo ważna. Jak mówi Paweł Krajmas, w procedurze programu Poznaj Dobrą Żywność, trzeba przedstawić wiarygodne badania, którymi oczywiście można się później pochwalić, bowiem pochodzą z akredytowanych laboratoriów. Nie jest jednak łatwo otrzymać ten znak, ponieważ te procedury są skomplikowane. Do udziału w programie zachęciło nas to, że jest on przejawem promocji dobrej żywności i polskich produktów. Staramy się bowiem wytwarzać produkty wyłącznie z polskiego surowca. Program daje też możliwości promocyjne, uczestnictwa w różnego typu eventach, wystawach, targach zagranicznych oraz podnosi prestiż Zakładu. Myślę, że zamierzeniem Ministerstwa Rolnictwa była też budowa tzw. \"patriotyzmu produktowego\". Chodzi o to, aby dany - polski produkt, był odbierany jako ten, który jest najwyższej jakości, wytwarzany w regionach, które mają jakąś historię, w firmach, które są nadzorowane, w których spełnione są wymagane standardy. Znak Poznaj Dobrą Żywność daje nam satysfakcję i rozpoznawalność na różnego typu rynkach i dodatkową promocję przez Ministerstwo Rolnictwa.", "url": "https://old.podlasie24.pl/?pageId=251&a=164048", "category": "podkarpackie", "sub_category": "Mięso świeże oraz produkty mięsne", "phrase": "Salceson dukielski"}