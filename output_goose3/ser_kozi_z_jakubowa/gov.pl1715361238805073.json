{"meta_description": "Produkt wpisany na listę produktów tradycyjnych w dniu 2016-04-01 w kategorii Produkty mleczne w woj. lubuskim.", "title": "Ser kozi dojrzewający - - Portal Gov.pl", "content": "Siedlisko to niewielka wieś położona w gminie Siedlisko w województwie lubuskim. Znajduje się tam wiele zabytków, z których najważniejszym są ruiny zamku Karolat. Mieszkańcy wsi Siedlisko wspominają, że wokoło zamku pasły się stada kóz, a mieszkańcy wsi trudnili się ich hodowlą i wyrabianiem serów z ich mleka. Mleko kozie uznawane jest za lekko strawne oraz antyalergiczne, w związku z czym wyroby przygotowywane na jego bazie cieszą się dużą popularnością. Jednym z nich jest przygotowywany do dziś, niezmiennie tą tamą metodą ser kozi dojrzewający. „Pełnotłusty ser biały twarogowy wkładała do miseczki, posypywała solą i szczelnie przykrywała ściereczkę. Ser dojrzewał minimum tydzień czasu w temperaturze pokojowej aż mocno pachniał” (Wspomnienia mieszkańców gminy Siedlisko). Charakterystyczną cechą sera koziego dojrzewającego jest widoczny delikatny nalot pleśni na skórce tego sera. Odpowiednio przygotowany i dojrzały ser zazwyczaj spożywany jest sam, jako przekąska bądź z dodatkiem miodu czy jako dodatek do różnego rodzaju sałatek bądź dań głównych.", "url": "https://www.gov.pl/web/rolnictwo/ser-kozi-dojrzewajacy", "category": "mazowieckie", "sub_category": "Sery i inne produkty mleczne", "phrase": "Ser kozi z Jakubowa"}