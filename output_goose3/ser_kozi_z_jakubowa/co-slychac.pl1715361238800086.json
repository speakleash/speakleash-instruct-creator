{"meta_description": "Zakończyła się jedenasta edycja konkursu, w którym przedsiębiorcy i producenci indywidualni walczą o Laur Marszałka Mazowsza za najlepszy produkt roku. Ideą przedsięwzięcia jest promocja regionalnej kuchni, mazowieckich tradycji wytwórczych i bogactwa produktów pochodzenia zwierzęcego i roślinnego, które zachwycają podniebienia nawet najbardziej wybrednych smakoszy.", "title": "Kalejdoskop / Kozi ser i świński ryjek", "content": "Zakończyła się jedenasta edycja konkursu, w którym przedsiębiorcy i producenci indywidualni walczą o Laur Marszałka Mazowsza za najlepszy produkt roku. Ideą przedsięwzięcia jest promocja regionalnej kuchni, mazowieckich tradycji wytwórczych i bogactwa produktów pochodzenia zwierzęcego i roślinnego, które zachwycają podniebienia nawet najbardziej wybrednych smakoszy. Spośród 144 zgłoszonych specjałów, 16 nagrodzono Laurem Marszałka, a 12 otrzymało wyróżnienia. Wśród wyróżnionych wyrobów znalazł się także salceson Świński Ryjek produkowany przez KGW z Cegłowa. Salceson nie zawiera żadnych konserwantów, wzmacniaczy smaku czy zapachu. Produkuje się go wyłącznie z mięsa wieprzowego, a osłonkę stanowi żołądek wieprzowy, który nadaje potrawie oryginalny wygląd. Środek stanowi przejrzysta galaretka z kawałkami mięsa i niedużą ilością tłuszczyku oraz zatopionymi ziarnami pieprzu. Nie tylko, bo wśród najsmaczniejszych produktów mleczarskich znalazł się także wyróżniony ser kozi z Jakubowa wytwarzany przez Annę Michalczuk z Rządzy. Ten kulisty, śnieżnobiały ser charakteryzuje się dość miękką i delikatną konsystencją. Produkowany jest metodą tradycyjną w oparciu o mleko kozie z własnego gospodarstwa, podpuszczkę pochodzenia zwierzęcego i sól.", "url": "https://co-slychac.pl/10289/Kalejdoskop/Kozi-ser-i-%C5%9Bwi%C5%84ski-ryjek", "category": "mazowieckie", "sub_category": "Sery i inne produkty mleczne", "phrase": "Ser kozi z Jakubowa"}