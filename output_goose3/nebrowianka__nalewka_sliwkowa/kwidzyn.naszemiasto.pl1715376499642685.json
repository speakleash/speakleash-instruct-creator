{"meta_description": "Ocet z powiślańskiej śliwki to kolejny produkt wpisany na listę produktów tradycyjnych Ministerstwa Rolnictwa i Rozwoju Wsi.", "title": "Powiślańska śliwka w occie z Rakowca. Ocet też na liście produktów tradycyjnych", "content": "Wspomniany ocet to zalewa, w której leżakuje śliwka, którą już w maju 2011 roku wpisano na listę produktów tradycyjnych. - To nasz drugi produkt tradycyjny, dlatego jesteśmy bardzo szczęśliwe i dumne - cieszy się Elżbieta Szczukowska, szefowa Koła Gospodyń Wiejskich z Rakowca, bo to przez tamtejsze gospodynie ów rarytas jest przygotowany. Do przygotowania powiślańskiej śliwki w occie używane są owoce śliwki węgierki zwykłej. Po zbiorze śliwek są one dokładnie myte oraz układane w dużych naczyniach kamionkowych lub słojach. Następnie trzykrotnie zostają zalewane gorącym roztworem octu i wody z cukrem w odstępach jednodobowych (każdorazowo zlany roztwór jest ponownie podgrzewany). Za trzecim razem dodawane są przyprawy takie jak goździki, wanilia, imbir, gorczyca. Po około 10 dniach przekładane zostają do mniejszych słoików. Inne produkty z naszego powiatu uznane za tradycyjne to Nebrowianka (nalewka śliwkowa) oraz śliwkowe powidła nebrowskie. Na liście znajduje się ok. 160 produktów z Pomorza.", "url": "https://kwidzyn.naszemiasto.pl/powislanska-sliwka-w-occie-z-rakowca-ocet-tez-na-liscie/ar/c8-3374946", "category": "pomorskie", "sub_category": "Napoje (alkoholowe i bezalkoholowe)", "phrase": "Nebrowianka – nalewka śliwkowa"}