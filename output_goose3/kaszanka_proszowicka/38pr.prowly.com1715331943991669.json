{"meta_description": "Miejski klimat Krakowa już od samego rana serwuje Mercure Kraków Stare Miasto, zapraszając gości do celebrowania lokalnych przysmaków na śniadaniu inspirowanym atmosferą Starego Kleparza. To kultowe miejsce jest najstarszym działającym targowiskiem w Krakowie i znajduje ...", "title": "Najlepsze regionalne produkty i przyjemny gwar targowiska - Mercure Kraków Stare Miasto zaprasza na lokalne śniadania", "content": "Miejski klimat Krakowa już od samego rana serwuje Mercure Kraków Stare Miasto, zapraszając gości do celebrowania lokalnych przysmaków na śniadaniu inspirowanym atmosferą Starego Kleparza. To kultowe miejsce jest najstarszym działającym targowiskiem w Krakowie i znajduje się tuż za hotelem. W ramach programu marki Mercure – Discover Local, goście Mercure Kraków Stare Miasto mają wyjątkową okazję spróbować regionalnych dań oraz napoi, odkrywać lokalne dziedzictwo i tradycje, a także poznawać miasto od jego prawdziwej, tętniącej życiem strony. Tym razem hotel przygotował nową odsłonę bufetu śniadaniowego, którego design nawiązuje do sąsiedniego targowiska, gdzie potrawy prezentowane są w garneczkach czy słojach. Dania ciepłe serwowane są w żeliwnych kociołkach a napoje w różnorakich butelkach. Do podawania warzyw wykorzystywane są durszlaki a deski, patelenki i stolnice używane są do oryginalnego serwowania wielu innych produktów śniadaniowych. Wśród ciekawych elementów wystroju bufetu znajdziemy także puszki z przetworami czy drewniane wałki z logotypem hotelu w formie grawerów. Przy jednym z bufetów dostrzeżemy także podwieszone kosze wiklinowe z wyborem bagietek i chlebów różnego rodzaju a świeżo wypiekane bułki umieszczone są w przeźroczystych szufladach. Centralnym elementem bufetu jest z kolei majestatyczna, stara waga, specjalnie zamówiona na potrzeby hotelu. Wraz z rozpoczynającym się sezonem letnim asortyment bufetu powiększył się dodatkowo o szeroki wybór świeżych, polskich owoców prezentowanych na straganie targowym. Ten specjalne zaprojektowany dla Mercure Kraków Stare Miasto mebel o charakterze przenośnego stoiska targowego dopełnia unikatowy charakter lokalnego targowiska i skupia wokół siebie wielu zaciekawionych gości. Wśród ponad stu produktów śniadaniowych można znaleźć te charakterystyczne dla regionu Małopolski pochodzące od miejscowych dostawców, jak m. in. kaszanka proszowicka, charsznicka kiszona kapusta i ogórki, smalec jurajski, kiełbasa krakowska sucha, jabłka łąckie, fasola Piękny Jaś z Doliny Dunajca, pasztet proszowicki, bryndza, i wiele innych. Miód pozyskiwany jest z regionalnej pasieki Łysoń, a jaja pochodzą z lokalnej fermy Romanowskich. Dopełnieniem śniadania jest szeroki wybór produktów zdrowej żywności, produktów bezglutenowych czy dań wegańskich, w tym możliwość własnego przygotowania świeżego soku z lokalnych warzyw i owoców. W weekendy goście mogą skosztować także lokalnego cydru z małopolskiej Piwnicy Lorka, wyprodukowanego z jabłek z najstarszych sadów rosnących w Beskidzie Wyspowym. Wyjątkowe produkty śniadaniowe zasługują także na niecodzienną porcelanę, stąd też talerze śniadaniowe dla gości w kolorze brązu zostały ręcznie wykonane i pomalowane, przypominając dawne talerze z kredensu naszych babć… pobudzając i przywołując autentyczne emocje osadzone w lokalności.", "url": "https://38pr.prowly.com/251372-najlepsze-regionalne-produkty-i-przyjemny-gwar-targowiska-mercure-krakow-stare-miasto-zaprasza-na-lokalne-sniadania", "category": "małopolskie", "sub_category": "Mięso świeże oraz produkty mięsne", "phrase": "Kaszanka proszowicka"}