{"meta_description": "To jest najlepsza kapusta z grochem, jaką tylko można sobie wymarzyć. Przepis jest stary i sprawdzony a groch z kapustą idealny zarówno na Wigilię, jak i bez okazji. Gorąco zachęcam do wypróbowania przepisu.", "title": "Kapusta z grochem", "content": "Kapusta z grochem to bardzo stare i tradycyjne danie, które gotuję zazwyczaj na Wigilię. Mój przepis jest sprawdzony, prosty i wart zapisania. Tylko niezbędne składniki i dokładny opis wykonania. Zapraszam! Szklanka ma u mnie pojemność 250 ml.   Warzywa ważone były przed ewentualnym obraniem/przygotowaniem. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć inną ilość kalorii niż te, których użyłam ja. Z podanej ilości składników otrzymasz około 1800 gramów kapusty z grochem. Groch z kapustą, lub jak wolisz.. kapusta z grochem. Dla jednych jest to bardzo dobrze znane danie, które pojawia się zawsze na Wigilię. Dla innych może to być zupełna nowość. Ja należę do tej pierwszej grupy, a Ty? :) Około 500 gramów suchego grochu łuskanego umieść w misce. Ja używam połówek grochu, ale możesz też sięgnąć pod groch w całości. Pamiętaj jednak o tym, że taki groch będzie się dłużej gotował. Groch potrzebuje napęcznieć, więc najlepiej jest zalać go wodą na dzień przed szykowaniem dania.   Do miski z grochem wlej zimną wodę z kranu. Zamieszaj groch i od razu odlej mętną wodę. Przepłucz tak groch jeszcze kilka razy. Do miski wlej ostatecznie minimum sześć szklanek wody. Miskę z grochem i wodą odstaw do schowka lub gdzieś na bok blatu kuchennego, najlepiej na całą noc. Na zdjęciu poniżej wyraźnie widać, że po nocy groch napęczniał. Całą zawartość miski przekładam na duże sitko i raz jeszcze przepłukuję połówki grochu zimną wodą z kranu.Przepłukany groch przekładam do średniej wielkości garnka. Wlewam trzy szklanki zimnej wody. Gdy groch zacznie się gotować zmniejszam moc palnika i zbieram łyżką pianę, która zaczęła się zbierać na powierzchni.Groch gotuję tak pod przykrywką (lekko uchylona) przez około 50 minut. Od czasu do czasu można zamieszać zawartość garnka, by skontrolować ilość wody. Jeśli jest jej za mało, można dolać odrobinę (nie powinno jednak być takiej potrzeby). Mój groch nie jest bardzo miękki po 50 minutach gotowania. Jeśli wolisz bardziej rozpadający się groch, to gotuj go jeszcze przez 10 minut.W trakcie gotowania się grochu przygotuj kapustę kiszoną. Potrzebujesz kilogram odciśniętej z soku kapusty kiszonej. Ja swoją kapustę zawsze odciskam bardzo dokładnie z wody (wodę z kiszonki zostawiam do barszczu lub do innej kwaśnej zupy). Nie płuczę jednak kapusty a tylko drobno siekam nożem.Odciśniętą i posiekaną kapustę umieść w garnku. Do garnka z kapustą wlej dwie szklanki wody. Dodaj też dwa listki laurowe, pięć ziaren ziela angielskiego oraz płaską łyżeczkę kminku.Porada: Wiem, że niektórzy nie odciskają wody z kapusty i tylko uzupełniają ilość płynu przez wlanie wody do garnka (jeśli wolą kwaśniejszą kapustę). Są też tacy, którzy po odciśnięciu wody jeszcze płuczą dodatkowo kapustę kiszoną, by byłą mniej słona i kwaśna. Ja zostaję gdzieś po środku i tylko odciskam wodę. Taka kapusta jest jak dla mnie idealna.Całość zamieszaj. Przykryj przykrywką i zagotuj. Zmniejsz moc palnika i gotuj kapustę pod przykryciem przez minimum 30 minut. Kapusta powinna być miękka.Podczas gdy groch i kapusta gotują się w osobnych garnkach, można podsmażyć cebulkę. Trzy średnie, żółte cebule o wadzę łącznej około 400 gramów, obierz i posiekaj drobno. Nagrzej średniej wielkości patelnię. Wlej dziesięć łyżek oleju do smażenia. Po chwili dodaj posiekaną cebulę.Cebulę podsmażaj tak na trochę niższej niż średnia moc palnika do 25 minut. Cebulka powinna się tylko lekko zarumienić.Do garnka z ugotowaną kapustą dodaj ugotowany groch (lub odwrotnie). Dodaj też podsmażoną cebulkę z olejem z patelni. Całość zamieszaj i gotuj bez przykrywki do 30 minut na maleńkiej mocy palnika. Po wymieszaniu wszystkich składników możesz sprawdzić smak kapusty z grochem. Ja dodałam do garnka łyżeczkę cukru oraz sporą szczyptę czarnego pieprzu mielonego. Soli już nie daję. Porada: Jeśli lubisz aksamitny groch, to całość lub część ugotowanego grochu możesz zmiksować na gładko przy pomocy blendera ręcznego i dopiero wymieszać z kapustą.. a następnie gotować razem.", "url": "https://aniagotuje.pl/przepis/kapusta-z-grochem", "category": "lubelskie", "sub_category": "Gotowe dania i potrawy", "phrase": "Kapusta z grochem i śmietaną z Gorzkowa"}