{"meta_description": "", "title": "Urodziny Zespołu Kulinarnego z Gorzkowa - Nowy Tydzień", "content": "Zespół Kulinarny działający przy Centrum Społeczno-Kulturalnym w Gorzkowie świętował 8-lecie swojego istnienia. Z tej okazji zrodził się pomysł zrobienia pamiątkowych zdjęć w plenerze. Zespół powstał z inicjatywy Barbary Lachowskiej – byłej kierownik CSK i Moniki Błędkowskiej. Zajmuje się promocją regionu, biorąc udział w różnych konkursach kulinarnych. – Wspólnie przygotowujemy wypieki i potrawy na wiele imprez gminnych, jak również bierzemy udział w wyjazdach promujących naszą gminę – mówi Monika Błędkowska. W skład Zespołu wchodzą: Monika Błędkowska (przewodnicząca), Bożena Kowalik, Elżbieta Pomarańska, Bożena Dryglak i Joanna Gzik. Na swoim koncie panie mają wiele sukcesów. Pierwszymi z nich były: pierwsze miejsce za najładniejsze stoisko (spośród 150 uczestników) na konkursie kulinarnym „Święto jesieni” w Kazimierzu Dolnym w 2012 r., pierwsze miejsce w plebiscycie „Super Baby powiatu krasnostawskiego” w 2012 r. (gospodynie były nagrodzone za najlepsze ciasta domowe, nalewki i inne specjały, dwukrotnie zdobyły pierwsze miejsce w konkursie na najsmaczniejszego pączka). – W 2014 r. zajęłyśmy pierwsze miejsce za najlepsze ciasto na „Smakach jesieni” w Poperczynie. W 2019 r. nasz Zespół zdobył pierwsze miejsce za ciasto w konkursie „Urodziny króla Jana III Sobieskiego” oraz był czwarty za ciasto na Ogólnopolskim Zjeździe Kół Gospodyń Wiejskich w Licheniu Starym. To tylko niektóre z nagród, które przez te 8 lat wywalczyłyśmy – mówi Błędkowska. Popisowym daniem pań z Gorzkowa stała się kapusta z grochem i śmietaną, którą zarejestrowano jako Tradycyjny Produkt Regionalny Ziemi Gorzkowskiej. Danie to figuruje też (od 15 lipca 2014 r.) na Liście Tradycyjnych Produktów Lubelszczyzny prowadzonej przez Ministra Rolnictwa i Rozwoju Wsi. Zdobyto też Laur Promocyjny od Marszałka Województwa Lubelskiego. Panie z Zespołu brały udział w małych projektach, dzięki którym udało się zakupić wyroby z wikliny oraz stroje z epoki króla Jana III Sobieskiego. Każdego roku podczas ferii zimowych organizują atrakcyjne warsztaty dla dzieci. Działalność Zespołu nie ogranicza się tylko do kulinariów. Paniom udało się zorganizować warsztaty kosmetyczne połączone z kobiecymi metamorfozami dla pań z terenu gminy. – Dzięki Bankowi Spółdzielczemu w Izbicy, który pozytywnie odpowiedział na naszą prośbę o sfinansowanie strojów dla gospodyń, nasz Zespół posiada jednakowe stroje, dzięki czemu jesteśmy rozpoznawalne w regionie – podkreśla. W tym roku Zespół Kulinarny z Gorzkowa miał swój debiut telewizyjny. Panie zostały zaproszone do programu „Między Wisłą, a Bugiem” w Telewizji Lublin. Miały tam okazję zaprezentować swoje wyroby kulinarne i pochwalić się osiągnięciami. (k)", "url": "https://www.nowytydzien.pl/urodziny-zespolu-kulinarnego-z-gorzkowa/", "category": "lubelskie", "sub_category": "Gotowe dania i potrawy", "phrase": "Kapusta z grochem i śmietaną z Gorzkowa"}