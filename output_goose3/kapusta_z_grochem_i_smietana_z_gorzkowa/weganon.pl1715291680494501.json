{"meta_description": "", "title": "KRESOWA KAPUSTA Z GRZYBAMI I LĘDŹWIANEM", "content": "Są świąteczne stoły, na których nie może zabraknąć kapusty z grochem. Znana jest praktycznie w całej Polsce, a w zależności od regionów, podawana w różnych zestawach. Może to być kapusta kiszona lub słodka. kapusta z grochem i śmietaną z Gorzkowa (kuchnia lubelska). Z dodatkiem duszonej cebulki z Domosina w województwie łódzkim. W towarzystwie z kaszą jaglaną i grzybami z Cygan na Podkarpaciu. Ostatniej niedzieli byłem na kiermaszu świątecznym w Muzeum Etnograficznym we Włocławku i tam również miałem przyjemność kosztowania kapusty z grochem. Właśnie na Kujawach i Ziemi Dobrzyńskiej, do potrawy dodawane są również gotowane ziemniaki, które nadają kremowości. Jaka była kapusta w II RP na Kresach? Już opowiadam. Oczywiście była w klasycznym ujęciu, ale w północnych regionach województwa poleskiego i południu dawnego białostockiego, do kapusty dodawano lędzwiana. Pisałem Wam już o tym zapomnianym strączku przy okazji TEGO przepisu. Gotowano aromatyczną kiszona kapustę z dodatkiem suszonych grzybów. Po ugotowaniu dodawano ugotowany lędźwian, sporo suszonego majeranku i pieprzu. Smaku również dodawała smażona cebulka. Również w niektórych domach kapustę gotowano z dodatkiem tartej marchwi i pasternaku, a nawet dyni. Bardzo polecam Wam wersję z lędźwianem. Jest o wiele ciekawsza w smaku niż z grochem.  – 200 g suszonego lędźwiana + 1 litr zimnej wody + 1 łyżka sody  – 1 kg kiszonej kapusty  – 50 g suszonych grzybów + 1 litr wody  – 2 łyżki suszonego majeranku  – 2 duże cebule  – 125 ml oleju rzepakowego lub słonecznikowego  – sól i pieprz do smaku  – wsypać lędźwian do miski, dodać wodę, sodę i dokładnie wymieszać. Odstawić na 10-12 godzin. Wylać wodę, dokładnie przepłukać ziarna. Wsypać do garnka. Wlać wodę i gotować na małym ogniu przez 15 minut. Odcedzić i odstawić  – grzyby zalać wodą i odstawić na 5-6 godzin  – do garnka włożyć kapustę. Dodać grzyby wraz z woda, w której się moczyły. Gotować na małym ogniu przez 2 godziny. Mieszać od czasu do czasu  – cebule pokroić w średnią kostkę i lekko zrumienić na oleju. Przełożyć wraz z olejem do kapusty. Dodać lędźwian, sporo pieprzu, sól do smaku i majeranek. Dokładnie wymieszać i odstawić przynajmniej na 24 godziny w chłodne miejsce. Odgrzewać przed podaniem", "url": "https://weganon.pl/kresowa-kapusta-z-grzybami-i-ledzwianem/", "category": "lubelskie", "sub_category": "Gotowe dania i potrawy", "phrase": "Kapusta z grochem i śmietaną z Gorzkowa"}