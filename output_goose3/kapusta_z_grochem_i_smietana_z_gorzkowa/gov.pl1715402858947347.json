{"meta_description": "Produkt wpisany na listę produktów tradycyjnych w dniu 2014-07-15\nW kategorii Gotowe dania i potrawy\nW województwie woj. lubelskim", "title": "Kapusta z grochem i śmietaną z Gorzkowa - - Portal Gov.pl", "content": "W zależności od naczynia, w którym podawana jest potrawa. W zależności od naczynia, w którym podawana jest potrawa. Smak i zapach kapusty z posmakiem gotowanego grochu oraz cebuli. Powiadano: „kiedy tylko jest groch w chałupie i kapusta w kłodzie (beczce), to bieda nie dobodzie, boć kapusta to nasza gospodyni, a groch to gospodarz” (B. Ogrodowska, „Tradycje polskiego stołu”). Od lat w przydomowych ogródkach w gminie Gorzków uprawiano właśnie groch i kapustę. Powszechna dostępność oraz łatwość przechowywania tych warzyw sprawiła, że gościły one często na stołach mieszkańców. Jedną z bardziej popularnych potraw była kapusta z grochem i śmietaną. Potrawa ta jest bardzo tania, a jednocześnie ze względu na dodatek do potrawy grochu bardzo syta. Kapusta z grochem i śmietaną wytwarzana jest z tych samych składników, w ten sam tradycyjny sposób od bardzo dawna. Trudno określić, kiedy po raz pierwszy ta potrawa została przygotowana, jak również trudno odnaleźć zapiski, w których spisany jest przepis. Prostota przygotowania sprawiła, że receptura na kapustę z grochem i śmietaną była i jest przekazywana ustnie z pokolenia na pokolenie. Białą kapustę należy poszatkować, zalać małą ilością wody, następnie zagotować, dodać liść laurowy, posolić i gotować do miękkości. Groch należy namoczyć na noc. Następnego dnia ugotować go, odcedzić, a następnie rozdrobnić na gładką masę przy pomocy wałka i dodać do kapusty. Cebulę obrać, pokroić w kostkę, udusić na maśle i również dodać do kapusty. Całość należy zalać zasmażką z masła i mąki oraz śmietaną, a także doprawić solą, pieprzem oraz cukrem. Wiejska śmietana o wyjątkowych walorach smakowych nadaje potrawie specyficzny posmak. Dodatkowo niektóre gospodynie dla podkreślenia wyjątkowego smaku dodawały grzyby lub mięso. „Jak groch namoczy się na noc to tak do dwóch godzin zejdzie ugotowanie takiej kapusty” (Wywiad etnograficzny przeprowadzony z mieszkańcami gminy Gorzków). Kapustę z grochem i śmietaną z Gorzkowa przygotowuje się zarówno na co dzień jak i na święta, zwłaszcza na Wigilię.", "url": "https://www.gov.pl/web/rolnictwo/kapusta-z-grochem-i-smietana-z-gorzkowa", "category": "lubelskie", "sub_category": "Gotowe dania i potrawy", "phrase": "Kapusta z grochem i śmietaną z Gorzkowa"}