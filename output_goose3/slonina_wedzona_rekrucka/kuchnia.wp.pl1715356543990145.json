{"meta_description": "Na dźwięk tego słowa wzdryga się wiele osób hołdujących zdrowemu stylowi odżywiania. Jednak nie brakuje też miłośników wędzonych czy peklowanych plasterków przysmaku, który pochodzi z podskórnej tkanki", "title": "Słonina - nie taka straszna?", "content": "Na dźwięk tego słowa wzdryga się wiele osób hołdujących zdrowemu stylowi odżywiania. Jednak nie brakuje też miłośników wędzonych czy peklowanych plasterków przysmaku, który pochodzi z podskórnej tkanki tłuszczowej świni. Słonina (zwłaszcza konsekwencje dla naszego organizmu płynące z jej jedzenia) budzi w ostatnich latach duże emocje i kontrowersje. Czy powinniśmy całkowicie wyeliminować ten produkt z jadłospisu? Takich wątpliwości nie mają mieszkańcy krajów położonych za naszą wschodnią granicą, gdzie słonina niezmiennie cieszy się ogromną popularnością, z czego świetnie zdają sobie sprawę tamtejsi politycy. Gdy Aleksander Łukaszenka został wybrany na prezydenta Białorusi obiecał rodakom, że na ich stole na pewno nigdy nie zabraknie \"czarki i szkwarki\", czyli wódki oraz słoniny. Drugi z tych produktów, w każdej możliwej postaci: solonej, wędzonej czy duszonej, stanowi obowiązkowy składnik jadłospisu także Rosjan czy Ukraińców, którzy cenią też deser w postaci słoniny oblanej… czekoladą. Może nam się to wydawać szokujące, ale warto pamiętać, że także nasi przodkowie zajadali się tym przysmakiem. Na wsiach w \"tłusty czwartek\" nawet pączki wypiekano z mąki chlebowej i nadziewano boczkiem lub słoniną. O zamiłowaniu Polaków do tego produktu świadczą zapiski z dawnych publikacji. \"To ulubiona w Polsce potrawa z jaj smażonych na maśle lub słoninie, przyprawiana niekiedy ze szczypiorem i kiełbasą\" - pisał o jajecznicy Zygmunt Gloger w \"Encyklopedii staropolskiej\", natomiast Stefan Czernecki, autor pierwszej polskiej książki kucharskiej, notował, że nasi przodkowie uwielbiali kapłona (wykastrowany oraz specjalnie utuczony młody kogut) z \"kiełbasami sarniemi, sardellami, grzankami, słoniną i kawiorem\". Na zatwierdzonej przez ministerstwo rolnictwa liście produktów tradycyjnych znajduje się \"słonina wędzona rekrucka\", pochodząca w województwa podkarpackiego. W okolicach Dębowca ten wyrób już przed wiekami stanowił podstawę wyżywienia. Była ona znacznie bardziej miękka i smaczniejsza niż solona, ponadto wędzenie znacząco przedłużało jej trwałość. Każdy tamtejszy gospodarz miał swoją wędzarnię. Przed obróbką termiczną pasy słoniny nacinano, obfite nacierano solą wraz z utłuczonymi oraz roztartymi przyprawami i pozostawiano na jakiś czas w chłodni. Bardzo ważny był też rodzaj drewna używanego do wędzenia. Za najlepsze do dziś uchodzi olchowe, może być też buczyna i gruszka. Słoninę wędzono krótko, około godziny, ponieważ miała tylko zmięknąć i złapać smak. Po 2-3 tygodniach przechowywania w chłodnej komorze była odpowiednia do spożywania. Dziś słonina jest traktowana z nieufnością, szczególnie wśród młodego pokolenia, które zwraca uwagę na właściwości odżywcze produktów. Czy jest to uzasadniona obawa? - Słonina, czyli podskórna tkanka tłuszczowa zwierząt rzeźnych, to produkt bardzo kaloryczny, ponieważ 100 gramów dostarcza aż 797 kalorii - przyznaje mgr Ewa Zygmanowska, specjalistka-dietetyk z Centrum Medycznego Enel-Med. - W swoim składzie nie zawiera białka oraz węglowodanów, natomiast dominują w niej jednonienasycone kwasy tłuszczowe, które jednak w odpowiednich ilościach nie są dużym zagrożeniem dla naszego serca - dodaje ekspert. Słonina to także skarbnica nasyconych kwasów tłuszczowych, które od dawna nie cieszą się dobrą sławą wśród lekarzy i dietetyków. Zostały wyklęte przez kardiologów, gdyż podnoszą poziom \"złego\" cholesterolu LDL - jego nadwyżka prowadza do zwężenia tętnic wieńcowych, co z kolei przyczynia się do występowania zawałów czy udarów. Jednak pojawiają się też badania, w których nie stwierdzono bezpośredniej zależności między samymi tłuszczami a chorobami układu krążenia. Poza tym wszystkie tłuszcze (w tym również nasycone), dostarczają organizmowi skoncentrowanej formy energii. Odgrywają również trudną do przecenienia rolę w transportowaniu rozpuszczalnych w nich witamin: A, D, E i K. Obecny w słoninie kwas palmitynowy reguluje też wydzielanie hormonów. Niewątpliwe w spożywaniu tłustego przysmaku należy zachować umiar. - Słonina powinna gościć na naszych stołach tylko od święta. Także dlatego, że niemal nie zawiera wielonienasyconych kwasów tłuszczowych, które chronią przed zawałem i udarem - tłumaczy mgr Ewa Zygmanowska. Jeśli poczujemy ochotę na skosztowanie słoniny, warto poszukać produktu dobrej jakości. Najlepszy pochodzi ze świń z tradycyjnej hodowli, przynajmniej dwuletnich (niestety w większości dużych ferm hodowlanych zwierzęta nie mają szansy dożyć takiego wieku) i karmionych naturalną paszą. Słonina powinna mieć kolor biały lub jasnokremowy. Unikajmy produktów o barwie żółtej, z przebarwieniami, zanieczyszczeniami albo odłamkami kości. Przed zakupem warto też ją powąchać, by przekonać się, czy nie wykazuje objawów jełczenia. Słoninę możemy też… ukisić. - Pomysł wydaje się ekstremalnie dziwny, jednak zapewniam, że taka słonina jest pyszna, delikatna i sprawdza się wspaniale jako propozycja na biesiadnym stole - pisze blogerka kulinarna Olga Smile i zdradza przepis. Słoninę naciera czosnkiem zmieszanym z rozgniecionymi ziarnami ziela angielskiego i listkami laurowymi. Na dno pojemnika wysypuje sól, układa słoninę, posypuje pieprzem i majerankiem, a następnie solą ze wszystkich stron, tak, aby cała się w niej \"schowała\". Przykrywa folią i wkłada do lodówki na co najmniej 2 tygodnie. Smakołyk nadaje się do jedzenia, kiedy odkrojony plasterek będzie niemal przezroczysty.", "url": "https://kuchnia.wp.pl/slonina-nie-taka-straszna-6054910208037505a", "category": "podkarpackie", "sub_category": "Mięso świeże oraz produkty mięsne", "phrase": "Słonina wędzona rekrucka"}