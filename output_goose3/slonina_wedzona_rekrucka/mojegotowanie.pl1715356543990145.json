{"meta_description": "Słonina kiszona to prawdziwy przysmak na biesiadnym stole. Jej przygotowanie nie jest trudne i nie wymaga skomplikowanych składników, a efekt końcowy jest pyszn", "title": "Sało (ukraińska słonina kiszona)", "content": "Kiszenie: Po tym czasie wyjmujemy naczynie z lodówki, wysypujemy wilgotną sól i ponownie nacieramy nową solą i przyprawami. Słoninę przekładamy do czystego pojemnika i znów wkładamy do lodówki na kolejny tydzień. Wtedy słonina jest już gotowa do jedzenia. Przyprawianie sała: Na początku słoninę pozbawiamy wszelkich narośli mięsnych, gdyż z nimi łatwiej się ona psuje. Do plastikowego pojemnika lub kamionkowego naczynia wysypujemy warstwę soli (około 1 cm). Słoninę nacieramy dokładnie z każdej strony przyprawami i solą, a następnie układamy na warstwie soli i zasypujemy kolejną warstwą soli. Naczynie zakrywamy gazą i odstawiamy do lodówki na tydzień. Sało, czyli słonina w przyprawach, jest prawdziwą wizytówką kuchni ukraińskiej. To przepis z długą tradycją, gdyż pochodzi prawdopodobnie jeszcze z okresu Rusi Kijowskiej. Słonina na Ukrainie podawana jest na wiele rozmaitych sposobów i dodawana do wielu dań. Najczęściej spotkamy ją tam w wersji kiszonej lub wędzonej. Wśród wielu wariacji na temat słoniny, najciekawszą, a zarazem kontrowersyjną, jest słonina w czekoladzie. Choć brzmi to dziwnie, warto spróbować tego specjału chociaż raz. We Lwowie powstało nawet muzeum z rzeźbami, wykonanymi ze słoniny! Słoninę można przygotować na wiele różnych sposobów. Świetnie smakuje nie tylko solona, ale i parzona, wędzona czy smażona. Choć zdecydowanie najwięcej je się jej na Ukrainie i w Rosji, słonina ma swoich fanów na całym świecie. Każdy naród przygotowuje ją na różne sposoby. Węgierska szalonna to słonina wędzona w specjalnych beczkach z drewna bukowego. Z kolei we Włoszech zjemy lardo, czyli dojrzewającą słoninę przyprawioną ziołami. W Polsce również mamy swój odpowiednik tego przepisu i jest to słonina rekrucka, przygotowywana na Podkarpaciu. Najpierw naciera się ją solą z przyprawami, następnie krótko wędzi w olchowym dymie, a potem przechowuje przez 2–3 tygodnie w chłodzie. Słonina w soli i przyprawach zwykle jedzona jest na surowo. Cienkie plasterki słoniny najlepiej smakują na ciemnym chlebie w towarzystwie surowej cebuli i ogórka kiszonego. Jako przekąska na zimno, słonina w przyprawach świetnie pasuje jako zakąska do alkoholu. Jednak na takiej słoninie świetnie smakuje również jajecznica, jajka sadzone czy podsmażane ziemniaki. Można też na niej ugotować treściwe i sycące zupy, takie jak grochówka, żurek, fasolowa czy kapuśniak. Sało sprawdza się doskonale także do szpikowania mięsa lub nadziewania zrazów i rolad mięsnych. Jeśli mamy duże zapasy słoniny, część z nich warto też przetopić na smalec.", "url": "https://www.mojegotowanie.pl/przepis/slonina-kiszona", "category": "podkarpackie", "sub_category": "Mięso świeże oraz produkty mięsne", "phrase": "Słonina wędzona rekrucka"}