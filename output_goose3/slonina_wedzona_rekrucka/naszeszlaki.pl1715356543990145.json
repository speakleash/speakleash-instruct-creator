{"meta_description": "Muzeum Słoniny we Lwowie to najdziwniejsza atrakcja w jakiej byliśmy. W muzeum tym eksponatami jest słonina w wielu, czasami bardzo dziwnych postaciach.", "title": "Muzeum Słoniny we Lwowie – SALO ART MUSEUM", "content": "Muzeum Słoniny we Lwowie to jedno z dziwniejszych miejsc jakie odwiedziliśmy. – Podskórna tkanka tłuszczowa pozyskana z grzbietu, tylnej części tułowia i boków świni ze skórą lub bez. – Brzmi apetycznie prawda? Skąd w ogóle pomysł by ją zacząć jeść w takiej formie? By odpowiedzieć na to pytanie należy wziąć pod uwagę preferencje żywieniowe człowieka, który tak jak wspomniana świnka, zeżre wszystko. Więc dlaczego by nie zjeść samego tłuszczu, który w dawnych czasach był tym, czym dla nas są batony energetyczne. Zjedzenie tego mega kalorycznego rarytasu dawało odpowiednią energię wojakom, robotnikom i królom, by móc z pełnym brzuchem podejmować się nowych wyzwań. W naszych czasach słonina kojarzona jest przede wszystkim z naszymi wschodnimi sąsiadami, ale należy pamiętać, że jeszcze niedawno była czymś naturalnym na naszych stołach, a w czasach szlacheckich wręcz była daniem podstawowym, bez którego nie wyobrażano sobie porządnego posiłku. Niestety, los tak chciał, a raczej historia, że w Polsce za słoniną to tęsknią tylko sikorki zimą, a na naszych stołach, króluje przepyszny smalec. Poszliśmy tam tylko z ciekawości, a bardziej to mnie zaciągnęło do tego przybytku, bo naczytałem się tyle o tej słoninie w czekoladzie, że po prostu musiałem spróbować. Pierwsze wrażenie po przestąpieniu progu muzeum (w zasadzie nie wiem czy to tak powinno być nazywane, bo raptem jest to jedna sala z „eksponatami”, ale już niech im będzie) to uderzający w nos zapach chłodni i surowego mięsa. Na tyle był to intensywny „odór”, że Ewa spojrzała na mnie z wyrzutem i już chciała czmychnąć, jednak nie poddałem się, chwyciłem żonkę za rękę i poszliśmy zwiedzać. Do zwiedzania co prawda nie ma dużo, ale wszystko jest tak oryginalne (to chyba dobre słowo), że warto to zobaczyć. Są rzeźby ze słoniny jak chociażby podobizna Franciszka Józefa, usta Marilyn Monroe, nos Mikołaja Gogola czy w końcu gigantyczne, bijące serce ze słoniny. Jednak najciekawsza, jak okazało się na sam koniec, jest toaleta. Poważnie. Byłem pod niemałym wrażeniem siedząc w WC stylizowanej na łódź podwodną, że po prostu musiałem do końca wysłuchać przeboju „Yellow Submarine” Beatlesów sączącego się z głośników. Po wyjściu z pomieszczenia „muzealnego” czas na degustację. Restauracja jest nowoczesna i także nawiązująca do motywu słoninowego. Na ścianach plakaty gloryfikujące ten przysmak, w gablotach malutkie słoninowe rzeźby ,które można sobie zamówić i nawet kanapy w kolorze słoniny. Czyli nie ma wyjścia, wiadomo co tu serwują więc zamawiamy specjały: Od początku podchodziłem do tego „rarytasu” z nieufnością. No bo jak można wpaść na pomysł, by połączyć tłuszcz zwierzęcy z czekoladą? Ale przełamaliśmy się i otworzyliśmy, pięknie wykonane pudełeczko z wielkim napisem „SALO” na pokrywce. Wewnątrz trzy rzędy pięknych pralinek. Z tego co zrozumieliśmy każdy rząd o innym smaku, jednak zapamiętałem tylko miętowy (pozostałe możecie sprawdzić sami). No więc jaki smak? Nie powiem, czekolada dobra i gruba, ale jakoś wypełnienie…hmmm…jak by to ująć – tłuste. Nie jestem krytykiem kulinarnym i nie mi oceniać, ale coś mi w nim nie pasowało. Być może dlatego, że wiedziałem co to jest. Dlatego zrobiliśmy mały eksperyment i przywieźliśmy resztę nienaruszonych pralinek do domu i podsunęliśmy je pod nos naszym dzieciakom. Efekt? Zjedzone! Więc nie było chyba tragiczne. Po czekoladzie przyszedł czas na bardziej hardcorowe danie – deska słonin, z różnymi typami słoniny do degustacji. Była marynowana, solona, wędzona, przekładana koperkiem, pikantna, prawie surowa i chyba jeszcze jakieś, ale wyleciało mi z głowy od tego bogactwa. Najbardziej do gustu przypadły mi w wersji pikantnej, bo bynajmniej nie było czuć słoniny. Ewa zaś miała pecha, bo pierwszą jaką chwyciła, była słonina surowa, która po jednym kęsie powędrowała do śmietnika. Jednak by być obiektywnym, nie można powiedzieć, że jest to okropna (no może oprócz tej surowej) potrawa, bo wydaje mi się, że przy większej ilości przelanej wódki, wszystko znikło by z talerzy w żołądkach biesiadników w trymiga. Śmiało więc mogę polecić śmiałkom, bo być we Lwowie i nie spróbować słoniny, to tak jak być we Włoszech i nie spróbować spaghetti. • Słonina to najlepszy doping – te słowa w roku 2018 wypowiedział prezydent Białorusi na spotkaniu z paraolimpijczykami, który skrytykował dietetyków sportowych , którzy według jego oceny źle karmią białoruskich sportowców. • Podczas wyborów prezydenckich ten sam prezydent obiecywał swoim rodakom, że nie zabraknie im „czarki i szkwarki„, czyli wódki oraz słoniny. • Na zatwierdzonej przez ministerstwo rolnictwa liście produktów tradycyjnych znajduje się „słonina wędzona rekrucka„, pochodząca w województwa podkarpackiego. • Tłusty czwartek, dzisiaj kojarzymy wyłącznie z pączkami nadziewanymi powidłami, jednak dawniej w tłusty czwartek jadano „pączki” wypiekane z mąki chlebowej i nadziewane słoniną. • Słonina, to nie tylko przysmak Słowian. We Włoszech do dzisiaj można zakupić Lardo – czyli słoninę nacieraną ziołami, a później dojrzewającą w nasączonych przyprawami i solanką marmurowych kadziach. • We Lwowie działa całe mnóstwo muzeów i galerii. Najciekawsze, które odwiedziliśmy to Arsenał Miejski we Lwowie, Muzeum Farmacji Apteka i Muzeum Piwa Lviviarnia we Lwowie. W mieście znajdziecie również wiele innych mniej lub bardziej znanych atrakcji.", "url": "https://www.naszeszlaki.pl/archives/13898", "category": "podkarpackie", "sub_category": "Mięso świeże oraz produkty mięsne", "phrase": "Słonina wędzona rekrucka"}