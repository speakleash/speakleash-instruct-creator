{"meta_description": "Okręgowa Spółdzielnia Mleczarska z Jasienicy Rosielnej znalazła się na 95. miejscu Rankingu największych firm Podkarpacia przygotowanym przez GC Nowiny.", "title": "W twarogu z Jasienicy Rosielnej jest tylko twaróg! Mleczarnia w Złotej Setce największych firm Podkarpacia", "content": "Okręgowa Spółdzielnia Mleczarska z Jasienicy Rosielnej znalazła się na 95. miejscu Rankingu największych firm Podkarpacia przygotowanym przez GC Nowiny. Najtrudniejszy okres Okręgowa Spółdzielnia Mleczarska w Jasienicy Rosielnej przeżywała w czasach transformacji ustrojowej, ale zdołała przezwyciężyć trudności. Przed trudny czas przeprowadził ją Kazimierz Śnieżek, który od pół wieku jest jej prezesem. Mleczarnia w Jasienicy oparła się konkurencji, stawiając nie tylko na produkcje mleczarską, ale i na handel. W obiektach po punktach skupu uruchomiła własne sklepy, w których sprzedaje bardzo szeroki asortyment. Jak podkreśla prezes Kazimierz Śnieżek, spółdzielnia poszła swoją własną drogą i realizowała to, co było potrzebne do jej rozwoju. Bez wątpienia przyczyniło się do tego również dofinansowanie unijne Mleczarnia z Jasienicy Rosielnej skupuje surowiec na terenie dwóch województw: podkarpackiego i małopolskiego. Od blisko 150 dostawców mleko odbierane jest bezpośrednio. Z rolnikami spółdzielnia podpisuje umowy na dostawy mleka, co zapewnia obu stronom trwałość współpracy. Mleczarnia skupuje rocznie od 11 do 12 milionów litrów mleka, dziennie przerabia 30 tysięcy litrów na 50 artykułów mleczarskich, które trafiają na rynek, przede wszystkim podkarpacki. To jednak nie oznacza, że nie można ich nabyć poza naszym województwem. Na Podkarpaciu ma własną sieć sklepów i hurtowni, dzięki czemu omija pośredników, co ma wpływ na ceny produktów. Spółdzielnia posiada swój transport, liczący 50 pojazdów, stację paliw i stację naprawczą, dzięki czemu jest praktycznie samowystarczalna, jeśli chodzi o obsługę transportu. Posiada również własne ujęcie wody i oczyszczalnię. Te wszystkie czynniki wpływają pozytywnie na obniżanie kosztów. Zażarta konkurencja między mleczarniami dotyczy nie tylko skupu mleka. Jej dalszy ciąg odbywa się na sklepowych półkach. Mleczarnia z Jasienicy przyświeca hasło: Im mniej, tym więcej. W jej wyrobach nie ma utrwalaczy, czy zagęstników, za to jest więcej smaku. Brak konserwantów powoduje, że wyroby z Jasienicy Rosielnej mają krótkie terminy przydatności do spożycia. Według prezesa Śnieżka to jest jednak plus, bo produkty krótkoterminowe są zdrowsze niż te napakowane konserwantami. W 2007 roku mleczarnia rozpoczęła skupować mleko z gospodarstw legitymujących się certyfikatami eko. Ekologiczny surowiec przetwarzany jest na naturalne produkty. W tej chwili spółdzielnia kupuje mleko z 30 gospodarstw z terenu pięciu gmin: Krępna, Nowy Żmigród, Rzeszów, Tarnowiec i Domaradz, które prowadzą nieskażoną nawozami sztucznymi i ochrony roślin produkcję rolną i hodowlaną. Za mleko eko mleczarnia płaci o 30 % więcej niż za surowiec pochodzący z pozostałych gospodarstw. Na rynku oferuje 6 produktów eko, w tym: mleko, masło, kefir, jogurt, twaróg i serek fromage. Wyroby ekologiczne są droższe o 20 gr do 1 zł od konwencjonalnych wyrobów. Mimo to sprzedają się jak przysłowiowe świeże bułeczki. Praktycznie z dnia na dzień zostaje tylko 10 % zapasu. Produkty ekologiczne z Jasienicy Rosielnej można kupić we wszystkich większych miastach w sklepach z żywnością ekologiczną. Po kraju są rozprowadzane przez pośredników. – Problemem jest to, że pośrednicy trochę za dużo do naszych wyrobów dorzucają – zaznacza prezes Śnieżek, powołując się np. na cenę masła ekologicznego. W naszym regionie kosztuje ono około 9 zł za kostkę, natomiast w Warszawie trzeba za nie zapłacić prawie drugi raz tyle! – Trzeba by własną logistykę uruchomić i jeździć po całej Polsce, ale to są wyroby krótkoterminowe, których termin przydatności do spożycia wynosi 6 dni, koszty byłyby więc duże – nie ukrywa prezes jasienickiej OSM. Kazimierz Śnieżek opowiada anegdotkę, jak to klient zadzwonił z pretensjami, iż na etykiecie produktów z Jasienicy Rosielnej, w składzie, tak niewiele jest napisane. – A co mamy pisać, jak w twarogu jest tylko twaróg. To są produkty z tzw. czystą etykietą!", "url": "https://brzozow.naszemiasto.pl/w-twarogu-z-jasienicy-rosielnej-jest-tylko-twarog/ar/c3-9018575", "category": "podkarpackie", "sub_category": "Sery i inne produkty mleczne", "phrase": "Twaróg wiejski z Jasienicy Rosielnej"}