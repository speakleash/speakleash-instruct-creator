{"meta_description": "W kolejnym odcinku trzeciego sezonu audycji „Kulinarnych potyczek” wystąpiły gospodynie z KGW Popielów - Radziejów w gminie Rybnik w województwie śląskim oraz KGW Kłopot z gminy Inowrocław w województwie kujawsko - pomorskim. W pierwszej konkurencji  panie z KGW  Popielów - Radziejów przygotowały garnuszek górniczy. To tradycyjna, jednogarnkowa potrawa, która składa się z ziemniaków przekładanych mięsem wieprzowym oraz wołowym, fasolką szparagową oraz ogórkami kiszonymi. Gospodynie opowiedziały o tradycji i składnikach wykorzystywanych do tej potrawy. Tradycyjny garnuszek górniczy stanowił sycącą i pożywną potrawę dla ciężko pracującego w kopalni górnika. Jako tradycyjne danie w nowoczesnej formie uczestniczki zaprezentowały śląskie niebo z gałuszkami, czyli  wieprzowinę nadziewaną śliwkami i morelami, podaną ze śliszkami, inaczej gałuszkami czyli kluskami lanymi. Nowoczesnym elementem tej potrawy jest podanie jej na słodko. Tradycyjnie, śląskie niebo przyrządzano jedynie na bazie wędzonej śliwki. Gospodynie opowiadały o tradycjach kulinarnych w swoim regionie. KGW Kłopot jako pierwsze danie podało zupę kwas z kluchami na pyrach. To zupa tradycyjnie przygotowywana na kwasie, który powstaje przy kiszeniu kapusty. Zupę kwas łączyło się z kluskami ziemniaczanymi a na koniec zabielano słodką śmietanką. Drugim daniem były gołąbki z gęsiną na puree z selera z chrzanową nutą. Uczestniczki zaskoczyły pomysłowością w wykwintnym podaniu potrawy. Opowiadały też o zwyczajach, nie tylko kulinarnych, charakterystycznych dla ich regionu.\n\nW pierwszym felietonie opowiedziano o wpisanej na Listę Produktów Tradycyjnych pomaście. To utarte sadło wieprzowe z dodatkiem przypraw. Kroi się je drobno i uciera w makutrze na gładką masę. Do utartego sadła dodaje się przyprawy. Gotową pomastę przekłada się do kamionek, słoików albo formuje w wałki i zawija w oddzieloną od sadła błonę. Pomasta najlepiej smakuje z chlebem oraz ogórkiem kiszonym lub marynowanymi grzybami. W drugim felietonie przybliżona została opowieść o ziołomiodach wpisanych na Listę Produktów Tradycyjnych. Kiedy brakowało pożywki, trzeba było dokarmiać pszczoły. Sok pokrzywowy konserwowano syropem cukrowym. Tak przygotowana pożywka ziołowa podawana była pszczołom do przerobienia. Następnie odbywało się miodobranie, czyli odwirowywanie ziołomiodu z ramek i rozlewanie do szklanych opakowań. \n\nOdc. 10 Audycja pt. „Kulinarne Potyczki” została wyemitowana 28.05.2022 r. na antenie TVP3 Regionalna", "title": "Kulinarne Potyczki odcinek 10", "content": "W kolejnym odcinku trzeciego sezonu audycji „Kulinarnych potyczek” wystąpiły gospodynie z KGW Popielów - Radziejów w gminie Rybnik w województwie śląskim oraz KGW Kłopot z gminy Inowrocław w województwie kujawsko - pomorskim. W pierwszej konkurencji panie z KGW Popielów - Radziejów przygotowały garnuszek górniczy. To tradycyjna, jednogarnkowa potrawa, która składa się z ziemniaków przekładanych mięsem wieprzowym oraz wołowym, fasolką szparagową oraz ogórkami kiszonymi. Gospodynie opowiedziały o tradycji i składnikach wykorzystywanych do tej potrawy. Tradycyjny garnuszek górniczy stanowił sycącą i pożywną potrawę dla ciężko pracującego w kopalni górnika. Jako tradycyjne danie w nowoczesnej formie uczestniczki zaprezentowały śląskie niebo z gałuszkami, czyli wieprzowinę nadziewaną śliwkami i morelami, podaną ze śliszkami, inaczej gałuszkami czyli kluskami lanymi. Nowoczesnym elementem tej potrawy jest podanie jej na słodko. Tradycyjnie, śląskie niebo przyrządzano jedynie na bazie wędzonej śliwki. Gospodynie opowiadały o tradycjach kulinarnych w swoim regionie. KGW Kłopot jako pierwsze danie podało zupę kwas z kluchami na pyrach. To zupa tradycyjnie przygotowywana na kwasie, który powstaje przy kiszeniu kapusty. Zupę kwas łączyło się z kluskami ziemniaczanymi a na koniec zabielano słodką śmietanką. Drugim daniem były gołąbki z gęsiną na puree z selera z chrzanową nutą. Uczestniczki zaskoczyły pomysłowością w wykwintnym podaniu potrawy. Opowiadały też o zwyczajach, nie tylko kulinarnych, charakterystycznych dla ich regionu.    W pierwszym felietonie opowiedziano o wpisanej na Listę Produktów Tradycyjnych pomaście. To utarte sadło wieprzowe z dodatkiem przypraw. Kroi się je drobno i uciera w makutrze na gładką masę. Do utartego sadła dodaje się przyprawy. Gotową pomastę przekłada się do kamionek, słoików albo formuje w wałki i zawija w oddzieloną od sadła błonę. Pomasta najlepiej smakuje z chlebem oraz ogórkiem kiszonym lub marynowanymi grzybami. W drugim felietonie przybliżona została opowieść o ziołomiodach wpisanych na Listę Produktów Tradycyjnych. Kiedy brakowało pożywki, trzeba było dokarmiać pszczoły. Sok pokrzywowy konserwowano syropem cukrowym. Tak przygotowana pożywka ziołowa podawana była pszczołom do przerobienia. Następnie odbywało się miodobranie, czyli odwirowywanie ziołomiodu z ramek i rozlewanie do szklanych opakowań.     Odc. 10 Audycja pt. „Kulinarne Potyczki” została wyemitowana 28.05.2022 r. na antenie TVP3 Regionalna", "url": "https://naszradziejow.pl/pl/659_wideo/49_kulinarne-potyczki-odcinek-10.html", "category": "mazowieckie", "sub_category": "Mięso świeże oraz produkty mięsne", "phrase": "Pomasta"}