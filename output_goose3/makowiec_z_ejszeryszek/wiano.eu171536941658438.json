{"meta_description": "", "title": "Makowiec z Podlasia – Wiano", "content": "Makowiec z Ejszeryszek (powiat suwalski, gmina Rutka-Tartak) został wpisany 10 marca przez Ministerstwo Rolnictwa na listę produktów regionalnych województwa podlaskiego. Makowce piekło się w tych okolicach od bardzo dawna, prawdopodobnie jeszcze przed wojną. Sposób ich przyrządzania był bardzo prosty. Najpierw trzeba było utrzeć mak w makutrze (gliniana misa o porowatej powierzchni wewnętrznej), dodać rodzynki, białko i cukier. Dodatkowo można było użyć aromatu migdałowego dla smaku. Dawniej maku nie parzono, a jedynie zalewano wodą i czekano, aż zakiełkuje. Niektóre gospodynie nie zwracały jednak uwagi na kiełki tylko rozpoznawały po smaku czy mak jest gotowy. Następnie po rozczynianiu ciasto rosło dwukrotnie przez około godzinę. Wyrośnięte ciasto drożdżowe dzielono na połowę, rozwałkowywano i jeszcze przed nałożeniem maku smarowano białkiem. Potem należało ciasto zawinąć z makiem tak, żeby szew był u dołu. Tak przygotowane ciasto odstawiano do ponownego wyrośnięcia. Makowiec pieczono w piecu chlebowym, który opalano drzewem. Każda gospodyni sprawdzała czy ciasto jest dobrze upieczone poprzez nakłuwanie go długim cienkim patyczkiem. Jeżeli ciasto się nie ciągnęło, to oznaczało, że makowiec był gotowy. Na koniec lukrowano go oraz przyozdabiano różnymi dodatkami np. migdałami. Makowiec przygotowywano na wigilię Bożego Narodzenia, Środę Popielcową czy Wielki Piątek, choć zdarzało się, że gospodynie przygotowywały go niekiedy bez okazji. Przepis na ciasto drożdżowe, choć oczywiście można skorzystać z innego. Mąkę przesiać do miski, roztopić masło. Przygotować rozczyn drożdżowy – rozetrze drożdże z łyżką cukru i łyżką mąki, dodać ciepłego mleka i pozostawić w ciepłym miejscu do wyrośnięcia. Gdy rozczyn będzie sobie rósł utrzeć żółtka z cukrem. Do miski z mąką dodać wyrośnięty rozczyn, utarte żółtka z cukrem, ciepłe mleko, sól, cukier i dobrze wyrabiać ręką. Gdy już będzie wyrobione dodać rozpuszczone, ciepłe masło i olej. Wyrabiać ciasto tak długo aż będzie odchodziło od ręki.", "url": "http://wiano.eu/article/840", "category": "podlaskie", "sub_category": "Wyroby piekarnicze i cukiernicze", "phrase": "Makowiec z Ejszeryszek"}