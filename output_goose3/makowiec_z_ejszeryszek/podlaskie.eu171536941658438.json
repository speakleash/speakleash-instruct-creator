{"meta_description": "", "title": "Kulinarne wyprawy z Podlaskim Centrum Produktu Lokalnego. W górę! Na północ regionu. - Portal informacyjny województwa podlaskiego –", "content": "Z okolic Sejn kierujemy się na północ malowniczymi dróżkami północy regionu. W stronę miejscowości od wieków zamieszkiwanej przez społeczność mniejszości litewskiej – do Puńska! Warto poświęcić tu parę chwil na zwiedzenie lokalnego minimuzeum, czy pobliskiego skansenu. Jednak, jako że nasza wycieczka jest kulinarna, polecamy zajrzeć na obiad do restauracji Ruta! Serwuje się tu kuchnię opartą o lokalne surowce i szacunek do litewskich tradycji kulinarnych. Przykład? Do czenaków, kibinów, babki czy kiszki ziemniaczanej zawsze podaje się śmietanę. - Śmietana to w litewskiej kuchni standard. Nasi goście z Litwy zawsze o nią proszą – wyjaśnia właściciel restauracji pan Waldemar Pieczulis. – Kleks śmietany zawsze też dodaje się do gotowych już blinów po litewsku. To rodzaj placków ziemniaczanych z mięsem w środku, które smaży się warstwowo: na gorący tłuszcz kładzie się jedną warstwę ciasta, na te krążki nakłada farsz mięsny i przykrywa drugą warstwą ciasta. Smaży się ok. 20 do 30 minut. Długo, bo mięso w środku jest surowe i musi się dosmażyć. Najlepiej smakują w ogródku restauracyjnym przy stole z widokiem na jezioro Punia. Teraz czas na deser – też w Puńsku! Pani Regina Pik jest mistrzynią: sękaczy, mrowisk i tortów Napoleon. I ma potwierdzenie swojego mistrzostwa w perłach. Pierwszą „Perłę” – kulinarną, najwyższą nagrodę w ogólnopolskim konkursie „Nasze Kulinarne Dziedzictwo - Smaki Regionów” – zdobyła w 2013 r. za tort francuski Napoleon, drugą - w 2016 r. za sękacza. W 2022 r. w etapie wojewódzkim tegoż konkursu zajęła I miejsce w kategorii ciasta - za mrowisko. Piec nauczyła się w domu od babci, mamy, wujenki, potem także teściowej. Kiedy założyła cukiernię „Reni ciasta domowe” i otworzyła sklepik – najpierw przy pracowni w Puńsku, potem w centrum Suwałk – zdecydowała, że oprócz znanych sękaczy, mrowisk czy francuskiego toru, będą tam też jej rodzinne hity. - Sernik rosa, makowiec japoński z jabłkami, śmietanowiec. I domek Baby Jagi, bo to smak z mojego dzieciństwa – wymienia pani Regina. – Jest też moje autorskie ciasto „Bardzo dobre”: na biszkopcie, z dżemem porzeczkowym, kremem budyniowym i galaretką. Nie wiedziałam, jak je nazwać, ale ci, co spróbowali, mówili, że bardzo dobre! To tak zostało i doskonale się sprawdza. Z francuskim tortem pod pachą zmierzamy na pn-wschód. Cel: Ejszeryszki Celem szczegółowym w Ejszeryszkach jest masarnia Tadeusza Protasiewicza, którą od granicy z Litwą dzieli ok. 800 m. Czy litewskie smaki są wyczuwalne w jego wędlinach? - Na pewno, a do tego jeszcze dochodzi kuchnia mojej mamy, która uczyła się robienia wędlin u Żydów wiżańskich. Z kolei teściowa poznała inne, światowe smaki, bo do lat 60-tych pracowała w pobliskim dworze Borchardtów, gdzie przyjeżdżał znany kapitan żeglugi wielkiej [Karol Olgierd Borchardt – polski żeglarz, pisarz, autor książki „Znaczy kapitan” - dop. red.] – opowiada gospodarz. – Mnie od małego uczyli w domu przygotowywać mięso. Były to domowe prace obowiązkowe, bo w gospodarstwie do 1972 roku nie było prądu. Mięso ze świń, czy krów z rodzinnego gospodarstwa trzeba było tak przygotować, aby bez lodówki mogło przetrwać długi czas w kamiennej piwniczce. - Dlatego się je odpowiednio peklowało, suszyło, wędziło i ja z tej nauki korzystam do dziś – wyjaśnia pan Tadeusz, który jest także swoistym podlaskim rekordzistą. Na Listę Produktów Tradycyjnych Ministra Rolnictwa i Rozwoju Wsi wpisał aż 7 swoich produktów: od kiełbas, przez boczek, do golonki. Z Ejszeryszek wyjeżdżamy na drogę prowadząca do Wiżajn. Tam czekają na nas sery i ryby. Pani Barbara Żeliszczak serowarstwem zajmuje się od 2005 r. Wówczas z inicjatywy lokalnych władz zawiązała się nieformalna grupa gospodarzy z gm. Rutki Tartak i Wiżajny, którzy od lat produkowali sery. Na terenie tych gmin serowarstwo jest bowiem znane od ponad 100 lat. - Mnie długo przekonywali do robienia serów, zawsze mi się to kojarzyło z zajęciem dla starszych pań, bo sery robiła i moja mama, i moja babcia, ale jak zrobiłam pierwszy, to już poszło – opowiada pani Basia. Początkowo „Sery Basi” powstawały w domowej kuchni, nie było to jednak zbyt komfortowe, a produkcja wciąż się powiększała. Dlatego pani Barbara zdecydowała się na stworzenie odrębnej serowarni z funduszy unijnych. Sery z Wiżajn były wielokrotnie nagradzane na rozmaitych konkursach. Mają ogólnopolską „Perłę” (z 2005 r.), od 2009 r. rekomendację SlowFood Polska. Wśród wyróżnień należących do „Serów Basi” jest także rekomendacja słynnego żółtego przewodnika kulinarnego Gault&Millau Polska. Najważniejsze, aby ryba była świeża i szybko dostarczona do wędzarni. A tam wędzona powoli dymem olchowym i z jednym tylko dodatkiem czyli solą – taki przepis na rybę wędzoną doskonałą ma Hubert Falkowski, właściciel Gospodarstwa Rybackiego \"Falko\" w Wiżajnach. Wspólnie z ojcem i bratem gospodarują na 11 jeziorach na Suwalszczyźnie. To ogromny obszar i wiele gatunków ryb. - Klienci coraz częściej zwracają uwagę na rybę jeziorną, świeżą i przetworzoną w sposób tradycyjny – mówi i uchyla rąbka tajemnicy. – Złowione ryby po oczyszczeniu trafiają do basenu z lodem, by zachowały sprężystość. Następnie są solone i wędrują do wędzarni. Tradycyjnej, opalanej drewnem olchowym. Od połowu do gotowego, uwędzonego już produktu nie może minąć więcej niż 8 godzin. Najpopularniejszy i najczęściej poszukiwany towar z firmy „Falko” – zwłaszcza w sezonie letnim to tzw. złota sielawa. Pytają o nią zarówno restauratorzy, jak i klienci indywidualni. Innym rarytasem jest stynka. Ta z odłowów Huberta Falkowskiego trafia m.in. do restauracji w Jeleniewie. A to nasz kolejny przystanek! Na ścianach restauracji „Pod Jelonkiem” w Jeleniewie wiszą rozmaite dyplomy, w tym listy od Ministra Rolnictwa i Rozwoju Wsi informujące o zarejestrowaniu kolejnego produktu na Liście Produktów Tradycyjnych. Ostatni pochodzi z 2021 r. Za stynkę. - Stawiamy od lat na kuchnię regionalną z Suwalszczyzny. Korzystamy z produktów od miejscowych rolników, pszczelarzy, rybaków, piekarzy – opowiada Jan Juśkiewicz, współwłaściciel restauracji. – Gust klientów się zmienia i zauważalny jest trend powrotu do kuchni lokalnych. Coraz większą popularnością cieszą się ryby i to jeziorne. Mamy je w karcie na stałe, w różnych odsłonach, ale też codziennie oferujemy rybę świeżą z patelni. A energiczna Maria Juśkiewicz, mama Jana dopowiada: - Moja kuchnia jest tradycyjna, prawdziwa. Taka zupa z pokrzywy na przykład. Trzeba zerwać młode łodygi, rosną tu pod oknem restauracji, poszatkować i wrzucić na wywar warzywny – objaśnia. – Podaję ją z jajkiem na twardo i śmietaną. Nie miksuję! – zastrzega. – Człowiek po to ma zęby, aby sobie poradzić z zieleniną. Zresztą u mnie musi być widać, co jest na talerzu i co się je. Sama prawda ma być! Pokrzepieni opowieścią i jadłem – ruszamy, ale tylko nieco dalej. Na odpoczynek: na plaży, na pomoście, w saunie a może na nartach wodnych? Ośrodek „Szelment”” jest tuż obok. Z miejscami noclegowymi także. Wybierany zimną przez początkujących i bardziej zaawansowanych narciarzy (Góra Jesionowa, u stóp której leży Wojewódzki Ośrodek Sportu i Rekreacji Szelment , ma 252 m npm.) latem zmienia się w raj dla amatorów letniego wypoczynku: narty wodne, katamarany, łódki, rowery, park linowy, pomost. I widok! Zwłaszcza z okien pokoi położonych w budynku w górnej części kompleksu na szczycie Góry Jesionowej w tzw. „Stacji górnej”. Zniewalające! Uwaga! Aby wycieczka okazała się sukcesem – radzimy wcześniej sprawdzić godziny otwarcia i obecność producentów w ich siedzibach. Namiary w linkach w tekście.", "url": "https://podlaskie.eu/rs/kulinarne-wyprawy-z-podlaskim-centrum-produktu-lokalnego-w-gore-na-polnoc-regionu.html", "category": "podlaskie", "sub_category": "Wyroby piekarnicze i cukiernicze", "phrase": "Makowiec z Ejszeryszek"}