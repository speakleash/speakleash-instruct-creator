{"meta_description": "", "title": "Zielononóżka kuropatwiana – kura znosząca złote jajka? - Drób i jaja", "content": "Ostatnich kilkanaście lat, to okres wyraźnych zmian preferencji społeczeństwa pod względem rodzaju spożywanej żywności. O ile jeszcze nie tak dawno zasadniczym kryterium wyboru danego produktu żywnościowego była jego cena, o tyle obecnie coraz większa rzesza konsumentów jest w stanie zapłacić większe pieniądze za produkt o wyższej jakości. Coraz częściej dostrzegamy walory zdrowotne żywności produkowanej w sposób tradycyjny. W przypadku produktów pochodzenia zwierzęcego coraz więcej osób zwraca również uwagę na warunki, w jakich utrzymywane są zwierzęta. Odpowiednie wyposażenie do hodowli kur znajduje się na Giełdzie Rolnej. W trend ten idealnie wpisuje się panująca od kilku lat moda na spożywanie jaj od kur zielononóżek. Mimo, że są one o kilkadziesiąt procent droższe od fermowych, nie brakuje chętnych do ich zakupu. Bierze się to właśnie z opisanych wyżej względów – jaja takie cechują się wyższymi walorami zdrowotnymi, a w związku z tym, że rasa ta nie nadaje się do chowu fermowego, pochodzą zwykle z drobnych gospodarstw, gdzie nioski mają swobodny dostęp do wybiegów. Warto wspomnieć słów kilka na temat walorów zdrowotnych jaj od zielononóżek. Argumentem przemawiających na ich korzyść jest przede wszystkim niższa zawartość cholesterolu, oraz korzystniejszy stosunek „złego” cholesterolu (LDL) do „dobrego” (HDL). Szacuje się, że jaja pochodzące od zielononóżek zawierają o 30 proc. mniej cholesterolu całkowitego, jednocześnie zawierają o 14 proc. mniej cholesterolu LDL, oraz o 12 proc. więcej cholesterolu HDL. Na tym jednak zalety jaj od zielononóżek się nie kończą. Jaja te charakteryzują się bowiem niemal idealnym stosunkiem kwasów tłuszczowych omega-3 do omega-6. Ma to znaczenie nie tylko w profilaktyce chorób układu krążenia, ale również niektórych nowotworów. Zielononóżka kuropatwiana to rasa szczególnie dobrze sprawdzająca się w chowie przyzagrodowym. Cechuje się dużą odpornością na choroby i niskie temperatury. Z pewnością nie nadaje się ona do chowu w warunkach fermowych. Bardzo źle znosi duże zagęszczenie i brak dostępu do wybiegów. Nie nadaje się również do chowu w większych stadach. Ocenia się, że stada zielononóżek nie powinny liczyć więcej niż 50 sztuk, w przeciwnym razie dochodzi do występowania kanibalizmu wśród zwierząt. Słabą stroną tej rasy jest z pewnością jej niska nieśność. Zielononóżki w ciągu roku znoszą do 150 jaj, czyli nawet o połowę mniej niż kury fermowe. Jaja pochodzące od zielononóżek są także nieco mniejsze od jaj innych ras kur. Ograniczona liczebność stad, i niska nieśność to właśnie największe mankamenty tej rasy. Pomimo wyższych cen, w jakich sprzedać możemy pochodzące od nich jaja, opłacalność chowu zielononóżek nie musi być oszałamiająca. I choć może nie jest to przysłowiowa kura znoszące złote jaja, zachęcamy przynajmniej do chowu tej rasy w celu produkcji jaj na potrzeby własnego gospodarstwa domowego. Wszak w takim chowie nie chodzi o rekordowe wyniki produkcji, ani oszałamiający zarobek, tylko o produkcję żywności najwyższej jakości. Chów zielononóżek, to również szansa dla gospodarstw ekologicznych, w których idealnie sprawdza się ta rasa kur. Obecnie hodowlą zachowawczą zielononóżki kuropatwianej zajmuje się Zakład Doświadczalny Instytutu Zootechniki w Chorzelowie na Podkarpaciu. Tam też można zaopatrzyć się w pisklęta „z pierwszej ręki”. Na terenie całego kraju można znaleźć jednak gospodarstwa oferujące pisklęta, lub odchowane kury tej rasy. Koszt zakupu pisklęcia to średnio 8 zł, a czterotygodniowej, odchowanej kurki – 12 zł.", "url": "https://www.farmer.pl/produkcja-zwierzeca/drob-i-jaja/zielononozka-kuropatwiana-kura-znoszaca-zlote-jajka,78734.html", "category": "małopolskie", "sub_category": "Inne produkty", "phrase": "Jajko zielononóżki kuropatwianej"}