{"meta_description": "Chudo Jewa (zwana po śląsku wodzionką) to cieszyńska, \"chudsza\" wariacja na temat czeskiej i słowackiej zupy czosnkowej (Cesnaková polievka). Przepis przywędrował do nas z Sosnowca, chociaż jego właściciel (tak, tak moi drodzy, właściciel) pochodzi z...", "title": "Chudo jewa po śląsku zwana wodzionką", "content": "Chudo Jewa (zwana po śląsku wodzionką) to cieszyńska, \"chudsza\" wariacja na temat czeskiej i słowackiej zupy czosnkowej (Cesnaková polievka). Przepis przywędrował do nas z Sosnowca, chociaż jego właściciel (tak, tak moi drodzy, właściciel) pochodzi z Cieszyna. Jego autor - Piotr, to wielki fan muzyki heavy metalowej oraz... zup. Można? Można! Zatem zachęcam do wysyłania własnych przepisów na mój adres: m.kacprzak@gazetaolsztynska.pl i tworzenia wspólnej \"książki kulinarnej\", a dziś zapraszam do wypróbowania śląskiego przepisu, który wpisany jest na Listę Produktów Tradycyjnych : Składniki: (dla 4-osobowej rodziny) 6 średniej wielkości ziemniaków [opcja] 1,3-1,4 l rosołu/wywaru 0,6-0,7 l wody 3/4 główki czosnku (15 ząbków) 3 łyżki domowego smalczyku ze skwarkami [wariacja 1] 200g śmietany 12% [wariacja 2] łyżka oleju [wariacja 2] do 150 g porządnego boczku [opcja] 100 g pokruszonej bryndzy [opcja] grzanki ze starego chleba, ser do starcia [opcja] przyprawy: majeranek, pieprz, sproszkowany czosnek suszony, tarty kminek. Przygotowanie: Jeżeli gotujemy moją ulubioną wersję \"ze zymiokami\" rozpoczynamy od obrania 6 średnich ziemniaków i skrojenia ich w drobną kosteczkę. Całość ląduje w garnku, gdzie zalewamy ziemniaki bulionem i rozpoczynamy gotować (wystarczy 15 minut aż zmiękną). W międzyczasie obieramy czosnek, tniemy w paseczki i na smalczyku (o ile gotujemy wersję ze smalczykiem) podsmażamy w rondlu do leciutkiego przypieczenia. Używamy do tego 1,5 łyżki smalcu, drugie 1,5 łyżki ląduje w garze z zupą. Po podsmażeniu czosnku zalewamy go wodą i podgotowujemy. Taki „wywar czosnkowy” (jakieś 0,6-0,7 litra) blendujemy i przelewamy do zupy. Opcjonalnie możemy dodać również skrojony w plasterki lub kosteczkę, podsmażony boczek. Gotujemy jeszcze 10-15 minut i podajemy z serem na dno talerza/miski. Do smaku doprawiamy pieprzem, majerankiem i tartym kminkiem. Jeśli ktoś lubi ostro i czosnkowo może zupę przed wylaniem doprawić w garnku łyżką stołową czosnku w proszku. Wariacje: jeśli wybieramy wersję nie z ziemniakami a grzankami: zamiast gotowania ziemniaków Zagotowujemy sam bulion, do którego dodajemy wywar zblendowany czosnkowy, boczek (w tej wersji bez boczku będzie zbyt chudo, więc tutaj bym go w żadnym wypadku nie pomijał) i gotujemy 5-10 minut. Następnie zabielamy i doprawiamy. Podajemy z grzankami z kilkudniowego chleba (chleb krojony w kosteczkę, grzanki zarumienione na złoto na maśle klarowanym). Istnieje też wersja ma mleku lub maślance. Wtedy odpowiednio dajemy litr wody mniej zastępując litrem mleka/maślanki. Tej wersji oczywiście już nie zabielamy. W obu przypadkach można dodać również bryndzę. Osobiście nie dodaję - Chudo Jewa zbyt przypominałaby mi już Demikat. *Wariacje: Podstawą tej zupy jest wywar/bulion oraz czosnek. Nie obejdzie się też bez dodatków, tutaj jednak zahaczamy już o opcje. Są osoby preferujące jedzenie Chudej Jewy ze zymiokami, są tacy, którzy wolą z grzankami (w obu przypadkach można utrzeć ser). Są tacy, którzy czosnek wyciskają przez praskę. Ja osobiście wolę zmiksowany. Na pewno użycie śmietany wyklucza moim skromnym zdanie dodawanie smalczyku. Pozostałe opcje – dozwolone. (mk)", "url": "https://gazetaolsztynska.pl/wegorzewo/303844,Chudo-jewa-po-slasku-zwana-wodzionka.html", "category": "śląskie", "sub_category": "Gotowe dania i potrawy", "phrase": "Chuda Jewa"}