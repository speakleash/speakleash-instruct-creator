{"meta_description": "Gołąbki z botwiny są jak greckie dolmadakia – liście winogron faszerowane ryżem albo ryżem i mięsem. U mnie wersja wegetariańska, lekka i pyszna.", "title": "Gołąbki z botwiny, mini gołąbki z ryżem", "content": "Gołąbki z botwiny są jak greckie dolmadakia – liście winogron faszerowane ryżem albo ryżem i mięsem. U mnie wersja wegetariańska, lekka i pyszna. Botwinkowe dolmades robi się szybko, bo po zrolowaniu nie wymagają gotowania – młode liście buraków wystarczy ublanszować (wrzucić do gotującej się wody na 2 minuty) i nałożyć farsz. Podaję je z oliwą albo z sosem tzatziki – tak jest najlepiej. Do farszu możecie dodać rodzynki i dodatkowe zioła – natkę pietruszki, szczypiorek. Zapraszam też na grecką sałatkę i pastę z grochu. • Łyżkę oliwy rozgrzej w rondlu, wrzuć drobno posiekaną szalotkę i czosnek, potem orzeszki lub migdały (te wcześniej posiekaj). Kiedy się podsmażą, wsyp ryż, po minucie wlej bulion, dodaj suszone zioła, szczyptę soli i trochę pieprzu. • Gotuj aż ryż wchłonie płyn i stanie się kleisty. Wtedy dodaj łyżkę oliwy, zamieszaj i przestudź. Do wystudzonego ryżu dodaj świeże zioła, przypraw sokiem z cytryny. • Nałóż małe porcje farszu na liście i roluj lub zawijaj jak gołąbki (jeżeli liście są większe i uda się zwinąć boki do środka). • Przygotuj sos tzatziki – ogórki obierz i zetrzyj na tarce, odciśnij sok, dodaj przeciśnięty ząbek czosnku, świeże zioła i jogurt, przypraw do smaku. Gołąbki z botwiny możesz nafaszerować kaszą. W wersji z mięsem (farsz jak do klasycznych gołąbków), gotuj botwinkowe dolmades przez ok. 30 minut – ułóż je ciasno w garnku wyłożonym kilkoma liśćmi, wlej wodę i łyżkę oliwy, dociśnij talerzykiem.", "url": "https://praktykulinarni.com/golabki-z-botwiny-mini-golabki-z-ryzem/", "category": "podkarpackie", "sub_category": "Gotowe dania i potrawy", "phrase": "Gołąbki z Nowego Sioła"}