{"meta_description": "", "title": "Gołąbki z Margarytkowej kuchni...", "content": "Już od jakiegoś czasu chodziły za mną gołąbki. Nawet kupiłam i zmieliłam mięso, a gdy zabrałam się za kapustę okazało się, że z zewnątrz piękna, a w środku czarna. Cóż, wyrzuciłam kapustę, a mięso zamroziłam, bo mi się nie chciało jechać jeszcze raz na targ. Ale dziś mnie naszło i zrobiłam. Nawet szybko mi to poszło. Wczoraj nie gotowałam (byliśmy z Połówkiem na wycieczce w Kruszwicy i Inowrocławiu), więc dziś już miałam ochotę coś upichcić. Moja babcia i mama robiły gołąbki z samym mięskiem, ale do czasu. Gdy byłam mała nie chciałam ich jeść, aż pewnego dnia mama, która odbierała mnie od niani dowiedziała się, że byłam łaskawa zjeść gołąbka. Mama się zdziwiła, bo do tej pory to było z kategorii „bee”. No i pewnego niedzielnego przedpołudnia moja niania (mieszkała dwa piętra niżej) przytargała miskę gołąbków na niedzielny obiad. I co się okazało? A no to, że gołąbki są z ryżem i mięsem. I takie mi smakowały. Od tej pory mama robiła dwa rodzaje: z samym mięsem i mieszane. Jadłam już wiele rodzajów gołąbków: z kaszą, z grzybami, z warzywami ale te moje smakują mi najbardziej. Robię gołąbki z tzw. podwójnym liściem – w duży liść wkładam mały i dopiero farsz. I najbardziej smakują mi gołąbki ze zwykłej kapusty, choć zdarza się, że robię też z włoskiej czy pekińskiej. Z tej ilości składników wychodzi mi 16 – 18 gołąbków, wszystko zależy od tego jak wiele liści ma kapusta. Ja najchętniej jem gołąbki obsmażone na złoto na maśle. I do tego nie trzeba mi nic więcej. Ale Zielonooki lubi z ziemniakami i sosem pomidorowym, więc przeważnie takie właśnie przygotowuję. opcjonalnie 2 łyżki śmietany do sosów (ja nie daję) Cebulę obrać i pokroić w drobną kostkę, usmażyć na oleju. 1/3 usmażonej cebuli odłożyć, resztę dodać do zmielonego mięsa. Mięso, ryż i cebulkę doprawić solą i pieprzem (2 płaskie łyżeczki soli, 1 łyżeczka pieprzu), dodać 3 – 4 łyżki startego w dłoniach majeranku i całość wyrobić na jednolitą masę. Przygotować liście (mniejszy ułożyć na większym) i farsz podzielić na tyle części ile jest liści do wypełnienia. Liście napełnić farszem i zawinąć. Najpierw przykryć farsz brzegiem kapusty, następnie złożyć boki i zwinąć. Z tak zwiniętego gołąbka farsz nie ma prawa się wydostać. I w taki sposób zwinąć wszystkie gołąbki. Odłożoną cebulkę przełożyć do garnka, w którym będą gotowane gołąbki (dno garnka można wyłożyć niepotrzebnymi liśćmi, ale ja tego nie robię), ułożyć ściśle jedną warstwę gołąbków, wlać tyle wody (ja zostawiam wodę od parzenia kapusty), aby ta warstwa była zanurzona do 2/3 i posolić każdego gołąbka. Ułożyć kolejną warstwę i również posolić. Wrzucić do garnka liść laurowy, ziele i pieprz i gotować około 80-100 minut, aż gołąbki będę miękkie a mięso w środku ugotowane. Ugotowane gołąbki przełożyć do dużej miski, a do garnka (do wody, która została - jeśli jest jej za dużo, to część odlać) wlać tomaterę (sok pomidorowy), dodać chili, pieprz, cukier i sól (jeśli trzeba – ja przeważnie nie dodaję, bo sos jest dosyć słony), a na końcu suszone zioła. Mazeinę rozrobić w niewielkiej ilości zimnej wody, wlać do sosu, zagotować. Spróbować i ewentualnie jeszcze dodać soli albo pieprzu. Gołąbki polać sosem i podawać... Zielonooki je z ziemniakami, ja bez... ale za to dwa :-)", "url": "http://www.margarytka.pl/2011/08/goabki-z-mararytkowej-kuchni.html", "category": "podkarpackie", "sub_category": "Gotowe dania i potrawy", "phrase": "Gołąbki z Nowego Sioła"}