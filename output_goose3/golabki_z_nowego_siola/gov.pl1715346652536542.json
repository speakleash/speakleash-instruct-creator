{"meta_description": "Produkt wpisany na listę produktów tradycyjnych w dniu 2008-08-08 w kategorii Gotowe dania i potrawy w woj. łódzkim.", "title": "Gołąbki z Osin - - Portal Gov.pl", "content": "Podłużne, lekko spłaszczone, owalne. W przekroju można wyróżnić drobne cząstki (kapusta, mięso, cebula), które tworzą zespoloną masę Długość i średnica w zależności od zapotrzebowania. Na zewnątrz jak i w przekroju jasnobrązowa z wyraźnymi jasnozielonymi lub oliwkowymi włóknami kapusty. Właściwy dla kapusty, mięsa i cebuli. Zapach kapusty i pomidorów. Produkt jest przeznaczony do bezpośredniego spożycia na zimno i na gorąco. Na terenie Łowicza od wielu lat funkcjonuje Zakład Przetwórstwa Owocowo–Warzywnego, co związane było z dynamicznym rozwojem upraw warzyw i owoców. Dobre plony kapusty białej, łatwość jej uprawy, przechowywania i przetwarzania, spowodowała, iż kapusta była i jest najchętniej uprawianym warzywem na tym obszarze. Wykorzystywana jest ona w postaci surowej, gotowanej i kiszonej do przygotowywania różnych potraw przez cały rok. Wszystkie potrawy z kapusty, ze względu na jej dostępność, od lat były potrawami codziennymi, postnymi, typowymi dla biedoty wiejskiej. Po II wojnie światowej rozpoczęły się zmiany w sposobie żywienia. Coraz więcej rolników hodowało zwierzęta i mięso stawało się łatwiej dostępne. Zaczęto łączyć mięso z różnymi warzywami, tworząc niespotykane nigdzie indziej potrawy o oryginalnym smaku. Tak powstały gołąbki z Osin. Przygotowuje się je z bardzo małej ilości mięsa wieprzowego, dużej ilości warzyw i produktów zbożowych (kasza manna, ryż). Do przygotowania gołąbków wykorzystywana jest kapusta biała, cebula, pomidory, włoszczyzna, jaja i mięso wieprzowe oraz przyprawy: sól, pieprz, liść laurowy, ziele angielskie. Ważne jest, jakiej jakości surowce zostaną użyte do przygotowania potrawy oraz specyficzny smak połączenia mięsa wieprzowego z poszatkowaną kapustą. Mięso używane do gołąbków pochodzi z uboju świń chowanych na naturalnych paszach. Ze względu na to, że jest to zdrowa, pożywna i tania potrawa, gołąbki podawane były na różnych uroczystościach rodzinnych i świątecznych stołach. Przepis na gołąbki z Osin przekazywany był z pokolenia na pokolenie. Zapisany został w podręcznym zeszycie magazyniera Przetwórni Owoców i Warzyw w Osinach z 1980 roku, a pod przepisem zostało wpisane przesłanie - „abyście nie zapomniały jak nasze prababcie i babcie gotowały”. Gołąbki z Osin swoim smakiem, oryginalnością składu, a jednocześnie prostotą przygotowania zaspokajały i po dziś dzień zaspokajają najwyższe wymagania pasjonatów tradycyjnej polskiej kuchni.", "url": "https://www.gov.pl/web/rolnictwo/golabki-z-osin", "category": "podkarpackie", "sub_category": "Gotowe dania i potrawy", "phrase": "Gołąbki z Nowego Sioła"}