{"meta_description": "Kulebiak, bigos z buraków, a może zupa cebulowa? To tylko niektóre z propozycji na jesienne słoty. Będzie nie tylko smacznie, ale z całą pewnością także zdrowo — zapewnia ekspert kulinarny.", "title": "Masz beczkę kiszonej kapusty i zima ci niestraszna. Co jeść, by być zdrowym?", "content": "— Będąc dzieckiem, często słyszałem te słowa padające z ust dziadka: gdy masz beczkę ukiszonej kapusty, to zima ci niestraszna — mówi Kamil Kotarski, trener, szef kuchni i ekspert kulinarny. — Wtedy jeszcze nie pojmowałem wagi tych słów, szczególnie że dziadek często żartował, prowokował i podpuszczał żartami. Wierzchołek ułożonej i zasypanej solą oraz zalanej wodą kapusty w beczce babcia wykańczała jabłkami, które układała w okrąg wokół jej brzegów. Dlaczego? Po pierwsze, uwielbiał je jeść dziadek, a po drugie dobrze ukiszone jabłka zwiastowały, że kapusta też nadaje się już do spożywania. Ze ślinką wspominam jedzenie tej kapusty prosto z beczki. Była zawsze delikatnie pomarańczowa od dużej ilości startej marchwi, która w połączeniu z ukiszonymi jabłkami dawała niepowtarzalne doznania smakowe. Ta kwaśność na początku języka, potem chrupiąca, lecz delikatna w strukturze kapusta! Nie potrzebowałem specjalnego zaproszenia ani czekania aż powstaną z niej bigos, kapuśniak lub surówka. Jadłem pełnymi garściami, ale z wyczuciem, bo co za dużo to nie zdrowo. — Z wiekiem zrozumiałem, że beczka pełna kapusty stojąca w sieni lub piwnicy (ziemiance), gdzie miała najlepsze warunki bytowe, była swojego rodzaju gwarancją przetrwania trudnej jesieni i zimy, a te nikogo nie oszczędzały — kontynuuje ekspert kulinarny. — Zaradność i mądrość ludowa — właśnie z tym kojarzą mi się domowe przetwory, z których możemy korzystać przez ten trudny okres, kiedy spada odporność, a my musimy pozostać aktywni i zdrowi. Naturalne probiotyki mogą nas wspierać oraz urozmaić domowe posiłki dzięki bogactwu smaków i aromatów. Bo kto nie lubi kiszonej kapusty albo twardych i kwaśnych ogórków prosto z beczki zakupionych na bazarku czy samodzielnie przygotowanych na zimę? Zebrane latem i wczesną jesienią warzywa z lokalnych upraw to bogactwo witamin, minerałów i składników odżywczych, chociażby pożytecznych szczepów bakterii kwasu mlekowego, które wskutek fermentacji namnażają się i dodatkowo nadają walorów smakowych i aromatycznych kiszonkom i kwaszonkom. — Kiszona kapusta, kiszone ogórki, kiszone buraki ćwikłowe, kiszona papryka, kiszona dynia, kiszone grzyby — najlepsze rydze — jak widzimy, repertuar jest bardzo szeroki i smaczny — dodaje Kamil Kotarski. — Co więcej, te gotowe produkty dają nam coś jeszcze. To powstały kwas — bogactwo witamin i składników odżywczych, bardzo popularny teraz do spożywania rano na czczo lub po śniadaniu. Są szybko i łatwo przyswajalne, a dzięki temu wzmacniają nasz organizm, podnosząc odporność, wspierają także w eliminacji toksyn i pasożytów. Ukiszone warzywa i kwaszonka tj. kwas, są świetną bazą do przyrządzania prostych, sycących, często jednogarnkowych rozgrzewających i dających dużo energii potraw. • None Roztoczańskie gołąbki w liściach kiszonej kapusty z kaszą gryczaną i grzybami. • None Parzybroda w wersji zapiekanki z ugotowanej kiszonej kapusty i ziemniaków, często wzbogacana skwarkami wieprzowymi lub nawet gęsimi. • None Forszmak lubelski, rodzaj zupy z dodatkiem uduszonych na maśle ogórków kiszonych, wędzonej kiełbasy, boczku i wołowiny. Ile regionów tyle smaków i tradycji, metod przetwarzania warzyw w kiszonki i kwaszonki, które od kilku lat na dobre rozgościły się także w wielu restauracjach. Szefowie kuchni sami kiszą i kwaszą warzywa i owoce, które potem wykorzystują w kreatywny sposób do różnych przekąsek i dań. Bardzo popularne stało się także przygotowywanie kimchi, czyli tradycyjnej koreańskiej kiszonki m.in. z kapusty pekińskiej, marchwi, rzodkwi. — Kimchi jest bardzo wyraziste i pikantne w smaku, doskonale sprawdza się jako starter lub dodatek do grillowanych mięs lub ryb — wyjaśnia pan Kamil. — Szefowie kuchni chętnie je przyrządzają i serwują gościom. Jednak nie tylko same kiszonki lub potrawy z kiszonek sprawdzą się w naszych kuchniach, gdy za oknem dni są coraz krótsze, a pogoda i temperatura nas nie rozpieszczają. Warzywa to na ogół nasi wielcy sprzymierzeńcy i przyjaciele w kuchni. Odpowiednio przyrządzane odwdzięczą się smacznymi potrawami i wzmocnią nasz organizm. Wiedziały o tym nasze prababcie i babcie sięgając do swoich regionalnych zwyczajów, obrzędów i tradycji kulinarnych. Poza zdrową kiszoną kapustą i ogórkami w piwnicy nie mogło zabraknąć także cebuli, buraków, ziemniaków, marchwi i innych skarbów jesiennych wykopków. — Fenomenalnym przykładem wykorzystania sezonowych warzyw jest zupa cebulowa z Goraja na Roztoczu — podkreśla nasz ekspert. — Okrzyknięta królową zup regionalnych, gotowana na bazie wywaru z pieczonych kości wieprzowych, ze startą nie za drobno cebulą, marchwią, pietruszką i ziemniakami w kostkę, podawana najchętniej jako zupa krem, doskonale rozgrzewa i wspiera organizm w zwalczaniu gorączki i stanów zapalnych. Warzywa obieramy, kroimy w drobną kostkę lub ścieramy na dużych oczkach tarki i wrzucamy do gotującego się wywaru (z którego uprzednio wyjęliśmy kości), a gdy będą już miękkie, całość miksujemy na jednorodny krem i przyprawiamy do smaku. Grzanki z chleba (przygotowane wcześniej: pokrojone i wysuszone) obsmażamy na złoty kolor na oleju z dodatkiem masła i podajemy do zupy. Bardzo ciekawą potrawą jest też bigos z buraków. Ugotowane i starte buraki łączy się z duszonym mięsem, wędlinami i białą fasolą. Fasolę moczymy w wodzie przez całą noc. Następnie gotujemy ją do miękkości w tej samej wodzie z dodatkiem soli. Buraki gotujemy razem ze skórką, następnie obieramy i ścieramy na tarce o dużych oczkach. Mięso kroimy w kostkę, marynujemy w ziołach z olejem i smażymy na patelni. Na tej samej patelni smażymy kiełbasę i boczek skrojone w kostkę. Na tym tłuszczu szklimy dwie cebule z dodatkiem mąki, aby powstała zasmażka. Mięso zalewamy wodą spod fasoli, dusimy do miękkości. Następnie dodajemy starte buraki, kiełbasę, boczek, zagęszczamy zasmażką i przyprawiamy solą, pieprzem, majerankiem i rozgniecionym czosnkiem. Bigos można podawać z łezką kwaśnej śmietany i pieczywem. Bardzo smacznym, podawanym najchętniej na ciepło dodatkiem do czystego barszczu jest kulebiak. Drożdże rozpuszczamy w mleku z dodatkiem cukru i mąki, odstawiamy na 15 minut. Do zaczynu drożdżowego dodajemy mąkę, jajka i masło. Wyrabiamy ciasto i ponownie odstawiamy do wyrośnięcia pod przykryciem w ciepłym miejscu. W tym czasie cebulę kroimy w drobną kostkę, szklimy na oleju, dodajemy mięso mielone i dusimy. Na tej samej patelni smażymy wątróbkę z kurczaka, którą potem kroimy w kosteczkę i mieszamy z mięsem mielonym. Do obu mięs dodajemy pokrojoną w kostkę marchew i pietruszkę, poszatkowaną kapustę, jedno jajko, sól, pieprz, słodką paprykę i posiekaną drobno natkę pietruszki. Wyrabiamy dłońmi farsz, by jajka połączyły się ze składnikami. Wyrośnięte ciasto drożdżowe dzielimy na pół, rozwałkowujemy na stolnicy. Wąską blaszkę \"keksówkę\" smarujemy masłem lub olejem, na spód wykładamy rozwałkowane ciasto, wyścielając także boki blaszki. Wykładamy farsz, całość przykrywamy pozostałym z wałkowania ciastem, na koniec wierzch smarujemy roztrzepanym żółtkiem. Możemy posypać czarnuszką. Wstawiamy do nagrzanego do 180 st. C piekarnika i pieczemy przez 60 minut. Zachęcam do jesiennych eksperymentów kulinarnych. Smacznego i … dużo zdrowia!", "url": "https://www.onet.pl/styl-zycia/facet-xl/masz-beczke-kiszonej-kapusty-i-zima-ci-niestraszna-co-jesc-by-byc-zdrowym/kj5rbc2,30bc1058", "category": "lubelskie", "sub_category": "Gotowe dania i potrawy", "phrase": "Zupa cebulowa z Goraja"}