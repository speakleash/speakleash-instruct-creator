{"meta_description": "", "title": "GORAJ: Święto cebuli- , Zamość, Biłgoraj, Tomaszów", "content": "Wybory Miss Cebuli, ciągnięcie liny z cebulą w ustach i jedzenie cebuli na czas ? to tylko nieliczne atrakcje, które czekają na uczestników III Święta Cebuli. Festyn rozpocznie się 10 czerwca o godz. 14. na boisku sportowym w Zastawiu (gm. Goraj). Impreza wpisała się już na stałe w kalendarz wydarzeń kulturalnych gminy Goraj. Produktem promującym okolicę jest cebula, bo z uprawy tego warzywa słynie gmina. W okresie międzywojennym Goraj i Zastawie były swego rodzaju zagłębiem cebulowym. Do dzisiaj cebula uprawiana w gminie sprzedawana jest na okolicznych bazarach. A dania cebulowe cieszą się dużym zainteresowaniem smakoszy z całej Lubelszczyzny. Największą popularnością zyskały zupa cebulowa z grzankami oraz placek cebulowy. Te i inne potrawy przygotowane przez Koła Gospodyń Wiejskich z całej gminy zostaną zaprezentowane na festynie. Oceniać je będzie powołana komisja, które wybierze również najładniejsze stoisko. Na festynie nie zabraknie konkurencji „z cebulą w tle” takich jak: wybory Miss Cebuli, ciągnięcie liny z cebulą w ustach i jedzenie cebuli na czas. Podczas festynu gości zabawiać będą również zespoły m.in. kapela ludowa Bidacy, Gorajska Kapela Podwórkowa QŃ i Krzysztof Butryn z zespołem, którzy zgrają na biłgorajskiej suce. O godz. 18. rozpocznie się koncert zespołu Don Vasyl Junior i Gwiazdy Cygańskie. Na godz. 21. na scenę wyjdzie Norbi z zespołem. Festyn zakończy zabawa taneczna „na murawie” z zespołem Power Play. Organizatorami III Święta Cebuli są: Gminny Ośrodek Kultury, Urząd Gminy w Goraju oraz firma Adamex.", "url": "http://www.tygodnikzamojski.pl/artykul/23032/goraj-swieto-cebuli.html", "category": "lubelskie", "sub_category": "Gotowe dania i potrawy", "phrase": "Zupa cebulowa z Goraja"}