{"meta_description": "", "title": "Polskie smaki: kuchnia kaszubska", "content": "Kaszuby, mimo, ze przynależą geograficznie do Pomorza, są oddzielnym obszarem pod względem kulturowym i kulinarnym. Mieszkańcy tego terenu, Kaszubi, to grupa etniczna dawnych Pomorzan, wyróżniająca się odrębną gwarą i pismem, bogata w barwne stroje ludowe, pieśni i oryginalne instrumenty muzyczne. Kaszubów wyróżnia też zwyczaj zażywania tabaki, zakorzeniony od dawna w lokalnej tradycji, ubarwionej wzorami tabakierek w kształcie rogów i powiedzeniem „chceme le so zażëc”. Z dziedzictwem kultury kaszubskiej zapoznamy się w parku etnograficznym we Wdzydzach Kiszewskich i w skansenie w Szymbarku, u stóp najwyższego wzniesienia Kaszub – Wieżycy (328 m n.p.m.). Uważa się, że najstarszą potrawą Kaszubów są pulki (czyli ziemniaki) ze śledziem, które zwykle jadało się w Popielec i Wielki Piątek. Bardzo popularna jest też jajecznica ze szprotami. Znajdziemy tu takie regionalne potrawy, jakich nie spotka się nigdzie indziej, na przykład grochówkę podawaną z solonym śledziem albo żołądki drobiowe w galarecie. Wizytówką kaszubskiej kuchni jest też okrasa czyli po kaszubsku obona, nazywana „tatarem z gęsi”. Jest to surowe mięso z gęsi, zmielone wraz ze skórą, przyprawione ziołami i czosnkiem i na koniec ubite ściśle w naczyniu. Dawniej okrasę zalewano smalcem z gęsich jelit celem konserwacji. W kaszubskiej kuchni wielką rolę odgrywał zawsze domowy drób, a zwłaszcza gęsina. Smalec gęsi używany był powszechnie nie tylko w kuchni, ale miał również zastosowanie w lecznictwie. Klasyczną jesienną potrawą kaszubską jest zupa z „żôłtich wrëków”, czyli z brukwi, gotowana na gęsinie. Do ciekawostek kulinarnych Kaszub należą też ruchancie, krelka w cieście listkowym czy kaszubski kuch marchewny. Co kryje się pod tymi nazwami, dowiedzą się turyści odwiedzający ten region, bo kuchnia regionalna serwowana jest w wielu lokalach gastronomicznych i gospodarstwach agroturystycznych. Europejską sławę zdobyła kaszëbskô malëna, czyli truskawka kaszubska. Podczas sprawowania prezydencji Polski w Unii Europejskiej, w 2011 roku, dostarczono z Kaszub 3,5 tony tych truskawek jako kulinarny gadżet reklamujący Polskę wśród unijnych polityków i mieszkańców Strasburga. Truskawki kaszubskie są słodkie, aromatyczne, jędrne i soczyste, a ciemnoczerwony kolor i błyszcząca skórka to zasługa mikroklimatu, chłodnych nocy i upalnych dni. Tradycja uprawy truskawek na Kaszubach sięga kilkuset lat, a największe święta pod hasłem truskawki to czerwcowy Festiwal Truskawek Kaszubskich w Chmielnie i lipcowe Truskawkobranie na Złotej Górze, w Brodnicy Górnej koło Kartuz.", "url": "https://bialyorzel24.com/polskie-smaki-kuchnia-kaszubska/", "category": "pomorskie", "sub_category": "Gotowe dania i potrawy", "phrase": "Pulki kaszubskie"}