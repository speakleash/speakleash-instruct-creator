{"meta_description": "Jak naprawdę powinien wyglądać śledź po kaszubsku? – Barbara Brzuskiewicz wyjawiła nam przepis swojej prababki. A Jaśko Pawłowski komentuje:", "title": "Śledź kaszubski w śmietanie z pulkami", "content": "„Ten przepis jest tak kompletny, że nie warto się już mądrzyć i czegokolwiek dodawać”. Ulika patroszymy, obieramy ze skóry, filetujemy, moczymy w wodzie według uznania: przez noc albo kilka godzin. Cebulę pokrojoną w cienkie krążki i osuszone filety skrapiamy sokiem z cytryny, posypujemy solą i pieprzem (można też miałkim cukrem) i odstawiamy na pół godziny, żeby straciły ostrą woń. Tymczasem gotujemy pulki, czyli ziemniaki w mundurkach.  Do tłustej śmietany dodajemy cebulę i poszatkowane kwaśne jabłko. Polewamy nią śledzie, w razie potrzeby doprawiamy. Śledzia w śmietanie podajemy z gorącym ziemniakiem – jeśli młody, to na jednym talerzu, jeżeli jesienny – na osobnych, żeby można go było obrać ze skórki. Można dodać ugotowane na twardo jajko: pokrojone w kostkę do śmietany lub przekrojone na pół obok śledzia.  Dla smakoszy – kieliszek zimnej wódki.", "url": "https://www.tygodnikpowszechny.pl/sledz-kaszubski-w-smietanie-z-pulkami-16942", "category": "pomorskie", "sub_category": "Gotowe dania i potrawy", "phrase": "Pulki kaszubskie"}