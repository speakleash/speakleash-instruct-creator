{"meta_description": "Korektor mowy, lek na osteoporozę, najlepsze w Polsce ciasto drożdżowe, nawet piwo pierwsza klasa czy unikatowe produkty turystyczne - to wszystko stworzyli Pomorzanie, zdobywając w kraju i za granicą liczne laury.", "title": "Pomorskie produkty. Nagradzane i podziwiane w kraju oraz za granicą", "content": "Korektor mowy, lek na osteoporozę, najlepsze w Polsce ciasto drożdżowe, nawet piwo pierwsza klasa czy unikatowe produkty turystyczne - to wszystko stworzyli Pomorzanie, zdobywając w kraju i za granicą liczne laury. Nie sposób zliczyć tego rodzaju sukcesy. Jest ich niemało, a zachwycają się pomorskimi dokonaniami nawet w USA. Niewykluczone, że za klikanaście miesięcy Unia Europejska uzna truskawki z naszego pojezierza za produkt niezwykły w skali kontynentu... Co roku, jesienią, podczas Międzynarodowych Targów Polagra Farm w Poznaniu, rozstrzygany jest krajowy konkurs pt. „Nasze kulinarne dziedzictwo”. Organizatorem jest jest Polska Izba Produktu Regionalnego i Lokalnego. Do konkursu powinien być zgłoszony: produkt wytwarzany tradycyjnymi metodami, przy użyciu lokalnych surowców, posiadający tradycyjny skład oraz tradycyjną nazwę; produkt o wyjątkowej jakości, dobrej renomie i innych cechach, wynikających ze specyfiki regionu. Żywnościowe produkty regionalne to surowce lub wyroby, które mogą być przeznaczone do bezpośredniego spożycia lub sporządzania potraw. Najlepsze uzyskują miano: Perła. Z terenu województwa pomorskiego Perłami o randze krajowej stały się m.in. • drożdżówka o regionalnej nazwie: młodzowy kuch z kruszonką • kremowe malene (mus truskawkowy), • salceson czarny, okrasa z gęsiny (obona). Podczas I Ogólnopolskiego Konkursu Kulinarnego Potraw Regionalnych w Warszawie, w trakcie VIII Targów Turystyki i Wypoczynku, najwyższy laur zdobyła młoda kapusta po kociewsku. Browar Amber z Bielkówka szczyci się m.in. IV miejscem w kategorii „Najlepsza firma produkcyjna” w konkursie Firma Nowego Milenium, organizowanym przez Przedstawicielstwo Komisji Europejskiej w Polsce. Złoty Medal zdobył za piwo Mocny Red na Festiwalu Piw Polskich w Łodzi w 1997 roku. Piwo Koźlak zostało uznane przez dziennikarzy za najlepsze zagraniczne w 2006 roku na rynku duńskim. Posiada certyfikaty Ministerstwa Rolnictwa w kategorii Piwo - Znak „Poznaj Dobrą Żywność” dla piw Koźlak i Piwo Żywe. Marka Zakładów Mięsnych Nowak wpisała się godnie w gospodarczą panoramę Pomorza. Firma ta zdobyła IV miejsce w klasyfikacji generalnej II edycji Rankingu polskich zakładów mięsnych dwutygodnika \"AgroTrendy\". Niewykluczone, że wkrótce na rynku pojawią się wędliny, których konsumpcja może zwiększyć odporność ludzi na... choroby nowotworowe. Gminna Spółdzielnia „Samopomoc Chłopska” w Żukowie charakteryzuje się wyrobami o wyszukanych tradycyjnych recepturach i swojskim smaku. Dzięki temu zdobyła I miejsce w konkursie wędliniarskim na Polagra Food Poznań 2006 - za kiełbasę swojską. Nie tylko żywność czyli przemysłowe nagrody dla Pomorza Firma Cedat - producent zapraw chemii budowlanej zdobyła Złoty Laur Klienta przyznawany przez \"Gazetę Prawną\" - za masy i gładzie szpachlowe. Tytuł Złoty Orbital uzyskała za produkty o nazwie cekol. Base Promotion Service szczyci się tytułem Lidera Eksportu wyrobów metalowych na rynek szwedzki. 10 lutego 2007 r. w Teatrze Wielkim w Warszawie odbyła się Wielka Gala Liderów Polskiego Biznesu, wieńcząca XVI edycję konkursu Lider Polskiego Biznesu. Złotą statuetkę otrzymało Przedsiębiorstwo Budowlane Górski Sp. z o.o. Tytuły „Lider polskiej ekologii” posiadają m.in.: Nadleśnictwo Kaliska – za „Odtwarzanie bagien, rowów i jezior śródleśnych na terenie Nadleśnictwa Kaliska” (podkategoria: przedsiębiorstwo produkcyjne); miasto Słupsk – za „Przedsięwzięcia zrealizowane przez gminę Słupsk na rzecz ochrony środowiska” (podkategoria: gmina miejska); Energobaltic we Władysławowie – za „Innowacyjne rozwiązania technologiczne zastosowane w elektrociepłowni gazowej we Władysławowie” (podkategoria: przedsiębiorstwo produkcyjne); miasto Gdańsk – za „Nowoczesne zarządzanie środowiskiem w gminie Gdańsk” (podkategoria: gmina miejska). Politechnika Gdańska zadziwia świat medycyny swymi wynalazkami. Kilka lat temu naukowcy z tej uczelni stworzyli metodę produkcji leku przeciw osteoporozie - tańszego i skuteczniejszego od wytwarzanego za granicą. Obecnie testowany jest za oceanem preparat antyrakowy, też opracowany w PG. Wynalazek Politechniki Gdańskiej: elektroniczny system ochrony środowiska w miastach, podsłucha nawet pisk myszy... Prototypem urządzenia o nazwie: multimedialny system monitoringu hałasu. zachwycili się Amerykanie. Nic dziwnego, bo system ów może być wykorzystany także do walki z terrorystami. Projekt siedziby rozgłośni radiowej autorstwa absolwentki Politechniki Gdańskiej uznano za najlepszą pracę dyplomową roku obronioną na polskiej uczelni w dziedzinie architektury. Nagrodę wręczono w warszawskim oddziale Stowarzyszenia Architektów Polskich. Profesor z Wydziału Chemicznego Politechniki Gdańskiej zdobył grant naukowy Fundacji na rzecz Wspierania Rozwoju Polskiej Farmacji i Medycyny. Hasło konkursu brzmiało „Biotechnologia dla zdrowia”. Międzyuczelniany Wydział Biotechnologii Uniwersytetu Gdańskiego i Akademii Medycznej pracuje nad hodowlą sinic, które mają dostarczać pożywienie kosmonautom, podczas podróży na Marsa. Film Akademickiej Telewizji Edukacyjnej „Rzeka Powrotów” zdobył jedną z sześciu głównych nagród na Międzynarodowym Bajkalskim Festiwalu Filmów Popularnonaukowych „Człowiek i przyroda” w Irkucku. Naukowe sukcesy międzynarodowe mają też pomorskie szkoły średnie. Przykładem godnym pochwały jest Zespół Szkół Inżynierii Środowiska (ZSIŚ) w Gdańsku Oruni. Od 1997 roku realizuje Międzynarodowy Program Ekologiczno-Edukacyjny GLOBE. Prowadzi badania w zakresie hydrologii, badań atmosfery. Produkty, czyli wyniki tych badań „kupują” ONZ i NASA w Waszyngtonie. Szkoła została wyróżniona wpisem do Światowego Honorowego Rejestru Szkół realizujących program GLOBE za ilość i jakość obserwacji i badań środowiska naturalnego. Oruński ZSIŚ ealizuje też cztery projekty w ramach praktyk zawodowych we współpracy z niemieckimi ośrodkami DEULA w Hildesheim, Nienburgu i Berlinie. W bieżącym roku stworzy międzynarodowy „produkt” - nadbałtycką internetową rozgłośnię radiową - wspólnie ze szkołą w Kalmarze w Szwecji. Tradycyjnie już Pomorzanie zdobywają laury podczas Międzynarodowych Targów Turystycznych. Polska Organizacja Turystyczna przyznając certyfikaty najlepszym propozycjom rekreacyjno - wypoczynkowym, najbardziej docenia województwo pomorskie. Za najlepsze uznano m.in. następujące oferty: • Mistrzostwa Świata w Poławianiu Bursztynu ’Jantar 2004, przeprowadzone przez Urząd Gminy w Stegnie; • Wycieczkę tematyczną po Słowińskim Parku Narodowym „Przygoda, historia i przyroda” organizowaną przez Serwis Turystyczny Stamir; • Gdynia Sailing Days - Regaty Pucharu Świata w Klasach Olimpijskich odbywające się dzięki Stowarzyszeniu Żeglarstwa Regatowego. Dni Rybaka, organizowane przez gminę Sztutowo, też zostały docenione przez Polską Organizację Turystyczną. W konkursie na Najlepszy Produkt Turystyczny, ogłoszonym przez POT, otrzymały certyfikat tej organizacji. Komisja konkursowa II edycji Konkursu na „Najlepsze Centrum Informacji Turystycznej w Polsce w 2006 roku”, zorganizowanego przez Polską Organizację Turystyczną, przyznała kościerskiej placówce wyróżnienie za działalność w sferze promocji i obsługi turystów. W ramach konkursu \"Miasto dla turystów\", ogłoszonego przez Związek Miast Polskich, zwycięzcą w kategorii: publikacja, zostało miasto Wejherowo za przedstawione wcześniej prezentacje map turystycznych. Natomiast w kategorii: wydarzenie, pierwszą nagrodę otrzymała Gmina Pelplin za Jarmark Cysterski.", "url": "https://pomorskie.naszemiasto.pl/pomorskie-produkty-nagradzane-i-podziwiane-w-kraju-oraz-za/ar/c3-203671", "category": "pomorskie", "sub_category": "Gotowe dania i potrawy", "phrase": "Mus truskawkowy „Kremowe malene”"}