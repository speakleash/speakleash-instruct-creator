{"meta_description": "", "title": "Proziaki", "content": "Tradycja kulinarna Podkarpacia sięga dziejów naszych przodków, którzy od dawien dawna celebrowali rytuał spożywania posiłków. Podobnie jest i dzisiaj. Na naszych stołach pojawia się mnóstwo rozmaitych dań regionalnych, których smak i zapach potrafi skusić niejednego. Skutkiem tego jest to, że coraz częściej powracamy do tradycyjnych, lokalnych potraw, które królowały na naszych stołach od lat. Dostrzega się w nich przede wszystkim to, że są sporządzane z naturalnych produktów i posiadają niepowtarzalny smak. Dla kuchni podkarpackiej charakterystycznym wypiekiem jest nieznany na innych terenach Polski – proziak, który zaczęto wypiekać zamiast chleba. Jego podstawowymi składnikami była mąka, woda oraz soda oczyszczona - nazywana na Podkarpaciu prozą, skąd też wywodzi się nazwa produktu. Z czasem wodę zaczęto zastępować maślanką, jogurtem lub zsiadłym mlekiem, a ciasto dodatkowo wzbogacać o jajko. Gdy kuchnie kaflowe zaczęto wycofywać z użytku, proziaki wypiekano w piecach gazowych, piekarnikach elektrycznych i na patelniach. Proziaki najczęściej spożywamy z masłem oraz mlekiem. Ze względu na regionalny charakter potrawy, nie ma jednego przepisu na ten przysmak. Obecnie tradycja pieczenia proziaków jak i receptura jest przekazywana z pokolenia na pokolenie. Poniżej przepis na proziaki, który jest znany na terenie powiatu strzyżowskiego. Wszystkie składniki umieszczamy w misce i razem mieszamy. Następnie ciasto należy wyrobić w rękach tak, aby było miękkie i elastyczne (ale nie klejące się). Gdyby ciasto było zbyt rzadkie, należy podsypać je mąką. Na stolnicy rozwałkowujemy je na grubość ok 1 cm, a następnie wykrawamy krążki (np. za pomocą szklanki). Proziaki układamy na suchej, rozgrzanej patelni. W trakcie pieczenia placuszki powinny urosnąć, po czym obracamy je na drugą stronę.", "url": "https://www.podrb.pl/doradztwo/proziaki-charakterystyczny-przepis-podkarpackiej-kuchni", "category": "podkarpackie", "sub_category": "Wyroby piekarnicze i cukiernicze", "phrase": "Proziaki"}