{"meta_description": "", "title": "Koziarz – Wikipedia, wolna encyklopedia", "content": "Koziarz (943 m) – szczyt w grzbiecie głównym Pasma Radziejowej w Beskidzie Sądeckim. Znajduje się w zachodnim końcu tego pasma, pomiędzy Jaworzynką (936 m) a Suchym Groniem (855 m)[1]. Zachodnie stoki Koziarza opadają do Dunajca. We wschodnim kierunku od Koziarza odchodzi niski grzbiet oddzielający dolinę potoku Kąty od doliny Obidzkiego Potoku. Na grzbiecie tym i w dolinach potoków rozłożone są przysiółki Obidzy[2]. Zachodnie stoki Koziarza są strome i zalesione. Należą do miejscowości Tylmanowa. U ich podnóża nad Dunajcem znajdują się przysiółki tej miejscowości łączące się ze światem przez wąski most wiszący nad Dunajcem. Stoki wschodnie należą do miejscowości Obidza. W ich podwierzchołkowej części oraz na kopulastym grzbiecie pomiędzy Jaworzynką i Koziarzem znajdują się duże otwarte przestrzenie pól uprawnych, łąk i zabudowania należącego do Obidzy przysiółka Wielga (kilka domów). Pola ogrodzone są płotem ze sztachet chroniącym je przed zwierzętami leśnymi niszczącymi plony[3]. Szlak turystyczny nie prowadzi przez szczyt Koziarza, który jest zalesiony, lecz trawersuje go po wschodniej stronie drogą wiodącą obrzeżami lasu i pól uprawnych. Dzięki temu ze szlaku rozciąga się szeroka panorama widokowa[3]. W 2015 r. w ramach szerszego programu budowy wież widokowych i tras turystycznych w rejonie Koziarza wykonano i oznakowano nowe szlaki turystyki rowerowej i narciarskiej, a na Koziarzu wybudowano nową wieżę widokową. Ma ona całkowicie obudowane schody i taras widokowy, dzięki czemu mogą na nią wejść również osoby z lękiem wysokości[4]. • None Wieża na Koziarzu – opis szlaku i panorama. zieloniwpodrozy.pl. [zarchiwizowane z tego adresu (2018-01-08)].", "url": "https://pl.wikipedia.org/wiki/Koziarz", "category": "świętokrzyskie", "sub_category": "Sery i inne produkty mleczne", "phrase": "Zagajnicki koziarz"}