{"meta_description": "Sieć Dziedzictwo Kulinarne Świętokrzyskie powiększyła się o sześciu nowych członków. Z kolei o wpis na Listę Produktów Tradycyjnych ubiega się pięć", "title": "Rośnie liczba członków Sieci Dziedzictwo Kulinarne Świętokrzyskie", "content": "Sieć Dziedzictwo Kulinarne Świętokrzyskie powiększyła się o sześciu nowych członków. Z kolei o wpis na Listę Produktów Tradycyjnych ubiega się pięć świętokrzyskich specjałów. Posiedzenie Zespołu Opiniującego ds. Sieci Dziedzictwo Kulinarne, który zaopiniował produkty odbyło się w piątek, 2 grudnia w Urzędzie Marszałkowskim Województwa Świętokrzyskiego. W spotkaniu uczestniczył Piotr Żołądek, członek Zarządu Województw Świętokrzyskiego. Sieć Dziedzictwo Kulinarne Świętokrzyskie, która liczy 81 podmiotów powiększyła się o 6 nowych członków. – Cały czas poszerzamy ofertę i ilość podmiotów sieci, mając nadzieje, że stworzymy wspaniałą grupę do współdziałania. Cieszę się, że także państwo ubiegacie się o wejście do naszej sieci. Znak, który otrzymacie, bardzo pomaga rozpoznawać i podkreślać markę wyrobów czy produktów. Wiele osób to potwierdza – mówił Piotr Żołądek, członek Zarządu Województw Świętokrzyskiego. Zespół Opiniujący ds. Sieci Dziedzictwo Kulinarne Świętokrzyskie zapoznał się z sześcioma wnioskami: dwóch gospodarstw rolnych, gospodarstwa agroturystycznego, koła gospodyń wiejskich, piekarni i restauracji. – Przystępując do sieci chcieliśmy pobudzić wśród przedsiębiorców pewną aktywność. Dziś mamy już 87 podmiotów i zastanawialiśmy się czy nie jest to liczba wystarczająca, aby teraz bardziej skupić się na tym, co przyświeca samej nazwie, czyli sieciowaniu, zachęcaniu do wzajemnych relacji i współpracy. Część podmiotów wytwarza produkty czy pół produkty, część je przetwarza, a część prowadzi zakłady gastronomiczne. Chodzi o to, aby te podmioty chciały ze sobą współpracować, kupować czy wymieniać swoje wyroby – mówił Sławomir Neugebauer, dyrektor Departamentu Rozwoju Obszarów Wiejskich i Środowiska. Wśród nowych członków sieci znaleźli się: DIS Spółka Jawna Artur Dul i Wspólnicy, Hotel Ciżemka z Sandomierza, Gospodarstwo Rolne Artur Prusek ze Świerkowa w gm. Radków, Gospodarstwo Rolne Janina Krystyna Kula z Wełecza w gm. Busko Zdrój, Koło Gospodyń Wiejskich z Drożejowic w gm. Skalbmierz, Gospodarstwo Agroturystyczne „Na górce” z Wiącki w gm. Bodzentyn i Piekarnia Jadwiga Bednarska z Iwanisk. Zespół zaopiniował również wnioski produktów ubiegających się o wpis na Listę Produktów Tradycyjnych. W tym gronie znalazło się pięć świętokrzyskich specjałów: salceson z Okóła wyrabiany przez Gospodarstwo Rolne Jerzego i Ewy Walczyk w gm. Bałtów, tort czekoladowo-orzechowy Moniki Pasterczyk z Rżuchowa w gm. Sadowie, kiełbasa swojska opatowska Agnieszki Kędziory z Opatowa, chleb na maślance z Lipnika z piekarni, której właścicielem jest Marek Maciąg oraz ser „Zagajnicki koziarz” Marcina Kutery z Gromadzic. Aktualnie na Liście Produktów Tradycyjnych znajdują się 72 produkty z regionu. Sieć Dziedzictwo Kulinarne Świętokrzyskie to część Europejskiej Sieci Regionalnego Dziedzictwa Kulinarnego, które prowadzi działania mające na celu rozwój turystyki kulinarnej poprzez wspieranie lokalnej produkcji żywności naturalnej, bezpiecznej i smacznej.", "url": "https://www.swietokrzyskie.pro/siec/", "category": "świętokrzyskie", "sub_category": "Sery i inne produkty mleczne", "phrase": "Zagajnicki koziarz"}