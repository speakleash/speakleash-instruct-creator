{"meta_description": "Mąkę pszenną, roztrzepane jaja, ciepłe mleko, oliwę wymieszać i wyrabiać na stolnicy aby ciasto było sprężyste. Przykryć lnianą ściereczką i odłożyć ciasto na 15 min", "title": "Pierogi z kapustą kiszoną i grzybami leśnymi - Śląskie Sm...", "content": "Mąkę pszenną, roztrzepane jaja, ciepłe mleko, oliwę wymieszać i wyrabiać na stolnicy aby ciasto było sprężyste. Przykryć lnianą ściereczką i odłożyć ciasto na 15 minut. Poleca się kapustę z beczki dębowej ukiszoną w gospodarstwie domowym, którą należy ugotować i drobno pokroić. Cebulę drobno pokroić i podsmażyć na oliwie na złoty kolor. Grzyby leśne (różne) po ugotowaniu drobno posiekać, połączyć z kapustą i przyprawić solą i pieprzem. Do gotowania kapusty wykorzystać wywar z ugotowanych grzybów. Rozwałkować ciasto na placki o grubości 2 mm. Wykrawać szklanką kółka, do których należy nałożyć farsz i rozpocząć zlepiać ręcznie ciasto formując pierogi. Gotować w osolonej wodzie z 1 łyżką oliwy i 1 łyżeczką mąki – mąka pozwala zabezpieczyć przed pęknięciem i wypłynięciem farszu z pierogów w czasie gotowania. Pierogi po wypłynięciu na wierzch gotować od 1 do 2 minut. Podawać z podsmażoną na oleju cebulą na złoty kolor. Pierogi lepiono ręcznie i podawano jako drugie danie do zupy. Potrawa została sporządzona przez Koło Gospodyń Wiejskich z Wygody podczas XII Festiwalu Śląskie Smaki, który odbył się w 2017 r. w Koszęcinie. Drużyna zajęła I miejsce w kategorii amatorów.", "url": "https://slaskiesmaki.pl/dish/760583/pierogi-z-kapusta-kiszona-i-grzybami-les", "category": "lubuskie", "sub_category": "Gotowe dania i potrawy", "phrase": "Pierogi z kapustą i grzybami leśnymi"}