{"meta_description": "Są potrawy, które najlepiej smakują w Święta i przez to nadają im wyjątkowego charakteru. Pyszne oraz aromatyczne pierogi z kapustą i grzybami leśnymi to", "title": "Pierogi z kapustą i grzybami leśnymi - DoradcaSmaku.pl", "content": "Wigilijne pierogi z kapustą i grzybami to dość czasochłonne danie, ale zawsze je robimy, bo wszyscy je uwielbiamy. Namoczone grzyby leśne łączymy z kiszoną kapustą i cebulą. Farsz jedni siekają, drudzy mielą. To zależy od tradycji rodzinnej. Potem pozostawiamy nadzienie do przegryzienia. należy pamiętać o jego dobrym doprawieniu: kapusta i grzyby lubią towarzystwo pieprzu czarnego i majeranku. Przygotowując ciasto na pierogi pamiętaj, że po wyrobieniu musi odpocząć 20-30 minut. Inaczej nie będzie się chciało kleić i farsz z pierogów wypłynie. KROK 1. Grzyby płuczemy, zalewamy zimną wodą i odstawiamy na kilka godzin do namoczenia (najlepiej na noc). Na drugi dzień odlewamy 1,5 szklanki wody z grzybów, a w pozostałej części gotujemy grzyby do miękkości, odcedzamy, a gdy ostygną drobno siekamy. KROK 2. Kapustę dobrze odciskamy z soku, przekładamy do garnka, zalewamy odlaną wcześniej wodą z grzybów i gotujemy do miękkości (około 45 minut), a następnie odsączmy i drobno siekamy. KROK 3. Pokrojoną cebulę szklimy na oleju, dodajemy posiekaną kapustę oraz grzyby, doprawiamy solą oraz pieprzem i chwilę razem przesmażamy. Farsz odstawiamy do ostygnięcia. KROK 4. Mąkę przesiewamy do miski i dodajemy do niej sól. Masło wkładamy do gorącej wody i wlewamy stopniowo do mąki. Na początku mieszamy wszystko łyżką, a następnie ręcznie wyrabiamy ciasto, aż przestanie kleić nam się do rąk. KROK 5. Ciasto dzielimy na 2 lub 3 części. Jedną rozwałkowujemy na cienki placek i wycinamy z niego okrągłe placki za pomocą szklanki, a pozostałe części ciasta przykrywamy ściereczką lub miseczką. KROK 6. Na środek każdego placka nakładamy porcję farszu, składamy ciasto na pół i dokładnie zaklejamy brzegi. Na brzegach możemy upleść dodatkowo falbankę lub zrobić wzorek widelcem. Pierogi układamy na lnianej lub bawełnianej ściereczce, przykrywając je dodatkowo drugą, aby nie wysychały. KROK 7. Pierogi wrzucamy partiami na osolony wrzątek i gotujemy przez około 3 - 4 minuty od momentu wypłynięcia ich na powierzchnię. Pierogi wyciągamy za pomocą łyżki cedzakowej i odstawiamy na chwilę, aby obciekły z wody. Następnie polewamy je roztopionym masłem lub smarujemy olejem, aby zapobiec ich sklejaniu.", "url": "https://www.doradcasmaku.pl/przepis-pierogi-z-kapusta-i-grzybami-lesnymi-1-413034", "category": "lubuskie", "sub_category": "Gotowe dania i potrawy", "phrase": "Pierogi z kapustą i grzybami leśnymi"}