{"meta_description": "Jedno z warszawskich rond nosi imię \"Grafen\". Może ono skłaniać do pytania \"kim był\", lepiej jednak zastanowić się \"czym jest\", i dlaczego nazywamy go materiałem przyszłości. Za badania nad nim Andriej Gejm i Konstantin Nowosiołow z Uniwersytetu w Manchesterze otrzymali w 2010 Nagrodę Nobla w dziedzinie fizyki. A polscy naukowcy z Łukasiewicz - Instytutu Mikroelektroniki i Fotoniki wciąż odkrywają jego nowe właściwości.", "title": "Grafen - co mogą atomy węgla połączone w plaster miodu?", "content": " • Grafen to nanomateriał. Atomy węgla są w nim ułożone w specyficzną sieć, która wygląda jak plaster miodu. • Naukowcy z Łukasiewicz - Instytut Mikroelektroniki i Fotoniki od 10 lat badają jego właściwości i pracują nad praktycznymi zastosowaniami grafenu. • Materiał może mieć szerokie zastosowania w biomedycynie, ale też w branży motoryzacyjnej czy kosmicznej. Bezimienne warszawskie rondo zostało nazwane Rondem Grafenu. - Nasz instytut jedną ze swoich siedzib ma przy ulicy Wólczyńskiej w Warszawie, bardzo blisko tego ronda. Zależało nam, żeby nosiło takie imię. Tam właśnie od 10 lat prowadzimy badania nad grafenem - mówi Patrycja Skoczek, kierownik działu marketingu Łukasiewicz Instytut Mikroelektroniki i Fotoniki. - Chcemy, żeby coraz więcej ludzi wiedziało o tym materiale, bo mówi się, że grafen to materiał przyszłości. Grafen nie jest postacią ani tworzywem. - To jest materiał, ale nie taki do szycia. To materiał inżynierski, taki jak ceramika, tworzywa sztuczne, stopy metali. Grafen jest jednym z nich, może być wykorzystywany w szerokich aplikacjach - wyjaśnia Adrian Chlanda z Łukasiewicz - Instytutu Mikroelektroniki i Fotoniki. - Warto wiedzieć, że to nie jest pierwiastek, ale nanomateriał węglowy. - Nano to przedrostek mówiący, że coś jest małe, w małym rozmiarze. Taki właśnie jest grafen - mówi naukowiec. - W tej skali zaczynają obowiązywać nieco inne zasady fizyki, to wymiar bezpośrednio związany ze skalą atomową. Nasz materiał, który produkujemy w instytucie, to atomy węgla ułożone w specyficzną sieć, którą polubiłby Kubuś Puchatek, bo wyglądają jak plaster miodu. W 2010 roku Andriej Gejm i Konstantin Nowosiołow z Uniwersytetu w Manchesterze otrzymali Nagrodę Nobla w dziedzinie fizyki za badania nad grafenem. - Sam grafen ma około 20 lat, wtedy ogłoszono \"jego przybycie\" - przypomina badacz. - Ci panowie odrywali z grafitu pojedyncze warstwy węglowe, za pomocą taśmy klejącej. To im się udało - i zapoczątkowali wielką grafenową rewolucję. Adrian Chlanda, szefujący grupie badawczej grafenu płatkowego, zwraca uwagę na szeroki wachlarz potencjalnych zastosowań tego rozwiązania oraz na liczne badania prowadzone w celu dokładniejszego poznania jego właściwości. - Moim konikiem są zastosowania w kierunku biomedycznym - zdradza. - Wśród nich można wymienić: • Zastosowanie w terapiach nowotworowych - grafen może być platformą, nośnikiem leków do terapii celowanej. Mamy patent wskazujący, że platformy grafenowe pokryte metaliczną cisplatiną, wraz z lekiem po wszczepieniu w miejsce zmienione rakowo sprawiają, że ten guz zaczyna się kurczyć, zaczyna obumierać. Jest to bezpośredni, jasny wskaźnik, że terapia może być skuteczna. Wśród innych kierunków badań nad grafenem jest m.in. praca nad smarami z dodatkiem materiałów grafenowych, by ograniczyć tarcie. Tym zastosowaniem zainteresowana jest branża auto-moto. Prowadzone są prace nad projektem dla Europejskiej Agencji Kosmicznej. - Prowadzimy szerokie spektrum działań - akcentuje Adrian Chlanda. - Pracujemy nad powłoką barierową, która będzie zatrzymywała wodór - to może być wykorzystywane do budowy nowej generacji zbiorników wodorowych. Mamy patent na wodorozcieńczalny lakier z grafenem o właściwościach antykorozyjnych. Ten nanomateriał jest też bardzo wytrzymały, może być stosowany w kompozytach, sprawiać, że materiały będą bardziej odporne na ściskanie czy rozciąganie. Patrycja Skoczek podkreśla również promocyjną i popularyzującą naukę rolę Łukasiewicz Instytut Mikroelektroniki i Fotoniki. Wierzy, że wiedza o grafenie, jego możliwościach to klucz do zrozumienia technologii przyszłości, bo ten materiał ma dużą szansę, by zmienić nasze życie w przyszłości. Spektrum jego działania jest bardzo szerokie.", "url": "https://polskieradio.pl/10/10335/artykul/3362580,grafen-co-moga-atomy-wegla-polaczone-w-plaster-miodu", "category": "opolskie", "sub_category": "Miody", "phrase": "Miody wołczyńskie"}