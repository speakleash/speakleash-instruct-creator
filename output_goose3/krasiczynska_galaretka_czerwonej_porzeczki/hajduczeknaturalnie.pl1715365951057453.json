{"meta_description": "Galaretka z czerwonej porzeczki jest moim ulubionym przetworem. Używam jej do sosu cumberland. Bo bez niego żaden pasztet nie ma pełni smaku!", "title": "Galaretka z czerwonej porzeczki", "content": "Galaretka z czerwonej porzeczki to jeden z moich ulubionych tradycyjnych przetworów. Zimą bardzo się przydaje do smarowania chałki, do przygotowania pysznych napojów i przede wszystkim – do sosu cumberland. Bo bez tego sosu żaden tradycyjny pasztet nie uzyska pełni smaku! I obojętnie, czy będzie to pasztet z zająca, czy wegański z soczewicy – sos cumberland jest wprost niezastąpiony! A do jego przygotowania potrzebna jest galaretka z czerwonej porzeczki. Czasem używam galaretki ucieranej na surowo, a czasem takiej gotowanej, jak ta dzisiejsza. A niekiedy nawet zastępuję galaretkę porzeczkową innymi podobnymi przetworami, na przykład przygotowanymi z owoców czeremchy (klik). Przepis z dawnych czasów sugeruje, by owoce rozgotować z wodą (na 2 kilogramy rozgniecionych porzeczek użyj 300 ml gorącej wody) – należy gotować je przez jakieś 5 minut, po czym przetrzeć przez sito. Przecedzony/przetarty sok należy odmierzyć, a następnie wlać do dużego rondla i zagotować. Po zagotowaniu trzeba dodać cukier w ilości 80 g na każde 100 ml przecieru. Wszystko trzeba gotować na małym ogniu przez jakieś 20 minut (ale nie dłużej, bo dłuższe gotowanie może zniszczyć naturalną pektynę). Warto sprawdzić gęstość galaretki, spuszczając kroplę na zmrożony talerzyk. Gdy kropla krzepnie, galaretka z czerwonej porzeczki jest gotowa. To wszystko wydaje się proste i pewnie dla wielu osób takie jest – proste i skuteczne. Ale mnie chyba nie lubią naturalne pektyny, bo zawsze, ale to zawsze odmawiają współpracy! Tak się dzieje od wielu, wielu lat. Od najwcześniejszej młodości, gdy uczyłam się robić przetwory. Tak mam, nie ma na to rady! Nie udają mi się zwyczajne galaretki porzeczkowe ani jabłkowe (wszystko pływa, zamiast zastygać!), choć próbowałam wielokrotnie. Więc teraz, chcąc uniknąć porażki, zawsze używam pektyny, żel-fixu albo cukru żelującego. I nareszcie za każdym razem osiągam sukces. Jak używać pektyny owocowej w proszku, którą stosuję najchętniej? Wskazówki znajdziesz tutaj (klik). • 1600-1800 g cukru zwykłego lub żelującego 1:1 (dowolnej firmy) – przygotuj po prostu 2 kilogramy, by nie zabrakło • Owoce rozgnieć widelcem, zalej gorącą wodą i gotuj przez 5 minut. Rozgotowane owoce przełóż na sito i przecedź cały sok oraz przetrzyj większość owoców bez skórek i pestek. • Przetarty sok odmierz, wlej do dużego, płaskiego rondla i zagotuj. Następnie wsyp cukier żelujący 1:1 (albo zwykły cukier, jeśli masz lepsze niż ja powinowactwo z naturalnymi pektynami) w ilości 80 g na każde 100 ml przecieru. • Gotuj galaretkę na małym ogniu przez jakieś 10-15 minut. Na koniec rozlej ją do niewielkich, wyparzonych wrzątkiem słoiczków. Zakręcaj i postaw dnem do góry na kilkanaście minut, potem postaw „normalnie” i studź słoiki powoli, przykryte kocykiem. Po tych zabiegach nie wymagają dodatkowej pasteryzacji. Tym samym sposobem można przygotować galaretkę z czarnych porzeczek, z malin, z agrestu i truskawek oraz z wielu innych owoców. Ja tutaj opisałam akurat tę wyjątkową, bo galaretka z czerwonej porzeczki służy mi do przygotowania innych smakołyków. Smacznego!", "url": "https://www.hajduczeknaturalnie.pl/galaretka-z-czerwonej-porzeczki/", "category": "podkarpackie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Krasiczyńska galaretka czerwonej porzeczki"}