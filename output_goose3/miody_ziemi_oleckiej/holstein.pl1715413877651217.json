{"meta_description": "", "title": "Olecko – kraina mlekiem i miodem płynąca", "content": "10 sierpnia 2019 roku na Placu Wolności w Olecku odbyło się V Oleckie Święto Mleka i Miodu. Wydarzenie, które było okazją do świętowania i wymiany doświadczeń hodowców i producentów mleka, a także pszczelarzy i fanów miodu, wpisuje się w kalendarz stałych imprez rolniczych północno-wschodniej Polski. W tym roku uroczystości były wyjątkowe. Wszystko za sprawą podjęcia ważnej inicjatywy na przyszłość. Na uczestników imprezy czekał kiermasz lokalnych produktów mlecznych oraz miodów. Królowało rękodzieło ludowe, dania kuchni regionalnej, kosmetyki z dodatkiem pyłku i miodu, a także świece i wyroby z wosku pszczelego. Popularnością cieszyły się śmietankowe lody, chłodne jogurty oraz słodkie przysmaki dla najmłodszych. Punktem kulminacyjnym kwesty kulinarnej był pokaz tradycyjnego wypieku sękacza na prawdziwym ogniu, który czarował podniebienia mieszkańców Olecka i turystów. W ramach V Oleckiego Święta Mleka i Miodu swoje stoiska wystawiło wiele firm z szeroko rozumianej branży rolniczej. Dużą popularnością cieszyły się stoiska Polskiej Federacji Hodowców Bydła i Producentów Mleka, Warmińsko-Mazurskiej Izby Rolniczej, Ośrodka Doradztwa Rolniczego w Olecku oraz Stacji Hodowli i Unasieniania Zwierząt w Olecku. Rolnicy mogli poznawać tajniki komponowania idealnej paszy dla zwierząt czy ich inseminacji, a także precyzyjnego rolnictwa poprzez własnoręczne testowanie najnowszych technologii w zakresie satelitarnej nawigacji maszyn rolniczych. Obleganym sektorem oleckiego Placu Wolności był również ten, na którym prezentowano nowe ciągniki i maszyny. Furorę wśród najmłodszych robił namiot „Mlekosia”. Dzieci miały możliwość realizowania plastycznych talentów, budowania konstrukcji z niezliczonej liczby klocków oraz zdobywania cennych nagród. Rolą edukacyjną zabawy było poznawanie korzyści, które płyną ze spożywania produktów mlecznych. Kulminacyjnym momentem oficjalnej części uroczystości było wręczenie okolicznościowych odznaczeń i nagród. Odznakę resortową „Zasłużony dla Rolnictwa” otrzymali: dyrektor Stacji Hodowli i Unasieniania Zwierząt w Olecku Grzegorz Wojtkielewicz, prezes Okręgowej Spółdzielni Mleczarskiej w Olecku Jerzy Skorupski oraz pszczelarz Ziemi Oleckiej, prowadzący gospodarstwo pasieczne liczące 600 rodzin, Stanisław Kalejta. Honorową Złotą Odznakę PFHBiPM otrzymały z rąk prezydenta Leszka Hądzlika i wiceprezydentów Banacha oraz Steckiewicza następujące osoby: prezes Warmińsko-Mazurskiej Izby Rolniczej Jan Heichel, prezes Okręgowej Spółdzielni Mleczarskiej w Giżycku Szczepan Szumowski, prezes Okręgowej Spółdzielni Mleczarskiej w Olecku Jan Skorupski, rolnik i hodowca bydła mlecznego (mieszkaniec gminy Olecko) Grzegorz Wróblewski, rolnik i hodowca bydła mlecznego (mieszkaniec gminy Prostki) Krzysztof Borkowski oraz inspektor PFHBiPM Jarosław Nerkowski. Pamiątkowe statuetki za wsparcie organizacji V Oleckiego Święta Mleka i Miodu otrzymali z rąk burmistrza Olecka Karola Sobczaka organizatorzy: wiceprezydent PFHBiPM Andrzej Steckiewicz, wiceprezes KRIR Mirosław Borowski oraz reprezentant pszczelarzy Szymon Kalejta. Zwieńczeniem oficjalnej części uroczystości było podpisanie przez oficjalnych gości listu intencyjnego, w którego treści zadeklarowano wolę zorganizowania w roku 2020 oraz w latach przyszłych Mazurskich Targów Rolniczych w Olecku. Z dokumentu wynika, że doceniając i szanując dotychczasową formułę Oleckiego Święta Mleka i Miodu, sygnatariusze postanawiają ją rozszerzyć o wystawę bydła mlecznego, pokaz maszyn i urządzeń rolniczych oraz prezentację podmiotów i firm okołorolniczych. Inicjatywę Steckiewicza oraz Borowskiego poparli podpisami między innymi: burmistrz Olecka Karol Sobczak, przewodniczący Rady Miasta Olecka Grzegorz Kłoczko, członkowie prezydium PFHBiPM, reprezentanci WMODR w Olsztynie i w Olecku oraz WMIR-u w Olsztynie, WMZHBiPM w Olsztynie, SHiUZ-u w Bydgoszczy i w Olecku oraz firmy komercyjne, takie jak: Agrocentrum sp. z o.o. w Kałęczynie, Roltop w Cedrach Małych, Fricke w Mrągowie, OSM w Olecku, M-W Rol Szulińscy oraz Mazurska Pasieka Szymon Kalejta. Przyszłoroczną imprezę honorowym patronatem objął poseł do Parlamentu Europejskiego, były minister rolnictwa i rozwoju wsi Krzysztof Jurgiel. Jak podkreślali sygnatariusze listu w okolicznościowych wystąpieniach, Ziemia Olecka jest niezwykle ekologiczna i cenna w kontekście hodowlanym. Zorganizowanie w Olecku tak dużego corocznego wydarzenia rolniczego będzie wyrazem szacunku do mazurskiej przyrody, tradycji i zwyczajów oraz podkreśleniem walorów tej ziemi. Prezydent PFHBiPM Leszek Hądzlik podkreślał, że Oleckie Święto Mleka i Miodu, które słusznie kojarzy się z krainą mlekiem i miodem płynącą, jest synonimem postępu, jakiego dokonali lokalni hodowcy i producenci mleka. Po części oficjalnej płynnie wkroczono w panel występów muzycznych. Swoje umiejętności zaprezentowała Miejska Orkiestra Dęta w Olecku oraz zespoły takie jak „Klemzer” i „Summer Night”. Gwiazdą, która wypełniła olecki Plac Wolności do ostatniego miejsca, był „Stachursky”. Miejmy nadzieję, że nowa, rozszerzona formuła wydarzenia w Olecku będzie prawdziwym synonimem krainy mlekiem i miodem płynącej już za rok. ", "url": "https://holstein.pl/olecko-kraina-mlekiem-i-miodem-plynaca/", "category": "warmińsko-mazurskie", "sub_category": "Miody", "phrase": "Miody Ziemi Oleckiej"}