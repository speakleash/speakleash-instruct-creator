{"meta_description": "Minister Rolnictwa i Rozwoju Wsi wpisał na Listę Produktów Tradycyjnych Miody Ziemi Oleckiej.", "title": "Miody Ziemi Oleckiej wpisane na Listę Produktów Tradycyjnych", "content": "Mogą się nim posługiwać producenci miodu z terenu czterech gmin: Olecko, Kowale Oleckie, Świętajno i Wieliczki. Ziemia olecka należy do tych nielicznych zakątków kraju, które łączą w sobie niezwykłe piękno krajobrazu ze świeżością terenów niezniszczonych przez człowieka. Jej atutami są: wspaniały mikroklimat, duże obszary wodne i leśne, bogactwo zwierzyny i ptactwa, różnorodność szaty roślinnej. Występuje tu wiele gatunków i zbiorowisk roślinnych uznawanych za rzadkie lub zagrożone wyginięciem, stanowiące bazę pożytkową dla pszczół. To szczególnie cenne, zwłaszcza, że w okolicy umiejscowionych jest wiele pasiek pozyskujących różne rodzaje miodów. Część z nich to wielopokoleniowe pasieki rodzinne. Dzięki temu kontynuowane są rodzime tradycje i podtrzymywany wspaniały zawód. Miody pozyskiwane są w sposób tradycyjny, wiosną miód rzepakowy, później lipowy, gryczany, leśny i wielokwiatowy. 29 czerwca 2016 roku Miody Ziemi Oleckiej uzyskały wpis na prowadzoną przez Ministra Rolnictwa i Rozwoju Wsi Listę Produktów Tradycyjnych. Spróbować oleckich miodów będzie można podczas kiermaszów i konkursów odbywających w ramach kalendarza imprez regionalnych promujących żywność naturalną, tradycyjną, lokalną i regionalną województwa warmińsko-mazurskiego np. 9 lipca w Mikołajkach podczas Mazurskiego Festiwalu Rybnego „Rybkę na zdrowie”, 27 sierpnia w Olsztynie podczas Festiwalu Dziedzictwa Kulinarnego Warmii Mazur i Powiśla, czy też 10 września podczas Regionalnego Święta Miodu w Ełku. Więcej informacji z Warmii i Mazur jest na stronie: warminskomazurskie.naszemiasto.pl", "url": "https://olecko.naszemiasto.pl/miody-ziemi-oleckiej-wpisane-na-liste-produktow/ar/c8-3795624", "category": "warmińsko-mazurskie", "sub_category": "Miody", "phrase": "Miody Ziemi Oleckiej"}