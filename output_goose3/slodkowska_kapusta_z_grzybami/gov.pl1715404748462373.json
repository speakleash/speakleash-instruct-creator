{"meta_description": "Produkt wpisany na listę produktów tradycyjnych w dniu 2016-01-19\nW kategorii Gotowe dania i potrawy\nW województwie woj. lubelskim", "title": "Słodkowska kapusta z grzybami - - Portal Gov.pl", "content": "W zależności od naczynia, w którym się znajduje. W zależności od naczynia, w którym się znajduje. Słodków to malowniczo położona wieś w powiecie kraśnickim, na Zachodnim Roztoczu województwa lubelskiego. Bogate w składniki mineralne gleby, przeważające na tym terenie, stworzyły doskonałe warunki do produkcji ogrodniczej, a pobliskie sąsiedztwo obfitujących w grzyby lasów, ciągle zachęcało tutejszych mieszkańców do częstego korzystania z tzw. darów natury, rosnących w jego runie. Tak połączone atuty miejscowej przyrody, która pozwoliła jednocześnie czerpać korzyści i z dobrodziejstwa ziemi i z dobrodziejstwa pobliskich lasów, przyczyniły się do wykreowania specyficznej, miejscowej tradycyjnej kuchni, związanej z tym regionem. Jedną z takich wyjątkowych potraw jest słodkowska kapusta z grzybami, której receptura wytwarzania znana jest na tych terenach od dawien dawna i jest do dziś przekazywana z pokolenia na pokolenie. Bazą potrawy jest kiszona kapusta, która po obgotowaniu mieszana jest z suszonymi leśnymi grzybami, mięsem oraz przyprawami. Wszystkie te składniki potrawy układane są w żeliwnym garnku, wierzch zalepiany jest ciastem, a na koniec potrawa pieczona jest w piecu chlebowym przez ponad 20 godzin. Przy przygotowaniu tej specyficznej potrawy ważne jest dodanie wszystkich jej składników w odpowiednich proporcjach oraz specjalny sposób jej pieczenia, pod ciastem, w piecu chlebowym, który zasadniczo wpływa na jej smak i zapach. Do kapusty czasem dodawano do smaku suszoną lub wędzoną śliwkę. Potrawa ta była znana i przygotowywana już od lat 60-tych XX wieku, a obecnie jest coraz częściej serwowana na świątecznym stole, weselnych obiadach i doniosłych rodzinnych uroczystościach.", "url": "https://www.gov.pl/web/rolnictwo/slodkowska-kapusta-z-grzybami", "category": "lubelskie", "sub_category": "Gotowe dania i potrawy", "phrase": "Słodkowska kapusta z grzybami"}