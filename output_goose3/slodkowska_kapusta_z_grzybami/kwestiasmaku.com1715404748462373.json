{"meta_description": "Kapusta wigilijna z grzybami i suszoną żurawiną. Pyszna kapusta na Wigilię. Wyśmienita jako samodzielne danie lub nadzienie do pysznych pasztecików drożdżowych.", "title": "Kapusta z grzybami i żurawiną", "content": "Pyszne, lekkie, drożdżowe paszteciki z dużą ilością nadzienia. Idealne do gorącego, czerwonego barszczyku. Świetne po upieczeniu, ale równie smaczne odgrzewane. Gotowe paszteciki można zamrozić i wyjmować po kilka sztuk w razie potrzeby. Aby je rozmrozić najlepiej włożyć je na patelnię na najmniejszy ogień i przykryć (pod koniec można uchylić pokrywę). Po 10 minutach będą jak wyjęte z pieca :-) Dzisiejsze paszteciki (a może powinny nazywać się kapuściarze?) zrobiłam z najlepszego drożdżowego ciasta brioche, znanego Wam między innymi z bułeczek odrywanych czy bułeczek hamburgerowych. Paszteciki możemy już piec po półtorej godzinie od wyrobienia ciasta (możemy je też przechować w lodówce do następnego dnia). Ciasto pięknie rośnie, musicie tylko zwrócić uwagę na drożdże aby się spieniły. Najlepsza metoda wyrabiania ciasta to wyrabianie ręczne :-) Nawet jeśli na początku posłużycie się mikserem (mieszadłem), później zagniatajcie też rękami (ciasto drożdżowe \"lubi\" ciepło rąk :-) Na rozwałkowanym cieście kładziemy nadzienie i zwijamy w długie ruloniki, które kroimy na kawałki i pieczemy. Widać to na zdjęciach i jest dość łatwe do zrobienia. W razie problemów - pytajcie, postaram się pomóc. Na potrzeby pasztecików zrobiłam szybką kapustę z grzybami (z mrożonymi podgrzybkami) z dodatkiem żurawiny. Możecie też użyć kapusty z przepisu z poprzedniego roku lub klasycznej tradycyjnej kapusty z suszonymi grzybami. Możecie też użyć innego dowolnego farszu np. kapusty z pieczarkami lub farszem mięsnym.", "url": "https://www.kwestiasmaku.com/kuchnia_polska/wigilia/kapusta_wigilijna_z_podgrzybkami/przepis.html", "category": "lubelskie", "sub_category": "Gotowe dania i potrawy", "phrase": "Słodkowska kapusta z grzybami"}