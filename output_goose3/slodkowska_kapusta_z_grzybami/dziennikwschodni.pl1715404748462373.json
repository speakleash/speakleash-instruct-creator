{"meta_description": "Flaki piaseckie, słodkowska kapusta z grzybami i śmietana tradycyjna z Bychawy. To ostatnie produkty z województwa lubelskiego, które zostały wpisane na Listę Produktów Tradycyjnych (LPT).", "title": "Kapusta, śmietana i flaki czyli nowe produkty z woj. lubelskiego na Liście Produktów Tradycyjnych", "content": "Na ministerialnej liście jest obecnie ponad 1,5 tysiąca pozycji, w tym 156 z naszego regionu.  Tylko w ubiegłym roku minister rolnictwa zarejestrował 24 produkty z Lubelskiego. W kolejce czeka jeszcze 17 wniosków. Kolejne 10 aplikacji sprawdzają pracownicy Departamentu Rolnictwa i Środowiska Urzędu Marszałkowskiego. – To naprawdę dużo, ale liczymy na więcej. Im więcej naszych produktów na liście, tym głośniej o regionie lubelskim – podkreśla marszałek Sławomir Sosnowski. Produkty wpisane na ogólnopolską Listę Produktów Tradycyjnych mogą liczyć na promocję podczas m.in. branżowych targów i kiermaszów. Podczas tych imprez urzędnicy rozdają też cyklicznie wznawiany katalog „W krainie lubelskich produktów tradycyjnych” z przepisami kulinarnymi. Urząd Marszałkowski w Lublinie organizuje też uroczyste gale, podczas których są wręczane producentom laury promocyjne za wpisanie wyrobów na LPT. Najbliższa gala odbędzie się w marcu. Urząd planuje wręczyć ok. 30 takich laurów.", "url": "https://www.dziennikwschodni.pl/lubelskie/kapusta-smietana-i-flaki-czyli-nowe-produkty-z-woj-lubelskiego-na-liscie-produktow-tradycyjnych,n,1000175305.html", "category": "lubelskie", "sub_category": "Gotowe dania i potrawy", "phrase": "Słodkowska kapusta z grzybami"}