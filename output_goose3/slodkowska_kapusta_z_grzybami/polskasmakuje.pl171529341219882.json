{"meta_description": "", "title": "Słodkowska kapusta z grzybami.", "content": "Słodkowska kapusta z grzybami. Na Liście Produktów Tradycyjnych figuruje od 19 stycznia 2016 r. Potrawa ta ma typowe dla bigosu, lekko brązowe zabarwienie, gęstą konsystencję oraz delikatny, słodko-kwaśny smak kapusty. Oprócz włókien kapusty widoczne są w niej drobno posiekane grzyby. Składnikami dania są: kapusta kiszona, wieprzowe mięso (podgardle, karkówka lub łopatka), suszone leśne grzyby (borowiki), cebula, suszone lub wędzone śliwki, pieprz, sól, mąka pszenna do zasmażki, ziele angielskie, liść laurowy, lubczyk i ziołowy pieprz. Istotną rzeczą przy przygotowaniu tej specyficznej regionalnej potrawy jest dodanie wszystkich jej składników w odpowiednich proporcjach oraz charakterystyczny sposób jej pieczenia, pod ciastem, w piecu chlebowym, który zasadniczo wpływa na jej smak i zapach.", "url": "https://www.polskasmakuje.pl/produkt/slodkowska-kapusta-z-grzybami/", "category": "lubelskie", "sub_category": "Gotowe dania i potrawy", "phrase": "Słodkowska kapusta z grzybami"}