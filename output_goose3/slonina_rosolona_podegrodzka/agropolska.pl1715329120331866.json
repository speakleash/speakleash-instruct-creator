{"meta_description": "", "title": "15 regionalnych przysmaków z Małopolski / Aktualne wiadomości z Polski, informacje rolnicze z kraju, wydarzenia / Agropolska", "content": "Kolejne regionalne produkty z Małopolski walczą o wpisanie na na Listę Produktów Tradycyjnych Ministerstwa Rolnictwa i Rozwoju Wsi. Kiełbasa wiejska podegrodzka, pasztet z fasoli z marchewką bądź grzybami, hulajdy i zupa karpielanka – to tylko niektóre z 15 produktów z Małopolski, które walczyć będą o wpis na Listę Produktów Tradycyjnych Ministerstwa Rolnictwa i Rozwoju Wsi. Działająca przy Urzędzie Marszałkowskim Województwa Małopolskiego Rada ds. Produktów Tradycyjnych pod przewodnictwem wicemarszałka Wojciecha Kozaka pozytywnie zaopiniowała kolejne wnioski producentów regionalnych przysmaków, którzy starają się o wpis na ministerialną listę. Wcześniej sprawdziła, czy dany wyrób spełnia wymagania określone w ustawie o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych. Do resortu rolnictwa trafi wniosek o wciągnięcie na listę takich produktów, jak: imbramowska kapusta na żurze, smakołyki z Podegrodzia: szynka domowa, boczek domowy, kiełbasa wiejska, słonina rosolona, a także: mirowska parzybroda, hulajdy, buchta, miodówka ryterska, pasztet z fasoli z marchewką lub grzybami, cwibak z fasoli z bakaliami, dziadki kokuszczańskie, zupa karpielanka, kiełbasa tuchowska i kiełbasa wiejska tuchowska. Warto dodać, że na ministerialnej Liście Produktów Tradycyjnych znajduje się obecnie aż 149 przysmaków z Małopolski.", "url": "https://www.agropolska.pl/aktualnosci/polska/15-regionalnych-przysmakow-z-malopolski,1111.html", "category": "małopolskie", "sub_category": "Mięso świeże oraz produkty mięsne", "phrase": "Słonina rosolona podegrodzka"}