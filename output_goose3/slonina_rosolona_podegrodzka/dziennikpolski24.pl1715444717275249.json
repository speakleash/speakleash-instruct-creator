{"meta_description": "Żywność. Kiełbasa wiejska podegrodzka, pasztet z fasoli z marchewką lub grzybami, hulajdy i zupa karpielanka – to tylko niektóre z 15 produktów, które walczyć będą o wpis na Listę Produktów Tradycyjnych Ministerstwa Rolnictwa i Rozwoju Wsi.", "title": "Chronione dziadki, hulajdy i parzybroda", "content": "Do tej pory na ministerialnej liście jest 149 wyrobów z Małopolski. Więcej ma ich Podkarpacie (194), Pomorze (170) i Lubelszczyzna (152). Wpis na listę polskiego resortu rolnictwa umożliwia starania o nadanie unijnego certyfikatu tradycyjnej żywności. Teraz szansę uzyska m.in. mirowska parzybroda. To zagęszczona zupa z widocznymi kawałkami warzyw, skwarków i ziół oraz oczkami tłuszczu, o słodko-kwaśnym smaku. W niewielkiej wsi Mirów w powiecie chrzanowskim przepis na parzybrodę zachował się dzięki gospodyniom, które skrzętnie przekazywały go między sobą, z pokolenia na pokolenie. W gronie produktów chronionych znajdą się też hulajdy, czyli niewielkie okrągłe kluski ziemniaczane o nieco porowatej powierzchni, zalane mlekiem bądź okraszone stopionym boczkiem lub słoniną ze skwarkami. Tak samo jak dziadki kokluszczańskie – okrągłe kluski o gładkiej lub lekko chropowatej powierzchni, w zależności od rodzaju użytej mąki, z omastą w postaci drobin przyrumienionej słoniny.", "url": "https://dziennikpolski24.pl/chronione-dziadki-hulajdy-i-parzybroda/ar/4714915", "category": "małopolskie", "sub_category": "Mięso świeże oraz produkty mięsne", "phrase": "Słonina rosolona podegrodzka"}