{"meta_description": "", "title": "Chleb na serwatce", "content": "W kuchni nic nie powinno się zmarnować. Ale co zrobić z serwatką pozostałą po produkcji domowego sera? Wykorzystaj jej cenne składniki i na ich bazie upiecz pyszny bochenek! Chleb z gara na serwatce posiada chrupiącą i pięknie zarumienioną skórkę oraz zapach, który skusi niejednego niejadka. Ciesz się pysznym domowym pieczywem każdego poranka. Chleb na serwatce i zakwasie to propozycja na smaczne i zdrowe śniadanie, na którym nie powinno zabraknąć domowego sera. Wybierz mąkę i z jej pomocą upiecz taki chleb, jaki lubisz - pełnoziarnisty, bezglutenowy lub mieszany. Wykorzystaj ten przepis, aby przygotować też pyszne bułeczki na serwatce - w tym celu ciasto podziel i uformuj z niego małe bułki. Posyp je sezamem, makiem lub pozostaw bez dodatków. Kiedy będą już gotowe, ciesz się ich wyjątkowym smakiem i zapachem z bliskimi. Letnią serwatkę połącz z cukrem i z zakwasem z drożdżami. Odstaw na 10 minut. Po tym czasie dodaj mąkę oraz ulubione ziarna. Całość delikatnie wymieszaj za pomocą łyżki, aby wszystkie składniki się ze sobą połączyły, ale jeszcze nie wyrabiaj ciasta. Wymieszane ciasto pozostaw w ciepłym miejscu na ok. 1 h. Następnie, gdy ciasto podwoi swoją objętość, przystąp do wyrabiania masy. Ręce możesz przy tym zwilżać w gorącej wodzie. Wyrabiaj do momentu, aż ciasto będzie jednolite i aksamitne w dotyku. Wyrobioną masę ponownie odstaw w ciepłe miejsce na 1 h. Po tym czasie wnętrze garnka rzymskiego dokładnie wysmaruj masłem>i obsyp mąką (aby chleb nie przywarł do naczynia). Do tak przygotowanego garnka przełóż ciasto i wstaw do nienagrzanego piekarnika. Piekarnik ustaw na 210°C (bez termoobiegu). Przez pierwsze 20 minut piecz chleb pod przykryciem (do wyrośnięcia). Następnie zdejmij pokrywę, zmniejsz temperaturę w piekarniku do 190-200°C i piecz chleb przez ok. 40 minut, by skórka zarumieniła się na złoty kolor. Jeśli po uderzeniu palcem w chleb usłyszysz „pusty” odgłos, będzie to oznaczać, że chleb jest już gotowy. Po wyjęciu chleba z garnka połóż go na deseczce do góry nogami, co ułatwi jego odparowywanie.", "url": "https://browin.pl/przepisnik/przepis/chleb-na-serwatce", "category": "pomorskie", "sub_category": "Wyroby piekarnicze i cukiernicze", "phrase": "Kociewski chleb wiejski na serwatce"}