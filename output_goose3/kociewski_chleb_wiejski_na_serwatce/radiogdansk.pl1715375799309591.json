{"meta_description": "", "title": "Ponad 50 wystawców z Pomorza zaprezentowało tradycyjne pomorskie produkty. Sentymentalne święto smakoszy w Oliwie", "content": "Dla jednych to smaki dzieciństwa, dla innych po prostu doskonałej jakości produkty, którymi warto się delektować. W Gdańsku Oliwie trwa XIII Pomorskie Święto Produktu Tradycyjnego. Impreza zorganizowana na placu przed katedrą zgromadziła ponad 50 wystawców z Pomorza. Oferują ciasta, wędliny, nalewki, a nawet kaszubskie truskawki. Kolory i aromaty skutecznie przyciągają mieszkańców. Jak mówią – kupują, bo to aromatyczna żywność bez konserwantów. Kolejki, zwłaszcza po wędliny ustawiały się od samego rana. Do zdobycia są też specjały, znajdujące się na liście ponad 170 produktów tradycyjnych Województwa Pomorskiego. – Chleb wiejski na serwatce, drożdżówka kiszona, pieróg z gomółką, szandar kociewski, salceson z grzybów leśnych, sok z kwiatu bzu – wylicza Elżbieta Duchnowicz z Koła Gospodyń Wiejskich Osówek. Jak zaznacza Krzysztof Pałkowski z Wydziału Środowiska i Rolnictwa Urzędu Marszałkowskiego w Gdańsku, to impreza także dla samych wystawców, którzy mają szansę zaprezentować swoje produkty i wymienić doświadczeniami. W niedzielę wręczono także nagrody w Konkursie Kulinarnym o Bursztynowy Laur Marszałka Województwa Pomorskiego „Pomorskie Smaki”. W kategorii potrawa zdobyły je Klopsy Królewieckie przygotowane przez Kafebe Coffe & Bistro. Wśród produktów pochodzenia zwierzęcego zwyciężył ser werderkase mleczarni w Skarszewach. Chleb długo fermentujący pszenny z pracowni wypieków Magdaleny Kuczyńskiej zdobył nagrodę w kategorii produkt pochodzenia roślinnego. Nagrodzono też jopenbier z browaru PG4 oraz powiślańską śliwkę w occie z Gospodarstwa Agroturystycznego Rakowiec Elżbiety i Ryszarda Szczukowskich.", "url": "https://radiogdansk.pl/wiadomosci/2019/06/09/ponad-50-wystawcow-z-pomorza-zaprezentowalo-tradycyjne-pomorskie-produkty-sentymentalne-swieto-smakoszy-w-oliwie/", "category": "pomorskie", "sub_category": "Wyroby piekarnicze i cukiernicze", "phrase": "Kociewski chleb wiejski na serwatce"}