{"meta_description": "", "title": "Chleb na serwatce", "content": "Ostatnio trochę Was zaniedbałam - przyznaję się bez bicia! W kolejce na opublikowanie czeka mnóstwo przepisów, tylko z czasem jakoś krucho przez ostatnie dni... Ale już nadrabiam zaległości! Dzisiaj mam dla Was przepis na rewelacyjny chleb na serwatce - koniecznie musicie go upiec. Serwatka to produkt, który pozostaje nam po zrobieniu sera - zazwyczaj ją wylewamy, ale niesłusznie. Bo serwatka nie tylko ma wiele cennych składników odżywczych, ale również świetnie sprawdza się jako jeden ze składników pysznego chleba z chrupiącą skórką. To co, wypróbujecie przepis? :) Letnią serwatkę łączymy z cukrem oraz drożdżami - całość dokładnie mieszamy do czasu aż drożdże się rozpuszczą. Następnie dodajemy obydwa rodzaje mąki oraz sól i wyrabiamy gładkie ciasto. Ciasto jest dobrze wyrobione jeśli zaczyna odchodzić od brzegów miski. Miskę z wyrobionym ciastem przykrywamy ściereczką i odstawiamy na około 60 minut w ciepłe miejsce do wyrośnięcia. Po tym czasie z ciasta formujemy okrągły bochenek i wkładamy go miski wyłożonej ściereczką i oprószonej mąką. Jeśli macie specjalny koszyk do wyrastania chleba, to oczywiście użyjcie koszyka. Tak uformowany bochenek odstawiamy na około 30 minut. Wyrośnięty chleb przekładamy na rozgrzany kamień, nacinamy go na wierzchu i pieczemy przez około 35-40 minut w temperaturze 200 stopni C. Oczywiście chleb można upiec również na zwykłej blasze, a nie na kamieniu do pieczenia. Drogi Czytelniku, jeśli wykorzystałeś ten przepis, zapraszam Cię do przesłania zdjęcia chleba na adres mailowy: anna.m.loska@gmail.com. Zdjęcie zostanie dołączone do albumu na Facebooku z potrawami wykonanymi przez Czytelników.", "url": "http://kulinarne-rozkosze.blogspot.com/2016/09/chleb-na-serwatce.html", "category": "pomorskie", "sub_category": "Wyroby piekarnicze i cukiernicze", "phrase": "Kociewski chleb wiejski na serwatce"}