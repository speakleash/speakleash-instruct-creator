{"meta_description": "Przepis na tradycyjny barszcz wigilijny na zakwasie z buraków. Yo mój sprawdzony i pyszny barszcz czerwony wigilijny, który można pić z filiżanki lub też podać z uszkami. Uwielbiam ten barszczyk wigilijny.", "title": "Barszcz czerwony wigilijny", "content": "Dopracowany przez lata do perfekcji. Tradycyjny, intensywny i esencjonalny. Taki powinien być barszcz czerwony wigilijny na prawdziwym, domowym zakwasie buraczanym. Zapraszam po sprawdzony, świąteczny przepis. Szklanka ma u mnie pojemność 250 ml. Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się jaka mniej więcej ilość w jest potrzebna do zrobienia danego dania. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć inną ilość kalorii niż te, których użyłam ja. Z podanej ilości składników otrzymasz około 1500 ml barszczu czerwonego wigilijnego. * Zacznij od suszonych grzybków. Możesz je sobie przygotować już dzień wcześniej. Wystarczy 20 gramów suszonych grzybów zalać niecałą szklanką wody i zostawić na noc do namoczenia. Ja dodatkowo gotuję grzyby około 5 minut razem z wodą, w której się moczyły. Takie grzyby również można dodać do barszczu lub wykorzystać do innych świątecznych przepisów takich jak np. pierogi z kapustą i grzybami. Do garnka wlej 1,5 litra wody lub domowego, delikatnego bulionu z warzyw. Buraki i marchewkę umyj, obierz i pokrój w plasterki. Pietruszkę i pora pokrój na kilka części i również dodaj do zupy. Dodaj ziarna ziela oraz pieprzu i liść laurowy. Gotuj zupę pod przykryciem około 1,5 h licząc od momentu jej zagotowania. Po tym czasie wszystkie składniki zupy odcedź (nie będą już potrzebne). Barszcz dodatkowo przecedź przez sitko. Do wywaru dodaj szklankę zakwasu - zakwas z buraków. Dolej również wywar z grzybów oraz wsyp łyżeczkę cukru i sporą szczyptę soli. Od tego momentu nie gotuj już barszczu. Do podania możesz go tylko lekko podgrzewać. Zakwas buraczany nie jest konieczny przy szykowaniu barszczu wigilijnego. Barszcz możesz ugotować z wymienionych składników pomijając zakwas. Wówczas trzeba go na koniec lekko doprawić większą ilością soli i pieprzu. Barszcz bez zakwasu jest delikatniejszy. Zakwas nadaje bardziej intensywną barwę zupie. Barszcz wigilijny z zakwasem ma nie tylko głębszy smak, jest też ostrzejszy. Polecam sprawdzać smak barszczu podczas dodawania zakwasu, by nie był za ostry od czosnku. Z czym podawać barszcz? Barszcz czerwony wigilijny można rozlewać do filiżanek i pić sam do posiłku. Można go też podawać z uszkami, do pierogów, lub też do krokietów.", "url": "https://aniagotuje.pl/przepis/tradycyjny-barszcz-wigilijny", "category": "wielkopolskie", "sub_category": "Gotowe dania i potrawy", "phrase": "Barszcz czerwony czysty na wywarze grzybowym"}