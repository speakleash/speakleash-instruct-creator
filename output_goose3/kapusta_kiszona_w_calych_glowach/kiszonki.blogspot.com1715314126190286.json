{"meta_description": "", "title": "Kapusta czerwona kiszona w całych główkach i ćwiartkach", "content": "Kiszenie kapusty w całych głowach jeszcze dziś zdarza się na wsi. Taką kapustę przeznacza się przede wszystkim na gołąbki. Oczywiście do kiszenia w ten sposób potrzebna jest duża beczka, a główki umieszcza się w masie kapusty szatkowanej. Można jednak kisić także większe kawałki kapusty w solance.Jeszcze w listopadzie nabyłam na targu kilka małych główek czerwonej kapusty. Średnica największej z nich nie przekraczała 10 cm. Byłam bardzo ciekawa, czy uda się ukisić je w całości. Na ten cel przeznaczyłam dużą szklaną beczkę, niestety bez przykrywki. Żeby wszystko się zmieściło, część główek przekroiłam (na gołąbki i tak były za małe, więc nie zależało mi na całych liściach). Beczkę zamknęłam kawałkiem mocnej folii i gumką.Niedługo później kapusta, początkowo dobrze umocowana na dnie, zaczęła wypływać do góry, a woda zabarwiła się na fioletowo. Powierzchnia była czysta - mimo niezbyt szczelnego zamknięcia (folia i gumka nie mogą przecież równać się z solidnym zamknięciem weków) nie pojawiły się żadne oznaki psucia ani pleśnie, także zapach był w porządku. Dałam jej ponad miesiąc czasu. Wyszła bardzo dobrze.kilka małych główek czerwonej kapusty,sól kamienna,woda.Główki kapusty - w całości lub przekrojone na połówki/ćwiartki włożyć do dużego słoja. Zalać odpowiednią ilością solanki, tak by były przykryte wodą. Proporcja: łyżka soli na litr wody.Pierwszą ćwiartkę kapusty wyłowiłam po 36 dniach. Okazała się dobrze ukiszona. Z wyglądu szklista, jednolicie różowa (brak białych fragmentów liści charakterystycznych dla świeżej kapusty).Kapustę poszatkowałam i zrobiłam z niej sałatkę z pomarańczami i zielonymi oliwkami - zaskakujący i fajnie skomponowany smak.Część kapusty wykorzystałam do zupy. Okazała się jednak dość twarda, tzn. dodałam ją pod koniec gotowania, a trzeba było wcześniej.Zrobiłam też kapustę podsmażoną z kaszą i korzennymi przyprawami - wyszła bardzo fajnie i była miększa niż ta w zupie.Dwie główki poszatkowałam i zamroziłam, korzystając z tego, że na balkonie było zimniej niż w zamrażalniku. Po kilku dniach udusiłam - kapusta czerwona mimo kiszenia i mrożenia zachowuje jędrność, więc wyszła dość chrupiąca.", "url": "http://kiszonki.blogspot.com/2017/01/kapusta-czerwona-kiszona-w-caych.html", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kiszona w całych głowach"}