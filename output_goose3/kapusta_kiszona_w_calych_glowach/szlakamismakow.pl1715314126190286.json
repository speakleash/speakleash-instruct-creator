{"meta_description": "", "title": "Kiseli kupus - kiszona główka kapusty", "content": "O istnieniu produktu o nazwie „Kiseli kupus” (całej główce ukiszonej kapusty) dowiedziałem się podczas mojej niedawnej wizyty w Niemczech. Chociaż tak naprawdę produkt ten zupełnie nie jest związany z naszymi zachodnimi sąsiadami. Takie właśnie kulinarnego „odkrycia” doświadczyłem podczas niedawnej wizyty u mojego wujaszka we Frankfurcie. Kupiłem w małym przydrożnym warzywniaku kiszoną główkę kapusty. Jak się później okazało można ją tam dostać praktycznie przez cały rok. Oczywiście przywiozłem swoją zdobycz do domu z wielkim uśmiechem na twarzy 🙂 Niby nic nadzwyczajnego – kiszona kapusta jak to kiszona kapusta, ale w takiej postaci (cała ukiszona główka) nigdy jeszcze nie udało mi się jej kupić. Podczas wymiany naszych kulinarnych doświadczeń dowiedziałem się od wuja, że z takiej właśnie kapusty robił pyszne gołąbki. I faktycznie miał rację – gołąbki z niej są przepyszne. A podane z sosem grzybowym są doskonałe w smaku – po prostu uczta dla podniebienia. Po głębszej analizie tego kiszonego produktu wiem już, że, jeżeli się człowiek trochę postara to i u nas można kupić takie ukiszone główki lub w bardzo łatwy, szybki i domowy sposób ukisić same liście na gołąbki. Ale o tym troszkę niżej. Kiseli kupus – cała kiszona główka kapusty to typowa specjalność bałkańska. Jest bardzo znana i popularna w północnej Chorwacji – Slavonii gdzie przyrządza się z niej faszerowane mięsem liście zwane „Sarma”. Takie nasze gołąbki tylko z dużą przewagą w farszu -mięsa nad ryżem. Kiszona kapusta w główce smakuje praktycznie jak nasza kwaszona, ma tylko inną postać. Kupić ją można w hermetycznie zamkniętych woreczkach i ma dość długi termin przydatności do spożycia. Na Bałkanach można ją jeszcze dostać w postaci samych przygotowanych liści lub liści w słoikach. Podstawowym sposobem na kiszenie kapusty na Bałkanach jest właśnie kiszenie jej w całości. Wykrawa się z niej głąb a w to miejsce sypie sól. Następnie układa się główki w beczce. Po zalaniu wodą rozpoczyna się identyczny proces kiszenia, jak w przypadku naszej szatkowanej kapusty. Oprócz gołąbków przyrządza się z niej również tzw. sałatkę zimową. Kapustę kroi się „grube”kawałki, posypuje wędzoną papryką w proszku i polewa oliwą z oliwek. Oczywiście można ukisić taką główkę samemu. Nie wymaga to żadnych specjalnych umiejętności. Czas kiszenia zależy od temperatury i wielkości kapusty. Oczywiście im dłużej kisimy, tym kapusta będzie kwaśniejsza. Nacinamy głąb lub go wydrążamy, tak żeby było wyraźne zagłębienie. Dobieramy na tyle duże naczynie żeby pomieściło całą główkę. Kapustę wkładamy do naczynia.  Przygotowujemy zalewę – na każdy litr wody dajemy 27 gram soli. Zagotowujemy i czekamy aż trochę ostygnie. Zalewamy zalewą główkę kapusty. Główka powinna być całkowicie przykryta. Kapusta nie może wypływać na powierzchnię. Obciążamy ją a następnie szczelnie przykrywamy.  Podczas kiszenia co jakiś czas należy uchylić naczynie i zamieszać zalewę.  Kapusta powinna być gotowa po około 9-10 dniach. Przepis na „Kiszone liście kapusty” znalazłem na blogu „Smakowe Kubki” Jest to fajna i szybka alternatywa , gdy nie chcemy kisić całej główki. Potrzebny jednak do tego będzie sok z kiszonej kapusty (z zaprzyjaźnionego warzywniaka) Kapustę należy sparzyć a liście obrać, tak jak na zwykłe gołąbki. Nie należy ich parzyć zbyt długo. Każdy liść posypujemy leciutko solą i układamy jeden na drugim pozostawiając na ok. 15 minut (liście dodatkowo zmiękną) I teraz mamy dwie możliwości albo • posolone liście układamy w garnku kamiennym, zalewamy sokiem z kapusty, przykrywamy talerzem i obciążamy. • lekko składamy po 4 -jeden w drugi i układamy warstwami w dużym słoju.  Zalewamy sokiem z kiszonej kapusty i przykrywamy słój niezbyt szczelnie.  Po około 3 dniach kapustę dobrze jest przepakować do osobnego słoja, który można już dobrze dokręcić. Liście pozostawiamy w temperaturze pokojowej. Po 4-5 dniach powinny być gotowe.", "url": "https://szlakamismakow.pl/kiseli-kupus-kiszona-glowka-kapusty/", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kiszona w całych głowach"}