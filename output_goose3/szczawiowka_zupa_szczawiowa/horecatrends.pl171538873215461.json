{"meta_description": "", "title": "Dlaczego zupę szczawiową podaje się z jajkiem i śmietaną? Jest konkretny powód", "content": " • Zupę szczawiową można przygotować w wersji na ciepło oraz jako chłodnik. • Jajko i śmietana są podawane z zupą szczawiową nie bez powodu. • Liście szczawiu w dużych ilościach mogą zaszkodzić osobom z niektórymi schorzeniami. Zupa szczawiowa to element tradycyjnej kuchni polskiej. Szczawiówka jest lekko kwaskowata i szczególnie popularna wiosną i w lecie, bowiem wtedy (maj i czerwiec) kwitnie szczaw zwyczajny odmiany ogrodowej, na którym zupa bazuje. Poza sezonem do stworzenia zupy szczawiowej używa się koncentratu. A poza Polską - zupa szczawiowa jest jedzona także w innych krajach Europy Wschodniej, a także jest popularna w kuchni żydowskiej. Odmiana ogrodowa szczawiu, w odróżnieniu od odmiany botanicznej, ma mniej kwaśne, większe i bardziej mięsiste liście, dzięki czemu można ich użyć więcej przygotowując potrawę. Ważne, aby wykorzystać świeże liście, szczaw bowiem nie nadaje się do dłuższego przechowywania. Przed przystąpieniem do przygotowania zupy liście należy przebrać oraz umyć pod bieżącą wodą. Restauracja, bar, kawiarnia - szukasz lokalu do wynajęcia lub na sprzedaż? Zobacz oferty na PropertyStock.pl Zupa szczawiowa nie dla wszystkich? Przeciwwskazania Liście szczawiu w dużych ilościach mogą zaszkodzić osobom cierpiącym na kamicę nerkową, artretyzm lub reumatyzm. Mają w sobie szczawian potasu, wiążący się w organizmie z wapniem, razem tworząc szczawian wapnia, nierozpuszczalny i nieprzyswajalny. Warto pamiętać również o tym, że kwas szczawiowy obecny jest także w botwince, rabarbarze czy szpinaku, dlatego też lepiej unikać łączenia tych składników podczas komponowania dań w kuchni. Są dwa główne rodzaje zupy szczawiowej, jakie spotyka się w gastronomii. Pierwsza wersja to zupa szczawiowa na ciepło, tworzona na wywarze mięsnym, a druga to chłodnik. Wersja na ciepło powstaje na bulionie lub rosole, oczywiście w towarzystwie szczawiu, ale także gotowanych warzyw korzeniowych, jak ziemniaki czy marchew. Sam szczaw do zupy również bywa przygotowywany na różne sposoby, poprzez np. mielenie liści w maszynce lub krojenie ich i smażenie na maśle, przed dodaniem do zupy. Zupę szczawiową na ciepło zabiela się śmietaną, która powinna być kwaśna, a dodatkowo kwaśność reguluje się sokiem z cytryny. Wśród dodatków zwykle pojawiają się jajka na twardo i koperek. Mniej czasochłonny w przygotowaniu jest chłodnik, który najczęściej składa się jedynie ze szczawiu, śmietany oraz pieprzu. W tej wersji liście szczawiu doprowadza się do wrzenia w osolonej wodzie, po czym dodaje ww składniki i pozostawia do schłodzenia. Chłodnik szczawiowy również dobrze komponuje się z jajkami na twardo, ale także z podanymi osobno ziemniakami z koperkiem. Jajko i śmietana są podawane z zupą szczawiową nie bez powodu. Wapń w nich zawarty ma za zadanie zneutralizowanie w pewnym stopniu działania kwasu. Minimalizuje także szkodliwy wpływ szczawiu na ściany żołądka. Guru polskiej gastronomii Robert Makłowicz swój przepis na szczawiową opiera na ukraińskim \"zielonym\" barszczu. Jest to mocno rozbudowana w składniki wersja, gdzie pojawiają się oprócz szczawiu i mięsa (w tym wypadku z kaczki), także liście botwiny, a nawet pomidor. Krok 1. Najpierw należy przygotować wywar z kaczki, zalewają mięso wodą w garnku i gotując ok godzinę. Wywar po odcedzeniu należy ostudzić. Krok 2. Cebulę posiekać, marchew zetrzeć na grubych oczkach. Tłuszcz z wywaru wykorzystać do podsmażenia warzyw, ewentualnie uzupełniając masłem. Podgrzać ponownie wywar i dodać do niego warzywa z patelni. Krok 3. Szczaw i botwinę drobno posiekać po umyciu i dodać do zupy. Pomidora dodać ścierając go, uzupełnić przyprawami. Na samym końcu gotowania dodać koperek i posiekany szczypiorek. Krok 4. Podawać z łyżką śmietany, ćwiartką jajka na twardo. Można postawić również na takie dodatki jak ciemne pieczywo i solona słonina.", "url": "https://www.horecatrends.pl/gastronomia/114/dlaczego_zupe_szczawiowa_podaje_sie_z_jajkiem_i_smietana_jest_konkretny_powod,14664.html", "category": "kujawsko-pomorskie", "sub_category": "Gotowe dania i potrawy", "phrase": "Szczawiówka (zupa szczawiowa)"}