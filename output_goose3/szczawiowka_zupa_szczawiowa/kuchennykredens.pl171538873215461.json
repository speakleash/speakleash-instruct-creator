{"meta_description": "Przepis na pyszną, staropolską zupę o charakterystycznym, lekko kwaskowym smaku. Podana z jajkiem i zabielona śmietaną będzie pomysłem na pyszny obiad!", "title": "Zupa szczawiowa", "content": "Dziś kolejna propozycja na letni obiad, jak znalazł na obecnie panujące w Polsce upały a jednocześnie mała podróż kulinarna za sprawą zupy, która w polskiej tradycji kulinarnej przetrwała właściwie od jej początków. Zupa lekka choć przez dodatek wkrojonych warzyw wystarczająco syta, tania a w dodatku o iście słowiańskim rodowodzie – mowa dziś będzie o zupie przygotowywanej na bazie szczawiu. Mi zupa szczawiowa bardzo kojarzy się z latem choć przyznam, że sięgam po nią również od czasu do czasu przez cały rok posiłkując się wówczas szczawiem w formie zapasteryzowanej – tak spreparowane liście kupić możemy w niemal każdym sklepie lub przygotować samodzielnie z zebranych latem świeżych liści tej wyjątkowej rośliny. Szczaw używany był już w starożytnym Egipcie i Rzymie, obecnie spożywany jest również w różnych formach w kuchni francuskiej, żydowskiej oraz wschodnioeuropejskich głównie jednak jako dodatek do sałatek. Jednym z ciekawszych pomysłów na jego wykorzystanie z jakim się zetknęłam są serbskie zelene sarmice, czyli zawinięte w liście szczawiu mięso mielone przypominające greckie dolmades. Wzmianki jednak o spożywaniu szczawiu w formie zupy czy jak raczej powinnam powiedzieć – polewki na terenach dawnej Polski, a także jego przechowywaniu (w formie kiszonej) sięgają już pierwszych wieków naszej ery – jest to zatem doskonały przykład kuchni tradycyjnej, choć niestety mam wrażenie coraz rzadziej już pojawiający się w codziennym menu polskich rodzin. Domniemywać zatem możemy, że obok pokrzywy, barszczu czy lebiody, szczaw już od wieków był uzupełnieniem podstawowej diety plemion słowiańskich, prawdopodobnie dzięki swej dostępności – szczaw jest przecież chwastem i nawet ten uprawny – jest rośliną zupełnie niewymagającą. Choć w tamtym czasie przygotowywana zapewne nieco odmiennie, sam pomysł na zupę szczawiową wyrył siż w polskiej sztuce kulinarnej bardzo mocno a przepisy na nią znależć możemy niemal w każdej książce kucharskiej lub poradniku pani domu. I nic w tym dziwnego, bo przygotowuje się ją bardzo szybko, jest tania a jednocześnie wyrazista w smaku. Przepisy XIX-wieczne, takie jak ten Marii Ćwierczakiewiczowej zalecają zaciągniecie zupy śmietaną roztartą z maką i podawanie bez żadnych dodatków. Już w książce Marii Ochorowicz-Monatowej z początku XX wieku jednak poleca się ją podawać z ugotowanym na twardo jajkiem. Ja dodatkowo lubię uzupełnić ją jeszcze pokrojonymi w kostkę ziemniakami, które dobrze uzupełniają smak szczawiu i czynią zupę o wiele bardziej pożywną. Jako, że szczawiówka to zupa typowo wiejska która raczej nie pojawiała się na dworskich stołach, mogę sobie jedynie wyobrazić, że również w dawnych czasach spożywana była prawdopodobnie wraz z warzywami właśnie* i mięsem, na których gotował się wywar – do pracy w polu trzeba przecież było nie lada energii! *Pisząc o warzywach nie mam na myśli oczywiscie samych ziemniaków – te bowiem w tamtym okresie w Polsce były zupełnie nieznane. Wywar gotowany był zatem zapewne na marchwii, pasternaku czy innych warzywach korzeniowych, których też użyję w dzisiejszym przepisie. Piszę o wyjątkowości szczawiu ze względu zarówno na jego charakterystyczny smak, tak przecież unikatowy wśród różnych kuchni świata jak również na walory zdrowotne. Roślina ta jest bowiem bogata w witaminy A i C, flawanoidy, witaminy z grupy B, a także magnez, wapń, krzem i żelazo, choc z jej ilością w diecie nie należy przesadzać. Szczaw pobudza apetyt, działa lekko moczopędnie i krwiotwórczo. Zawarte w nim składniki wspomagają gojenie się ran a także usprawniają pracę wątroby i woreczka żółciowego – dlatego też pewnie już w starożytnym Rzymie używany był w formie naparu jako środek na złagodzenie dolegliwości trawiennych. Duże stężenie witaminy C czyni go również wspaniałym remedium na szkorbut. Obok dobroczynnych składników, liście szczawiu zawierają, tak jak o zresztą szpinak, kwas szczawiowy który spożywany w dużych ilościach zaburzać może przyswajanie wapnia a także sprzyjać powstawaniu kamieni żółciowych. Z tego też powodu zaleca się ograniczanie (ale niekoniecznie wykluczenie) go w diecie osób cierpiących na kamicę nerkową, artretyzm i reumatyzm. Bezpieczna “dawka” dla zdrowego człowieka to spożywanie dań zawierających kwas szczawiowy nie cześciej niz 2 x w tygodniu, nie sadzę zatem by ktos takie ilości przekraczał.. Dla wszystkich, którzy jednak podobnych przeciwwskazań nie mają serdecznie polecam ten szybki, zdrowy i jakże prosty sposób na wykorzystanie kolejnego z letnich darów natury. Nie wiem również na ile uzasadniona teza ta jest z medycznego punktu widzenia, jednak spotkałam się z opinią iż zabielenie zupy solidną ilością porządnej gęstej śmietany zapobiega potencjalnie negatywnym skutkom zawartych w niej szczawianów. Jak widać, kobiety już 2000 lat temu wiedziały jak zadbać o zdrowie swoich najbliższych – zachęcam zatem gorąco do wypróbowania tego starego przepisu.", "url": "http://www.kuchennykredens.pl/zupa-szczawiowa/", "category": "kujawsko-pomorskie", "sub_category": "Gotowe dania i potrawy", "phrase": "Szczawiówka (zupa szczawiowa)"}