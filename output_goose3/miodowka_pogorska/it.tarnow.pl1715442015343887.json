{"meta_description": "", "title": "Smaki doliny Dunajca: konfitura, miodówka, sok i kukiełki", "content": "Cztery kolejne przysmaki z naszego regionu trafią na listę produktów tradycyjnych Ministerstwa Rolnictwa i Rozwoju Wsi. Tym razem są to: zakliczyński sok malinowy, konfitura borówkowo-jabłkowa, wojnickie kukiełki oraz miodówka pogórska. Potrawy oczarowały już podniebienia rady ds. produktów tradycyjnych, działającej pod przewodnictwem Wojciecha Kozaka, wicemarszałka Małopolski. Pierwsze trzy wyroby zostały zaprezentowane przez Lokalną Grupę Działania Dunajec-Biała.  – To wyróżnienie jest prestiżowe i ważne z punktu widzenia promocji oraz kultywowania tradycji naszego regionu – mówi Barbara Zych z LGD Dunajec-Biała. Stowarzyszenie ma dobrą passę W styczniu na listę produktów tradycyjnych wprowadzono: dżem z płatków róż, ogórki kiszone w studni, wołowinę z krowy rasy polskiej czerwono-białej oraz rzuchowskie wino domowe i masło. Teraz przyszedł czas na kolejne smakołyki. Konfitura borówkowo–jabłkowa jest robiona z jabłek papierówek i czarnej jagody. Oczywiście bez żadnych konserwantów.  Sekretu pysznego smaku zakliczyńskiego soku malinowego nie da się skopiować. – Dolina Dunajca jest często spowita gęstą mgłą , co wpływa na smak. Owoce są przez to bardziej soczyste – podkreśla Barbara Zych.  Ostatni z produktów, czyli wojnickie kukiełki, to półsłodka bułka maślana. Wypiek składa się z: mleka, masła lub margaryny, soli, kminku, cukru, jajka, gałki muszkatołowej i drożdży. Co ciekawe, wojnickie kukiełki są bohaterami jednej z powiastek Stanisława Jachowicza, urodzonego w 1796 r. znanego polskiego bajkopisarza i działacza społecznego. “Wojnickie kukiełki, przysmaczek dla dziatek, Na boku esiki, a na środku kwiatek (…)” – pisał artysta.  Miodówka pogórska to drugi po siuśpaju produkt z gminy Tarnów, który trafił na ministerialną listę. Producentem nalewki jest Robert Kozioł.  – Przepis odkryłem w babcinej spiżarni. Nalewka jest robiona z miodu spadziowego i dodatku mieszanki ziół oraz przypraw. Stąd ten specyficzny, słodko-kwaśny i ostry smak – tłumaczy producent.", "url": "https://www.it.tarnow.pl/smaki-doliny-dunajca-konfitura-miodowka-sok-i-kukielki/", "category": "małopolskie", "sub_category": "Napoje (alkoholowe i bezalkoholowe)", "phrase": "Miodówka pogórska"}