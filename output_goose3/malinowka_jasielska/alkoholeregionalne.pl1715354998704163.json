{"meta_description": "Przepis na orzechówkę jasielską", "title": "Przepis na orzechówkę jasielską | Alkohole Regionalne.pl", "content": "Orzechówka należy do klasycznych, tradycyjnych nalewek, których przepisy można znaleźć w wielu, jeśli nie we wszystkich regionach naszego kraju, stąd niełatwo wybrać przepis na orzechówkę. Nalewce tradycyjnie przypisuje się zdrowotne działanie na trawienie, co niewątpliwie zwiększa jej popularność. Przepis jest wzorowany na przepisie na orzechówkę jasielską z publikacji „Smaki Nowej Galicji” (red. E. Kucharczyk, Lokalna Grupa Działania Nowa Galicja). Przepis na nalewkę z orzechów jest wzorowany, dlatego, że robiąc tą nalewkę od kilku lat rzadko robię ten trunek dokładnie zgodnie z przepisem, jeśli chodzi o ilość słodyczy. Raz nie dodaję cukru, a czasem w ogóle robię w wersji bez cukru i miodu, jeśli chcę otrzymać napój bardziej leczniczy niż smakowy. Za orzechami najlepiej zacząć rozglądać się w czerwcu, ponieważ zależnie od regionu kraju i pogody, można nieco wcześniej niż stricte na przełomie czerwca i lipca znaleźć odpowiednie owoce orzecha. Orzechy muszą być zielone i miękkie, chociaż raz zrobiłem z owocami lekko brązowymi w środku i efekt też był właściwy (nalewka orzechowa była w wersji leczniczej, czyli pitej w bardzo małych porcjach). Na wstępie należy założyć rękawiczki w celu uniknięcia trudno zmywalnych plam z orzechów. Potem dwadzieścia zielonych, jeszcze miękkich orzechów należy pokroić w ćwiartki. Następnie wsypujemy orzechy do słoja i zalewamy mieszanką 1/3 litra czystej wody i 2/3 litra spirytusu (można użyć zamiast tego po prostu adekwatnej ilości wódki). Tak przygotowany nalew trzeba odstawić na nasłonecznione miejsce np. na okno na 1-2 miesiące i co jakiś czas potrząsać naczyniem. Następnie należy zlać otrzymany alkohol do butelek, które należy odstawić do ciemnego i chłodnego miejsca. Do pozostałych orzechów według przepisu należy dodać pół kilograma cukru i szklankę miodu. Jeśli ktoś chce uzyskać mniej słodką nalewkę, wystarczy szklanka miodu. Naczynie z orzechami, cukrem i miodem należy trzymać tak długo aż cukier lub/i miód się rozpuszczą. Codziennie należy naczynie potrząsać. Powstałą mieszankę należy zmieszać ze zlanym wcześniej alkoholem. Tak utworzony trunek należy znowu odstawić na 1 miesiąc w ciemne i chłodne miejsce. Na koniec uzyskaną orzechówkę można już zlać ostatecznie do butelek. Efektem powyższych działań będzie tradycyjna, regionalna nalewka o oryginalnym ciemnozielonym kolorze i zdrowotnym oddziaływaniu dla żołądka.", "url": "http://alkoholeregionalne.pl/przepis-na-orzechowke-jasielska", "category": "podkarpackie", "sub_category": "Napoje (alkoholowe i bezalkoholowe)", "phrase": "Malinówka jasielska"}