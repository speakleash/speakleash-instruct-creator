{"meta_description": "", "title": "Gęsie żołądki duszone (gęsie pipki) | cuda regionu", "content": "Już w prasie w latach 50. XX w. znajdujemy liczne wzmianki na temat przygotowywanej w Siewierzu pieczonej gęsiny. Obok gęsi przygotowywano również potrawy z gęsich podrobów tj. pasztety lub gęsie pipki, czyli duszone w warzywach i polewane gęsim tłuszczem gęsie żołądki. Podroby gęsie są często wymieniane w książkach kulinarnych, co świadczy to o tym, że trwale wpisały się w polską tradycję kulinarną. W Siewierzu gęsie żołądki przygotowywane są według dawnej receptury z gęsi hodowanych i karmionych tradycyjnie. Potrawa serwowana na uroczystościach rodzinnych, w domowym zaciszu i wielu siewierskich restauracjach stała się wizytówką gastronomiczną Siewierza. Przepis na tą potrawę znajdujemy między innymi w książce kulinarnej: „Zbiór przepisów potraw regionalnych województwa śląskiego” wydanej przez Śląską Organizację Turystyczną.", "url": "http://cudaregionu.fundacja-hereditas.pl/2022/08/07/gesie-zoladki-duszone-gesie-pipki/", "category": "śląskie", "sub_category": "Mięso świeże oraz produkty mięsne", "phrase": "Żołądki z gęsi po siewiersku"}