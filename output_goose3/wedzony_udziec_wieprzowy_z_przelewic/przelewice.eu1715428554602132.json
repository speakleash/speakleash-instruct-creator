{"meta_description": "", "title": "„Wyprawa po złote runo” | Przelewice", "content": "Najpierw makijaż, potem zajęcie miejsca przy stole w studio nr 2, podłączenie do mikrofonów, reflektory i „akcja!”. Tak ziściło się marzenie wielu osób o specjalnym wydaniu programu „Sprawa dla reportera”, poświęconym problemowi niechcianych hodowli norki amerykańskiej w naszym regionie. Pojechało nas w sumie 15 osób z Miedzynia, Lipian, Rościna i Przelewic, aby wziąć udział w nagraniu programu redaktor Elżbiety Jaworowicz. Po drugiej stronie studia zasiedli: przewodniczący Sejmowej Komisji Rolnictwa i Rozwoju Wsi Krzysztof Jurgiel, poseł Zbigniew Dolata, przedstawiciele Związku Hodowców Zwierząt Futerkowych, przedstawiciele „Otwartych klatek”, burmistrz Myśliborza oraz osoby stale biorące udział w tym programie – pani mecenas Maria Wentlandt-Walkiewicz oraz dwoje dziennikarzy. Wywiązała się gorąca dyskusja nad obecną sytuacją prawną w dziedzinie prowadzenia hodowli norki amerykańskiej. Próbowano znaleźć wytłumaczenie dlaczego ciągle jeszcze jest tyle spornych kwestii i wiążących się z nimi protestów. Udział w programie Olgierda Kustosza i Ireneusza Junga był znakomitą okazją do promocji ich świetnych wyrobów (miody przelewickie i udziec wieprzowy wędzony), które zdobyły złote laury w prestiżowych konkursach produktów regionalnych i tradycyjnych. Całość programu okrasił występ reprezentantek Zespołu JUTRZENKA, dzielnych pań Basi, Grażynki i Kazi. Szkoda tylko, że zabrakło akompaniamentu… Jako pointa, padła myśl, że może ten program stanie się swego rodzaju lobbingiem zmierzającym do wypełnienia luk znajdujących się w polskim prawie regulującym dziedzinę zakładania i prowadzenia hodowli norki. Warto dodać, że dzisiejsze nagranie programu w studio TVP w Warszawie, to druga część, która oprócz reportażu nagranego na miejscu w Rościnie, Miedzyniu i Przelewicach (pisaliśmy o tym wcześniej) złoży się na edycję „Sprawy dla reportera”. Emisja „naszego” odcinka odbędzie się 7 listopada o godz. 21:25 w programie 1 TVP.", "url": "https://przelewice.eu/wyprawa-po-zlote-runo/", "category": "zachodniopomorskie", "sub_category": "Mięso świeże oraz produkty mięsne", "phrase": "Wędzony udziec wieprzowy z Przelewic "}