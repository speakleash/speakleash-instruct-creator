{"meta_description": "Tym razem na listę trafiły pierniczki „Serca kaziukowe”, szynka „Wędzony udziec wieprzowy z Przelewic” oraz miód pitny trójniak Cedyński.", "title": "Kolejne produkty z&nbsp;regionu na&nbsp;Liście Produktów Tradycyjnych", "content": "Tym razem na listę trafiły pierniczki „Serca kaziukowe”, szynka „Wędzony udziec wieprzowy z Przelewic” oraz miód pitny trójniak Cedyński. O nowych produktach z regionu na ministerialnej liście poinformował dziś Urząd Marszałkowski Województwa Zachodniopomorskiego. Irena Śmiałek z Koszalina, która jest producentem Serc kaziukowych (zwanych też kaziukowymi serduchami) mówiła, że praca nad produktem trwała bardzo długo. – W moim przypadku to 18 lat. Pierwsze nieudane próby podjęłam w 2000 roku, początkowo robiąc wszystko źle. Nawet dostałam nagrodę literacką za napisanie o tym, jak mi to nie wychodzi – wyjaśniała ze śmiechem Irena Śmiałek. – Później udało mi się dopracować technologię. Serca kaziukowe/kaziukowe serducha są zrobione z ciasta piernikowego i ozdobione białym lub kolorowym lukrem. Ciemnobrązowe, kruche ciasteczka mają korzenno-miodowy smak z lekką nutą pieprzu i ostrych przypraw piernikowych. Tradycja ich wytwarzania przywędrowała do nas po II wojnie światowej, wraz wraz z wygnańcami z Wilna. Serca z piernika były tradycyjnym elementem tamtejszych Kaziuków (jarmarków). Nagrodzona wędlina to szynka wieprzowa ze skórą i kością, w której smaku wyczuwalna jest delikatna owocowa nuta pochodząca z dymu drewna śliwkowego. Do naszego regionu produkt trafił z okolic Wielunia. – To przepis mojego dziadka, który staramy się udoskonalać. Wprowadziliśmy na przykład dodatek wiśni – tłumaczył Ireneusz Jung z Firmy Handlowo-Usługowej IRGO z Przelewic. – Wytwarzany przez nas miód musi leżakować przynajmniej rok czasu – wyjaśniał Jan Olszański z Pasieki Miody Jana. Po raz pierwszy ten trunek „nastawiony” został w 1970 r. Wtedy to Nadodrzańskie Zakłady Przetwórstwa Owocowo-Warzywnego w Dębnie Lubuskim włączono w obchody 1000-lecia zwycięstwa wojsk Mieszka I nad wojskami margrabiego Hodona (24 czerwca 972 roku pod Cedynią). Zakłady zostały zobligowane do wyprodukowania dwóch nowych gatunków miodów pitnych, które miały pojawić się w sprzedaży w 1972 r. Jednym z nich był właśnie Miód pitny trójniak „Cedyński”. Miód był produkowany do końca lat 90-tych. Aktualnie na Liście Produktów Tradycyjnych Ministerstwa Rolnictwa i Rozwoju Wsi znajduje się 48 produktów z województwa zachodniopomorskiego.", "url": "https://infoludek.pl/pomorze-zachodnie/kolejne-produkty-z-regionu-na-liscie-produktow-tradycyjnych/", "category": "zachodniopomorskie", "sub_category": "Mięso świeże oraz produkty mięsne", "phrase": "Wędzony udziec wieprzowy z Przelewic "}