{"meta_description": "Produkt wpisany na listę produktów tradycyjnych w dniu 2018-02-08 w kategorii Produkty mięsne w woj. zachodniopomorskim.", "title": "Wędzony udziec wieprzowy z Przelewic - - Portal Gov.pl", "content": "Szynka wieprzowa ze skórą i kością, z wyraźnie zaznaczonym tłuszczem. Cała szynka w formie stożka, na przekroju nieregularny owal. Na zewnątrz jasnobrązowa skóra, z delikatnym połyskiem. Na przekroju mięso jasnoróżowe, biały tłuszcz. Charakterystyczny dla wędzonego mięsa wieprzowego, z delikatną owocową nutą pochodzącą z dymu drewna śliwkowego. Ludność zamieszkująca Pomorze Zachodnie od zawsze zajmowała się chowem trzody chlewnej. Zwierzęta te stanowiły jedno z podstawowych źródeł mięsa, z którego przygotowywano wyroby wędliniarskie. Na terenie Pyrzyc, w tym również pobliskiej wsi – Przelewice, tradycja wyrobu różnych wędlin przetrwała do czasów nam współczesnych. Dobrze znanym wyrobem wędliniarskim z tamtego terenu był wędzony udziec wieprzowy z Przelewic. Na Pomorze Zachodnie przepis na ten produkt przywieziony został z okolic Wielunia. Aby odpowiednio przygotować udziec wieprzowy, w pierwszej kolejności należy zapeklować surowiec. Mięso moczy się w zalewie przez około 30-40 dni. Jest to bardzo ważny proces, podczas którego mięso nabiera charakterystycznego, wyrazistego smaku i zapachu. Po wyciągnięciu z zalewy szynka podwieszona zostaje na haku, na którym obsycha na wolnym powietrzu przez 24 godziny. Pierwsze wędzenie odbywa się w dymie z drewna olchowego. Poprzez wędzenie w drewnie olchowym mięso nabiera delikatnego aromatu, a na zewnątrz naturalnego ciemnożółtego do jasnobrązowego koloru. Kolejne wędzenie to wędzenie w dymie z drewna śliwkowego, dzięki czemu nabiera delikatnej, owocowej słodkości, lekkiego aromatycznego zapachu i pięknego połysku. Jakość i niepowtarzalny smak wędzonego udźca znany jest nie tylko lokalnej społeczności pyrzyckiej, ale poprzez udział w licznych targach, wystawach i konkursach, także innym mieszkańcom województwa zachodniopomorskiego. W 2013 roku został zaprezentowany w konkursie „Nasze Kulinarne Dziedzictwo – Smaki Regionów”, gdzie zdobył I miejsce w kategorii produkty i przetwory pochodzenia zwierzęcego. W 2016 roku uzyskał również nominację do wyróżnienia „Perła 2016”.", "url": "https://www.gov.pl/web/rolnictwo/wedzony-udziec-wieprzowy-z-przelewic", "category": "zachodniopomorskie", "sub_category": "Mięso świeże oraz produkty mięsne", "phrase": "Wędzony udziec wieprzowy z Przelewic "}