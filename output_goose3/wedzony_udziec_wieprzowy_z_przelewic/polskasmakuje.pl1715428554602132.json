{"meta_description": "", "title": "Udziec wieprzowy przelewicki", "content": "Aby odpowiednio przygotować udziec wieprzowy, w pierwszej kolejności należy zapeklować surowiec. Mięso moczy się w zalewie przez około 30-40 dni. Jest to bardzo ważny proces, podczas którego mięso nabiera charakterystycznego, wyrazistego smaku i zapachu. Po wyciągnięciu z zalewy szynka podwieszona zostaje na haku, na którym obsycha na wolnym powietrzu przez 24 godziny. Pierwsze wędzenie odbywa się w dymie z drewna olchowego. Poprzez wędzenie w drewnie olchowym mięso nabiera delikatnego aromatu, a na zewnątrz naturalnego ciemnożółtego do jasnobrązowego koloru. Kolejne wędzenie to wędzenie w dymie z drewna śliwkowego, dzięki czemu nabiera delikatnej, owocowej słodkości, lekkiego aromatycznego zapachu i pięknego połysku. Jakość i niepowtarzalny smak wędzonego udźca znany jest nie tylko lokalnej społeczności pyrzyckiej, ale poprzez udział w licznych targach, wystawach i konkursach, także innym mieszkańcom województwa zachodniopomorskiego.", "url": "https://www.polskasmakuje.pl/produkt/udziec-wieprzowy-przelewicki/", "category": "zachodniopomorskie", "sub_category": "Mięso świeże oraz produkty mięsne", "phrase": "Wędzony udziec wieprzowy z Przelewic "}