{"meta_description": "Kolejne wyjątkowe smaki z Pomorza Zachodniego trafiły na Listę Produktów Tradycyjnych.", "title": "Nowe pyszności na liście", "content": "Tym razem uznanie zyskały pierniczki „Serca kaziukowe”, szynka „Wędzony udziec wieprzowy z Przelewic” oraz miód pitny trójniak Cedyński. Tym samym nasz region ma już 48 produktów na ministerialnej liście. W poniedziałek 5 marca br. z wytwórcami nowo wpisanych produktów spotkał się w Szczecinie wicemarszałek Jarosław Rzepa i dziennikarze. - Niezmiernie cieszę się, że mamy przyjemność przedstawienia kolejnych zachodniopomorskich produktów na ministerialnej Liście Produktów Tradycyjnych. Są to już pozycje nr 46, 47 i 48. Dziękuję bardzo za zaangażowanie wytwórcom, jak i pracownikom wydziału rolnictwa i gratuluję wytrwałości, bo wpis na listę to często całe lata pracy i starań – podkreślał wicemarszałek Jarosław Rzepa, który podczas spotkania przedstawił też najnowsze publikacje Urzędu Marszałkowskiego (katalog oraz przewodnik z mapą) dotyczące tradycyjnych kulinariów Pomorza Zachodniego. Irena Śmiałek z Koszalina, która wytwarza Serca kaziukowe zwane też kaziukowymi serduchami przyznaje, że praca nad produktem trwa długo – W moim przypadku to 18 lat. Pierwsze nieudane próby podjęłam w 2000 roku, początkowo robiąc wszystko źle. Nawet dostałam nagrodę literacką za napisanie o tym, jak mi to nie wychodzi – śmiała się pani Irena. - Później udało mi się dopracować technologię. Serca kaziukowe/kaziukowe serducha zyskały uznanie podczas wielu kulinarnych konkursów. Zdobyły II miejsce w konkursie „Nasze Kulinarne Dziedzictwo - Smaki Regionów” 2001 oraz zdobyły I nagrodę w „Poszukiwaczach Smaków” 2014. Ich niezmienny smak i wysoką jakość doceniło w 2010 roku krajowe jury konkursu „Nasze Kulinarne Dziedzictwo – Smaki Regionów” przyznając temu przysmakowi najwyższe wyróżnienie, czyli „Perłę” 2010. Zrobione są z ciasta piernikowego i ozdobione białym lub kolorowym lukrem. Ciemnobrązowe, kruche ciasteczka mają korzenno-miodowy smak z wyczuwalną nutą pieprzu i ostrych przypraw piernikowych. Tradycja wytwarzania tego produktu została przeniesiona na ziemię zachodniopomorską po II wojnie światowej wraz z wygnańcami z Wilna. Wyrób piernikowych serc był nieodłącznym elementem tamtejszych Kaziuków (jarmarków). Listę wzbogaciła również kolejna wędlina z Pomorza Zachodniego. Mowa o wędzonym udźcu wieprzowym z Przelewic. To szynka wieprzowa ze skórą i kością o charakterystycznym smaku. Wyczuwalna jest w nim delikatna owocowa nuta pochodząca z dymu drewna śliwkowego. Na Pomorze Zachodnie przepis na ten produkt przywieziony został z okolic Wielunia – To przepis mojego dziadka, który staramy się udoskonalać. Wprowadziliśmy na przykład dodatek wiśni – tłumaczył Ireneusz Jung z Firmy Handlowo-Usługowej IRGO z Przelewic. Produkt zdobył I miejsce w konkursie „Nasze Kulinarne Dziedzictwo - Smaki Regionów”. Otrzymał również nominację do nagrody „Perła” 2016. Miód pitny trójniak Cedyński musi leżakować przynajmniej rok czasu – zaznaczał jego wytwórca Jan Olszański z Pasieki Miody Jana. Po raz pierwszy ten trunek „nastawiony” został w 1970 r. w ówczesnym wojewódzkie szczecińskim. Wtedy to obchodzono 1000-lecie zwycięstwa wojsk Mieszka I nad wojskami margrabiego Hodona, które odbyło się 24 czerwca 972 roku pod Cedynią. Do przygotowań jubileuszu włączono także Nadodrzańskie Zakłady Przetwórstwa Owocowo-Warzywnego w Dębnie Lubuskim, które zobligowano do wyprodukowania dwóch nowych gatunków miodów pitnych, mających pojawić się w sprzedaży w 1972 r. Jednym z nich był Miód pitny trójniak „Cedyński”, który produkowany był do końca lat 90. Jury konkursu „Nasze Kulinarne Dziedzictwo – Smaki Regionów” uhonorowało ten szlachetny trunek w 2014 r. wyróżnieniem, a dwa lata później przyznało nominację do nagrody „Perła”2016. Obecnie na Liście Produktów Tradycyjnych prowadzonej przez Ministerstwo Rolnictwa i Rozwoju Wsi znajduje się 48 produktów z województwa zachodniopomorskiego. Mogą tam trafić produkty, które wytwarzane są z zastosowaniem tradycyjnych metod produkcji (mających co najmniej od 25 lat), stanowią element dziedzictwa kulturowego regionu i są elementem tożsamości społeczności lokalnej.", "url": "https://e-stargard.pl/wiadomosci/pokaz/14974,nowe-pysznosci-na-liscie", "category": "zachodniopomorskie", "sub_category": "Mięso świeże oraz produkty mięsne", "phrase": "Wędzony udziec wieprzowy z Przelewic "}