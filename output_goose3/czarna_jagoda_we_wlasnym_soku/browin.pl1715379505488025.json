{"meta_description": "", "title": "Jagody w soku", "content": "Jagody to owoce, które kojarzą się z dzieciństwem i wakacjami na wsi. Są idealnym dodatkiem do ciast, pierogów, koktajli, knedli i... jagodzianek! Wiele osób przygotowuje z nich również zupę jagodową, bo owoce te nie są tylko pyszne — są również bardzo zdrowe, gdyż zawierają w sobie wiele witamin i minerałów, a także są źródłem błonnika. To właśnie dlatego zaleca się je stosować przy problemach żołądkowych i trawiennych. Jagody warto więc jeść nie tylko latem, ale również zimą — aby było to możliwe, należy je odpowiednio przetworzyć i zamknąć np. w słoikach. Jak wykonać najprostsze jagodowe przetwory, czyli jagody w soku? Poznajcie nasz przepis! Jagody przebierz — usuń listki i gałązki, umyj i odsącz na sicie. W tym czasie przygotuj słoiki — umyj je, sparz wrzątkiem, a następnie wysusz. Kiedy jagody odciekną, przełóż je do połowy wysokości każdego słoika, a następnie zasyp 2-3 łyżkami cukru i ponownie ułóż warstwę jagód, aż dosięgną brzegu słoika. Nie zgniataj ani nie upychaj jagód, kiedy cukier się rozpuści i owoce się obniżą, możesz dodać jeszcze odrobinę jagód na wierzch. Słoiki zakręć i wstaw do garnka z zimną wodą. Uwaga! Woda powinna sięgać ok. 1,5 cm poniżej brzegu słoika, tak by zakrętki zostały odsłonięte. Słoiki z jagodami pasteryzuj ok. 25 minut od czasu zagotowania się wody. Po pasteryzacji słoiki wyjmij, dokręć mocniej zakrętki (Uwaga! Słoiki będą gorące!) i ustaw do góry dnem, aż do całkowitego ostygnięcia.", "url": "https://browin.pl/przepisnik/przepis/jagody-w-soku", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Czarna jagoda we własnym soku"}