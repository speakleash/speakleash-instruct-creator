{"meta_description": "", "title": "Nawigator Lubuski: poznajcie z nami mapę producentów z powiatu wschowskiego", "content": "Zapraszamy do zapoznania się z mapą lubuskich producentów – Nawigator Lubuski, wydaną przez Lubuskie Centrum Produktu Regionalnego. Odkryjmy wspólnie lubuskie smaki i rękodzieło, powstające niedaleko Waszego miejsca zamieszkania. Dziś udamy się na wschód naszego województwa – do powiatu wschowskiego. Wspólnie odwiedzimy producentów ze Wschowy i Sławy, a także udowodnimy, że warto wspierać lubuskich producentów oraz kupować lokalnie. Jeżeli jesteście ciekawi relacji z poprzednich powiatów, zajrzyjcie do artykułów Lubuskiego Centrum Produktu Regionalnego na naszej stronie internetowej. Znajdziecie tam nasze wyprawy po powiecie gorzowskim, krośnieńskim, międzyrzeckim, nowosolskim, słubickim, strzelecko-drezdeneckim, sulęcińskim oraz świebodzińskim. Tak, wiemy, że brakuje jeszcze kilku powiatów, ale spokojnie - do nich również się udamy. Tymczasem zapraszamy do powiatu wschowskiego! Najbardziej charakterystyczną atrakcją, przyciągającą turystów do powiatu wschowskiego jest Jezioro Sławskie. Czy jednak będąc zaintrygowani urokami jeziora nie chcielibyście poznać bliżej okolicy pod względem smakowym i rękodzielniczym? Zabierzcie do bagażu ,,Nawigator Lubuski” i odkryjcie producentów z powiatu. Patrząc na mapę lubuskich producentów, za stolicę lubuskiego nabiału możemy uznać właśnie powiat wschowski! To tutaj znajdziecie wielu jego producentów. Dziś oprócz mlecznej drogi wśród produktów regionalnych udamy się również do browaru z wieloletnią tradycją oraz do pracowni artystycznej, w której z pewnością znajdziecie coś dla siebie. Jesteście ciekawi jakich producentów dziś zaprezentujemy? Zapraszamy do treści poniżej, już wszystko zdradzamy! Dziś śmiało możemy nazwać naszą wyprawę drogą mleczną. Producentów nabiału jest kilku, a każdy z nich cechuje się wyjątkową jakością produktu, a często również wieloletnią tradycją działalności przedsiębiorstwa. Taki jest m.in. Zakład Przetwórstwa Spożywczego i Handlu Henryk Kuźma (ul. Piwna 2, Sława), który w 2022 roku obchodził 30-lecie działalności. Wytwarzane są tu wszelkie produkty mleczne: twarożki, maślanki, śmietany, masło. Producent otrzymał tytuł Polskiego Producenta Żywności, nagrodę Nasze Dobre Lubuskie, Certyfikat Sławski Produkt Herbowy, a jego produkty znajdziecie również na Liście Produktów Tradycyjnych. Jak podaje producent, „Kuźmę kupujesz – zdrowie zyskujesz”. Szukajcie produktów na targowiskach i w sklepach stacjonarnych. Zostańmy jeszcze chwilę w okolicach Sławy i wybierzmy się do Serów na Wypasie (Krzepielów 7, Sława). Właściciele serowarstwem zajmują się już ponad 10 lat, wytwarzane są tu zarówno świeże sery twarogowe, dojrzewające oraz mleko. Producenci otwarci są również na dzielenie się swoją wiedzą poprzez szkolenia. Zajrzyjcie do mapy lubuskich producentów – tam znajdziecie kontakty, pod którymi otrzymacie szczegółową ofertę, a samych serków szukajcie na targowiskach. Szkolenia i pokazy serowarskie organizowane są również przez Sery Kosińscy Daria Kosińska (Siedlnica, Wschowa). Wytwarzane są tu sery podpuszczkowe, twarogowe, czy dojrzewające, które można zakupić w sklepach stacjonarnych i na targowiskach. Producent zdobył I nagrodę w XX konkursie ,,Sposób na sukces”. Przebyliśmy już drogę mleczną, ale jeżeli jesteście pełnoletni, to być może chcecie spróbować produktów regionalnego browarnictwa? W okolicach Wschowy od 1998 roku funkcjonuje Browar Edi (Nowa Wieś 5E, Wschowa). Każdy znajdzie tam produkt odpowiadający jego preferencjom. Wieloletnią tradycję browaru poświadcza również obecność jego produktów na Liście Produktów Tradycyjnych. Dodatkowo Browar Edi uzyskał I nagrodę w konkursie Nasze Kulinarne Dziedzictwo, Godło Złotej Jaskółki oraz Perłę na targach ,,Polagra”. Pokazaliśmy Wam już produkty spożywcze z powiatu wschowskiego, które znalazły się w ,,Nawigatorze Lubuskim”. Czas na rękodzieło. W Sławie w Pracowni Artystycznej Jadwia (Krępina, Sława) znajdziecie ozdoby świąteczne i okazjonalne. Zajrzyjcie na Facebooka Pracowni, w której znajdziecie pełną ofertę rękodzielniczą. Prosimy o wcześniejsze skontaktowanie się z wyżej wymienionymi miejscami w celu rezerwacji terminu bądź uzyskaniu informacji o aktualnej ofercie. Wszystkie namiary znajdziecie w publikacji Nawigator Lubuski! Chcecie dowiedzieć się więcej? Zobaczcie mapę w wersji online http://www.lcpr.pl/nawigator . Informacje podane w artykule bazują na danych przesłanych przez producentów przed oddaniem publikacji do druku.", "url": "https://lubuskie.pl/wiadomosci/20156", "category": "lubuskie", "sub_category": "Oleje i tłuszcze (masło, margaryna itp.)", "phrase": "Masło sławskie"}