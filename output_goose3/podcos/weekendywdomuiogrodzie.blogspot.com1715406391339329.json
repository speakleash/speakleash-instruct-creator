{"meta_description": "", "title": "Podcos", "content": "Przeglądając drugą książkę Pawła Ochmana pt. \"Roślinna kuchnia regionalna\" natknęłam się na przepis na danie z Lubelszczyzny o nazwie podcos. Zwrócił moją uwagę dodatkiem pęczaku oraz kozieradki, która jest moją ulubioną przyprawą i dlatego niemal codziennie pachnie nią moja kuchnia. Postanowiłam poszukać nieco więcej informacji o tym daniu i znalazłam je na liście produktów tradycyjnych w kategorii \"Gotowe dania i potrawy w woj. lubelskim\". Potrawa została wpisana na tę listę 14 kwietnia 2016 r. Jej głównymi składnikami są: kasza jęczmienna/pęczak, zewnętrzne liście kapusty, kości wieprzowe, szczypiorek i koper. Przepis powstał w powiecie radzyńskim, a konkretnie w Woli Osowińskiej położonej na skraju Pradoliny Wieprza i Wysoczyzny Łukowskiej. Jest przekazywany z pokolenia na pokolenie i cieszy się dużą popularnością ze względu na łatwość i szybkość wykonania, niewielkie koszty, cudowny zapach, delikatny słodko-kwaśny smak oraz wartości odżywcze. Z gotowania na kościach zrezygnowałam, zmieniłam też sposób gotowania kapusty w porównaniu z tym, jaki figuruje na stronie Ministerstwa Rolnictwa i sposobem zapisanym w książce. W jej doprawieniu poszłam torem Pawła, ale dodałam też coś od siebie.", "url": "http://weekendywdomuiogrodzie.blogspot.com/2020/12/podcos.html", "category": "lubelskie", "sub_category": "Gotowe dania i potrawy", "phrase": "Podcos"}