{"meta_description": "Z czym kojarzy się Podkarpacie? Z Bieszczadami, zielonymi wzgórzami nad Soliną, zamkiem w Łańcucie, pałacem w Krasiczynie, twierdzą Przemyśl, uzdrowiskami.", "title": "Podkarpacka galeria smaku", "content": "A wkrótce być może z kulinarnymi doznaniami. Szlak kulinarny „Podkarpackie smaki”, który firmuje Stowarzyszenie na rzecz Rozwoju i Promocji Podkarpacia Pro Carpathia, z roku na rok rośnie. Certyfikatem „Podkarpackie smaki” może się pochwalić coraz więcej lokali. O tym, że region to prawdziwa galeria smaku, świadczy to, że Podkarpacie od lat jest liderem, jeśli chodzi o liczbę wyrobów wpisanych na listę produktów tradycyjnych prowadzoną przez ministra rolnictwa i rozwoju wsi. Ma ich aż 219, mocno dystansując Małopolskie (194) i Lubelskie (178). To głównie wyroby wędliniarskie, piekarnicze i cukiernicze, mleczne, a także gotowe dania i potrawy. Często o intrygujących nazwach: kacapoły, panepuchy, studzionka, bulawiak. O sile podkarpackiej żywności świadczy i to, że dwa produkty: podkarpacki miód spadziowy i fasola wrzawska, zostały objęte ochroną Komisji Europejskiej.", "url": "https://regiony.rp.pl/archiwum/art17592241-podkarpacka-galeria-smaku", "category": "podkarpackie", "sub_category": "Gotowe dania i potrawy", "phrase": "Panepuchy"}