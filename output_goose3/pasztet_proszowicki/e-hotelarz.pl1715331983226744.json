{"meta_description": "", "title": "Mercure Stare Miasto ze śniadaniami w klimacie Starego Kleparza", "content": "Nową odsłonę bufetu śniadaniowego przygotował Mercure Kraków Stare Miasto, zapraszając gości do celebrowania lokalnych przysmaków na śniadaniu inspirowanym atmosferą Starego Kleparza. To miejsce, które znajduje się tuż za hotelem, jest najstarszym działającym targowiskiem w Krakowie. Dzięki programowi marki Mercure – Discover Local goście Mercure Kraków Stare Miasto mają okazję spróbować regionalnych dań oraz napoi, odkrywać lokalne dziedzictwo i tradycje, a także poznawać miasto od jego prawdziwej, tętniącej życiem strony. Tym razem hotel przygotował nowy bufet śniadaniowy, którego design i oferta nawiązują do pobliskiego targowiska. Produkty prezentowane są w garnuszkach i słojach, dania ciepłe serwowane są w żeliwnych kociołkach, a napoje w różnorakich butelkach. Do podawania warzyw wykorzystywane są durszlaki, a deski, patelenki i stolnice używane są do oryginalnego serwowania wielu innych produktów śniadaniowych. – Wśród ciekawych elementów wystroju bufetu znajdziemy także puszki z przetworami czy drewniane wałki z logotypem hotelu w formie grawerów. Przy jednym z bufetów dostrzeżemy także podwieszone kosze wiklinowe z wyborem bagietek i chlebów różnego rodzaju, a świeżo wypiekane bułki umieszczone są w przeźroczystych szufladach. Centralnym elementem bufetu jest z kolei majestatyczna, stara waga, specjalnie zamówiona na potrzeby hotelu – wylicza Tomasz Schweda, dyrektor generalny hotelu. Asortyment bufetu powiększył się o szeroki wybór świeżych polskich owoców, prezentowanych na straganie targowym. Ten specjalne zaprojektowany dla hotelu mebel o charakterze przenośnego stoiska targowego dopełnia unikatowego charakteru lokalnego targowiska. Wśród ponad stu produktów śniadaniowych można znaleźć charakterystyczne dla regionu Małopolski, pochodzące od miejscowych dostawców, m.in. kaszankę proszowicką, charsznicką kiszoną kapustę i ogórki, smalec jurajski, jabłka łąckie, fasolę Piękny Jaś z doliny Dunajca czy pasztet proszowicki. Miód pozyskiwany jest z regionalnej pasieki Łysoń, a jaja pochodzą z lokalnej fermy Romanowskich. – Wyjątkowe produkty śniadaniowe zasługują także na niecodzienną porcelanę, stąd też talerze śniadaniowe dla gości w kolorze brązu, ręcznie wykonane i pomalowane, które przypominają dawne talerze z kredensu naszych babć, pobudzając i przywołując autentyczne emocje osadzone w lokalności – podsumowuje Tomasz Schweda.", "url": "https://www.e-hotelarz.pl/artykul/94173/mercure-stare-miasto-ze-sniadaniami-w-klimacie-starego-kleparza/", "category": "małopolskie", "sub_category": "Mięso świeże oraz produkty mięsne", "phrase": "Pasztet proszowicki"}