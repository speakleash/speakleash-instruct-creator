{"meta_description": "Tradycje. Wszystkie trzy produkty, obdarzone przymiotnikiem „proszowicki” zgłosili Elżbieta i Waldemar Buccy z Lelowic Kolonii, właściciele firmy branży spożywczej.", "title": "Głowizna, kaszanka i pasztet. To proszowickie kadydatury na listę produktów tradycyjnych", "content": "Kandydatury oparte są o produkty pochodzące z uboju świń. Jednak nie te najwyżej cenione. - Jak się zabiło świnię, to mięso trzeba było wykorzystać w całości. Trzeba było robić kaszankę, głowiznę i pasztet, bo co by się zrobiło z podrobami: głową, sercem, wątrobą? - mówi Alina Bucka. Głowizna to nazwa już coraz rzadziej używana. Z powszechnego użytku wyparł ją salceson, ale obie oznaczają to samo: potrawę z pokrojonego w kostkę mięsa ze świńskiej głowy, umieszczanego w oczyszczonym żołądku (też świńskim). - Głowizna proszowicka charakteryzuje się tym, że do jej zrobienia wykorzystuje się wyłącznie naturalne składniki. Nie dodaje się żadnych konserwantów, żelatyny, tylko same skórki wieprzowe - mówi Waldemar Bucki. Również w przypadku pasztetu i kaszanki receptura nie różni się specjalnie od tych powszechnie wyrabianych. Zdaniem inicjatora kaszankę proszowicką wyróżnia wyjątkowy smak.", "url": "https://dziennikpolski24.pl/glowizna-kaszanka-i-pasztet-to-proszowickie-kadydatury-na-liste-produktow-tradycyjnych/ar/9938070", "category": "małopolskie", "sub_category": "Mięso świeże oraz produkty mięsne", "phrase": "Pasztet proszowicki"}