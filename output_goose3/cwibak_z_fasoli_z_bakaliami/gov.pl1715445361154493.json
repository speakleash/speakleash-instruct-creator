{"meta_description": "Produkt wpisany na listę produktów tradycyjnych w dniu 2015-12-16\nW kategorii Wyroby piekarnicze i cukiernicze\nW województwie woj. małopolskim", "title": "Cwibak z fasoli z bakaliami - - Portal Gov.pl", "content": "W zależności od kształtu formy, w której jest pieczony. Najczęściej przyjmuje kształt zbliżony do prostopadłościanu. W zależności od wielkości formy, w której jest pieczony. Lekko słodki z wyczuwalnym smakiem charakterystycznym dla orzechów i użytych suszonych owoców, np. śliwek czy jabłek. Tradycja uprawy fasoli „Piękny Jaś”, znanej także jako „groch piechotny”, związana jest z terenem Doliny Dunajca od wielu pokoleń. Fasola „Piękny Jaś” z Doliny Dunajca charakteryzuje się niską wilgotnością i specyficznym, lekko słodkawym smakiem, który jest wynikiem m.in. bardzo wysokiej zawartości magnezu w glebach na terenie gospodarstw położonych w Dolinie Dunajca. Fasola „Piękny Jaś” z Doliny Dunajca doskonale nadaje się do przygotowania zarówno zup, jak i pasztetów, rolad, krokietów, kiełbas wędzonych i parzonych, a także słodkich wypieków. Charakterystycznym na tych terenach ciastem przygotowywanym na bazie fasoli jest cwibak. Surowcami do jego wyrobu, poza fasolą są: masło, cukier i cukier waniliowy, jajka, kwaśna śmietana, mąka ziemniaczana i pszenna, drożdże, sól oraz mieszanka dowolnych bakalii. „Ten fasolowy cwibak robiło się zamiast normalnych ciast. To się tłumaczy biedą. Pszenicy ludzie mieli mało (…). Za to fasoli było dużo, więc robiło się z niej cwibaki na słodko, dodając miejscowe bakalie – suszone śliwki, albo jabłka, a jak kogoś było stać to też rodzynki i orzechy” (Wywiad przeprowadzony z mieszkańcami gminy Rożnów). Cwibak rozpływa się w ustach, co jest charakterystyczną cechą wypieków z użyciem zmielonej fasoli. „W smaku ten współczesny nie różni się od tego sprzed kilkudziesięciu lat. Wciąż jest klarowny, ma zwartą konsystencję, nie rozsypuje się i nie jest przesłodzony. Ci, którzy nigdy nie jedli takiego cwibaka, po skosztowaniu są przekonani, że jedzą normalne ciasto z mąki” (Wywiad przeprowadzony z mieszkańcami gminy Rożnów). Obecnie cwibak z fasoli z bakaliami pieczony jest na różne pokazy kulinarne, imprezy, jarmarki i cieszy się dużym zainteresowaniem zwłaszcza wśród turystów odwiedzających Dolinę Dunajca.", "url": "https://www.gov.pl/web/rolnictwo/cwibak-z-fasoli-z-bakaliami", "category": "małopolskie", "sub_category": "Wyroby piekarnicze i cukiernicze", "phrase": "Cwibak z fasoli z bakaliami"}