{"meta_description": "Janiny Molek z Tropia, gmina Grodek nad Dunajcem, nie trzeba nikomu przedstawiać. To znana w całej Polsce \"Królowa Fasoli\". Od lat propaguje uprawę tej rośliny jednorocznej, z rodziny bobowatych i wymyśla dania z fasoli.", "title": "40 przepisów Królowej Fasoli z Tropia", "content": "Janina Molek jest współautorka (wraz z Mikołajem Reyem, gwiazdą telewizyjnego programu \"MasterChef\") wydanej w zeszłym roku książki zatytułowanej \"40 przepisów Królowej Fasoli\". Zdumiewa inwencja pani Janiny. Okazuje się, że fasoli można sporządzać nie tylko zupy, sałatki oraz drugie dania, ale także pasty, pasztety i - co najbardziej zdumiewa - desery. W książce znajdziemy przepis na: \"tort z fasoli\", \"Jaś na słodko\", \"Ciastka z fasoli z bakaliami\", \"Babeczki fasolowe ze śliwkami\" i \"Fasolowy cwibak z bakaliami\".  \"Pani Janina przyrządza tyle potraw z fasoli, że każdy smakosz znajdzie wśród nich coś dla siebie. (...) Ciekawostką dla amatorów mocnych trunków może okazać się fasolówka. Nalewka, którą jako pierwsi sporządzili moi przodkowie z Nawojowej, czyli rodzina Stadnickich\" - pisze we wstępie Mikołaj Rey. \"Urodziłam się 24 czerwca 1942 roku w Tropiu, w krainie Lachów Sądeckich - pisze. - Pamiętam, że pierwsze kroki w kulinarnym świecie stawiałam w domu mojej babci Marii Krężołek. Babcia pozwalała mi na wszystko w kuchni, przez co zasiała we mnie zamiłowanie do gotowania. Z dzieciństwa pamiętam, że chociaż w domu często brakowało chleba, babcia babcia potrafiła wyczarować nam smakowite torty. Kiedy nieco podrosłam i zapytałam, z czego te torty były zrobione, babcia powiedziała mi, że z fasoli, bo hitlerowcy nie zabierali jej tak skrupulatnie jak zboże....\" Publikacja jest ilustrowana kolorowymi zdjęciami fasolowych przysmaków. Jest też zdjęcie Janiny Molek kosztującej zupę warzywną z fasolą i ziemniakami, na innym widzimy autorkę oraz Mikołaja Reya w grocie Matki Bożej. Książka promuje dania z fasoli, a jednocześnie promuje też nasz region, Dolinę Dunajca, który słynie z uprawy odmiany na tykach fasoli nazywanej \"Piękny Jaś\". \"O Dolinie Dunajca pani Janina wspomina w każdym programie telewizyjnym czy radiowym oraz w wywiadach udzielanych w prasie. W programach oraz na spotkaniach z czytelnikami swoich książek występuje w regionalnym stroju. Jest prawdziwą fanką swojej małej ojczyzny i chociażby z tego względu nie powinno jej zabraknąć w gronie nominowanych do Nagrody im. Ks. Prof. B. Kumora w kategorii \"sądecki autor\" i kategorii \"książka o Sądecczyźnie\" - czytamy w zgłoszeniu Wydawnictwa Ediitions Spotkania.", "url": "https://m.sadeczanin.info/nagroda-kumora/40-przepisow-krolowej-fasoli-z-tropia", "category": "małopolskie", "sub_category": "Wyroby piekarnicze i cukiernicze", "phrase": "Cwibak z fasoli z bakaliami"}