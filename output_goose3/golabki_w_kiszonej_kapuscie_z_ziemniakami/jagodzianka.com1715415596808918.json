{"meta_description": "Ziemniaczane gołąbki w kiszonych liściach kapusty przygotowałam z ukiszonej całej główki kapusty, którą „na próbę” zakisiłam w październiku zeszłego roku.", "title": "Ziemniaczane gołąbki w kiszonych liściach kapusty - My Blueberry Corner", "content": "Ziemniaczane gołąbki w kiszonych liściach kapusty przygotowałam z ukiszonej całej główki kapusty, którą „na próbę” zakisiłam w październiku zeszłego roku. Próba okazała się pozytywna i w liście kapusty zawinęłam pyszny ziemniaczany farsz. Kiszone liście kapusty są jędrne i mocne, nie pękają i nie rwą się. Gołąbki zwinięte w kiszone liście kapusty – kiszeniaki, znane są również na Kresach Wschodnich, tego typu gołąbki zostały wpisane na listę produktów tradycyjnych w województwie lubuskim i podkarpackim. Gołąbki można również przygotować w sparzonych liściach białej kapusty. Boczek pokroić w niedużą kostkę, podsmażyć na patelni. Cebule i czosnek obrać, drobno posiekać przełożyć do boczku. Smażyć do czasu aż cebula i czosnek będą rumiane, odstawić do przestudzenia. Ziemniaki obrać, zetrzeć na tarce o małych oczkach. Odcisnąć je nad salaterką, płyn wylać, pozostawioną na dnie skrobię przełożyć z powrotem do ziemniaków. Dodać usmażony boczek z cebulą i czosnkiem, jajko, pieprz, sól i majeranek, wszystko razem wymieszać. Od kapusty oddzielić liście, na każdy liść nałożyć pełną łyżkę mięsnego farszu, liść zawinąć (tak jak na zdjęciach poniżej). Wszystkie gołąbki przysmażyć z obu stron na patelni (najlepiej na tej samej na której był smażony boczek z cebulą). Przysmażone gołąbki przełożyć do wolnowaru lub garnka z grubym dnem, wlać rosół. Wolnowar nastawić na najwyższą moc – HIGH i podgrzewać przez ok. 5 godzin. Garnek ustawić na kuchni, zawartość doprowadzić do wrzenia, zmniejszyć ogień i podgrzewać na małym ogniu przez ok. 3 godziny. Na koniec gotowania dodać do sosu śmietankę, zamieszać. Ziemniaczane gołąbki w kiszonych liściach kapusty podajemy gorące, bez żadnych dodatków – same w sobie są kompletnym daniem.", "url": "https://jagodzianka.com/2021/04/ziemniaczane-golabki-w-kiszonych-lisciach-kapusty/", "category": "lubuskie", "sub_category": "Gotowe dania i potrawy", "phrase": "Gołąbki w kiszonej kapuście z ziemniakami"}