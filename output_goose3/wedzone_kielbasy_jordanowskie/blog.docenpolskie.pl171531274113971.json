{"meta_description": "", "title": "Kurczak faszerowany tradycyjny", "content": "Jordanów w gminie Brzeziny (woj. łódzkie) – to właśnie tam swoją siedzibę ma kolejny producent przystępujący do jubileuszowej certyfikacji żywności programu „Doceń polskie”, tj. rodzinna firma AR-KOS Sp. z o.o. Zakład mięsny -Masarnia. Firma początkowo funkcjonowała pod nazwą Masarnia „AR-KOS” Lucyna i Piotr Korwin-Kochanowscy. – Zaczęliśmy przygodę z wędliniarstwem od chowu owiec i wyrobu kiełbas z mięsem baranim. W naszej rodzinie tradycją było domowe przygotowywanie wędlin na święta oraz, jak to w rodzinie leśniczego i myśliwego, domowe przetwarzanie dziczyzny. Od początków istnienia zakładu, ze smakiem zajadamy się naszymi wyrobami i z dumą częstujemy nimi naszych gości. Przetwarzamy polskie mięso wieprzowe, w tradycyjny sposób, stosując dawne receptury. Surowiec mięsny pozyskujemy z okolicznych gospodarstw. Wytwarzając tradycyjne wyroby używamy jedynie naturalnych przypraw. Dzięki zastosowaniu odpowiedniego czasu peklowania i wędzenia nasze tradycyjne wędliny pozostają świeże i aromatyczne przez długi czas – głosi strona internetowa firmy.  Zakład mięsny oferuje wyroby tradycyjne, wędzonki, kiełbasy i wędliny podrobowe. Poza tym, w asortymencie znajdziemy wędliny drobiowe. – Wytwarzamy i sprzedajemy to, co sami najchętniej jemy – przyznają właściciele masarni, Lucyna i Piotr Korwin-Kochanowscy. Za sprawą XX certyfikacji żywności, smak wyrobów z Jordanowa poznają członkowie Loży Ekspertów. Jury pod przewodnictwem mistrza kuchni Mirka Drewniaka, oceni nie tylko sam smak, ale także wygląd i stosunek jakości do ceny trzech pozycji z oferty opisywanego wytwórcy. Szansę zdobycia godła promocyjnego mają: Kiełbasa Krakowska Sucha – wędzone kiełbasy jordanowskie, Szynka starowiejska oraz Kurczak faszerowany tradycyjny. Więcej informacji na temat asortymentu rodzinnego przedsiębiorstwa, jak również sklepów, w których te specjały można nabyć dostarcza przywoływana już witryna internetowa.", "url": "https://blog.docenpolskie.pl/tag/kurczak-faszerowany-tradycyjny/", "category": "łódzkie", "sub_category": "Mięso świeże oraz produkty mięsne", "phrase": "Wędzone kiełbasy jordanowskie"}