{"meta_description": "Kiszenie kapusty - przepis na najlepszą kiszoną kapustę krok po kroku | Poznnaj składniki, proporcje, porady i wskazówki | Bimberek.pl >>", "title": "Kiszenie kapusty - przepis na idealną kapustę kiszoną krok po kroku", "content": "Kiszenie kapusty domowym sposobem daje możliwość cieszyć się nie tylko smakiem, ale i jej wyjątkowymi, naturalnymi właściwościami. Domowa kiszona kapusta pozbawiona sztucznych środków konserwujących jest naturalnym probiotykiem wzmacniającym odporność i dba o właściwą florę bakteryjną. Raz posmakowana, stanie się stałym towarzyszem wielu domowych obiadów. Jak ukisić kapustę w słoikach lub w beczce, jak długo kisić kapustę, jaka kapusta nadaje się do kiszenia, ile soli powinieneś dodać i jak długo ją kisić – na te i wiele innych pytań spróbujemy odpowiedzieć w dzisiejszym artykule. Miłego czytania! Zacznijmy od podstaw, czyli jaką kapustę wybrać do kiszenia. Czy młoda kapusta nadaje się do kiszenia, czy lepiej poczekać do jesieni? Jest to często pojawiająca się wątpliwość wśród osób które po raz pierwszy zabierają się za kiszenie kapusty w domu. Rozwiejmy więc te wątpliwości. Tak naprawdę kisić możemy wiele odmian kapusty. Zarówno białą, jak i czerwoną a nawet pekińską. Sama kapusta biała występuje w wielu odmianach o czym często nie wiemy. Do kiszonek najczęściej polecane są odmiany Novoton lub Liberator. Jednak są to kapusty które najczęściej spotykamy w sklepach czy na straganach warzywnych. Wybierając więc kapustę do kiszenia zwróć uwagę, aby była to zwyczajnie dojrzała, biała główka kapusty o sporej główce i w miarę zwartej strukturze. Taka kapusta będzie idealna do kiszenia. Warto sięgnąć po kapustę do kiszenia późnym latem lub jesienią, czyli od końca sierpnia nawet do pażdziernika – jej smak będzie zdecydowanie najlepszy. Natomiast często rodzi się pytanie, czy młoda kapusta nadaje się do kiszenia? Nie ma tu jednoznacznej odpowiedzi. Nie jest powiedziane, że nie. Z pewnością znajdą się jej fani. Jednak istnieje ryzyko że z młodej kapusty otrzymamy szarą i nieco gorzką kiszonkę. Kiedy idealną kapustę mamy już wybraną, czas przygotować kolejne składniki i akcesoria niezbędne do jej ukiszenia. Naczynie w którym ukisisz kapustę zależy tak naprawdę od Twoich preferencji i ilości jaką chcesz wykonać. Z powodzeniem nada się beczka do kiszenia, kamionka, wiadro lub szklany słój do kiszenia. Na rynku znajdziesz wiele naczyń które z powodzeniem nadadzą się do ukiszenia kapusty. Najtańszą i najbardziej powszechną opcją jest słoik – tzw. Kiszeniowiec lub słój wielofunkcyjny. Jego pojemność powinna być dobrana do ilości kapusty. Słoje te, występują w wielu pojemnościach, przez co każdy może dobrać ją do swoich wymagań. Warto pamiętać, że przy zakupie lepiej wybrać większy, niż za mały – a dlaczego, dowiesz się czytajac dalej. Ilość soli do kiszonej kapusty nie pozostaje bez znaczenia. Proporcje są jednak bardzo proste. Na 1kg kapusty lub warzyw (Jeśli dodajesz np. marchew) przypada jedna łyżka stołowa soli, czyli ok 15-20g. Należy pamiętać, że przekroczenie tej dawki może skutkować utratą naturalnego smaku kiszonej kapusty. Jeśli decydujesz się na dodanie marchwi, pamiętaj o proporcjonalnym zwiększeniu ilości soli. Kiedy mamy już odpowiednie naczynie do kiszenia i wszystkie niezbędne składniki, czas przygotować nasze warzywo. Białą kapustę warto kilka dni potrzymać w ciemnym miejscu, aby całkowicie zbielała. Maksymalnie 3-4 dni. Ma to później wpływ na jej wyjątkowy smak. Główkę oczyszczamy z ewentualnych nadpsutych liści (te wyrzucamy) i dokładnie myjemy. Kilka wierzchnich liści odkładamy na bok, a pozostałą część szatkujemy. Nie zapominamy przy szatkowaniu również o głąbie, który zawiera mnóstwo witamin. Uszatkowaną kapustę mieszamy z marchwią i przyprawami. Na tym etapie można dodać swoje ulubione dodatki lub zioła, np. gorczycę, liście laurowe, koperek itp. Następnie poszatkowaną kapustę układamy warstwowo w kamionce, beczce lub szklanym słoiku do kiszenia i ubijamy mocno ręką lub tłuczkiem – koniecznie drewnianym, a każdą z warstw posypujemy solą. Należy pamiętać, aby naczynie w którym kisimy kapustę było uzupełnione maksymalnie do 80%. Podczas kiszenia bowiem wydziela się dwutlenek węgla który może podnieść kapustę, oraz pojawia się często spora ilość soku. Kiedy przełożymy już całą poszatkowaną kapustę do ukiszenia, należy przykryć ją kilkoma liśćmi które na początku odłożyliśmy i obciążyć całość. Do obciążenia możesz użyć np. drewnianego denka, lub talerzyka, na którym możesz położyć coś ciężkiego. Nawet czysty kamień. Należy pamiętać, że naczynie w którym kisimy kapustę nie może być szczelnie zamknięte, ponieważ tzw. Gazy fermentacyjne muszą znaleźć ujście. W przeciwnym razie może być…bum 🙂 Dlatego też wygodnym rozwiązaniem są szklane słoje do kiszenia, które oprócz zakrętki posiadają gumowe zamknięcie z możliwością uchylenia niewielkiego, okrągłego otworu przez które gazy fermentacyjne będą swobodnie uchodzić. Po upływie ok. 3 dni fermentacji możesz zdjąć obciążenie i ponownie ucisnąć kapustę która rozpoczęła już proces kiszenia, przy pomocy długiej, drewnianej łyżki w celu odprowadzenia nadmiaru gazów. Po tym czasie możesz już zamknąć słoik – w przypadku kieszeniowca nie musisz zakręcać szczelnie słoja, a jedynie zamknąć uchylone „okienko”. Cały proces kiszenia kapusty trwa około 10-12 dni, po tym czasie kapusta kiszona jest już gotowa do jedzenia. Warto już po tygodniu spróbować swojej kiszonki i zdecydować czy pozostawiasz do dalszego kiszenia, czy nie. Niektórzy wolą delikatną kiszoną kapustę, inni mocno ukiszoną i bardziej kwaśną. Po każdym otwarciu słoja ubij kapustę ponownie. Kiedy zdecydujesz, że Twoja kiszona kapusta jest już idealnia, przełóż ją do mniejszych, szklanych słoików 900ml lub 720ml i umieść w chłodnym miejscu. W temperaturze 5-15°C proces kiszenia praktycznie całkowicie się zatrzymuje. Możesz więc szczelnie zakręcić słoiki i tak przechowywać nawet do 3/4 miesięcy. Dobrym miejscem do przechowywania będzie chłodna piwnica lub lodówka. Należy pamiętać jednak, że po otwarciu słoika z kapustą kiszoną należy go zużyć maksymalnie w ciągu tygodnia. Kapusta nie jest pokryta warstwą soku i szybciej się psuje, a przecież zależy nam na tym, aby nie dodawać żadnych środków chemicznych, polepszaczy, konserwantów czy kwasu octowego który często niestety dodawany jest przez hurtowych producentów. • Pamiętaj, aby wybrać dużą, dojrzałą i zwartą kapustę – będzie zdecydowanie najlepsza do kiszenia. • Dodaj marchewkę – wzbogaci nie tylko smak, ale i ilość składników odżywczych i witamin. • Dodawaj swoje ulubione dodatki i przyprawy – kminek, ziele angielskie, liść laurowy, gorczycę, czy koperek – kombinuj! • Pamiętaj uzupełnić maksymalnie w 80% jego pojemności. W przeciwnym razie stworzysz niezły wulkan 🙂 • Kapusta podczas kiszenia „pachnie” – o tym warto wiedzieć. Nie da się wykonać kapusty kiszonej w domu tak, aby wszyscy domownicy o tym nie wiedzieli (a czasem również sąsiedzi) 🙂 Jeśli przeszkadza Ci zapach w domu przez kilka pierwszych dni, trzymaj uchylony słój w piwnicy, garażu lub innym dostępnym miejscu. Do zapachu jednak bardzo łatwo można się przyzwyczaić, choć niektórych może drażnić. Szczególnie, kiedy ktoś nie lubi kapusty kiszonej o ile takie osoby istnieją. • Jeśli Twoja kapusta w pierwszych dniach kiszenia, mimo ubijania nie puści na tyle soku aby przykryć całość, możesz dolać lekką solankę. Zmieszaj ok. 1 szklanki wody z płaską łyżeczką soli i zalej tyle, aby zalać kapustę. • lub inne naczynie podczas kiszenia ułóż na ręczniku papierowym lub inny podłożu. W razie wyciekania soków zabezpieczysz blat, stół czy podłogę przed uszkodzeniem. Kiszenie to często proces burzliwy więc może się zdarzyć tak, że sok wycieknie. • Im wyższa temperatura w której przechowujesz słój, tym proces kiszenia będzie szybszy i bardziej burzliwy. Warto więc co kilka dni próbować swoich wyrobów aby ocenić ich smak. Po każdym otwarciu słoja należy kapustę ponownie ucisnąć. • Im drobniej poszatkujesz kapustę, tym szybciej się ukisi i więcej soku puści. Choć ilość soku zależy też często od samej kapusty. • Aby przerwać proces kiszenia, kapustę należy przełożyć do lodówki lub zimnej piwnicy gdzie panuje temperatura w granicach 5-15°C i tam przechowywać nawet do 4 miesięcy. • Na koniec porada dla alkoholowych „koneserów”. Zarówno sama kapusta, jak i sok spod kiszonej kapusty to doskonałe antidotum na… kaca 🙂 Na koniec nie pozostaje nam nic innego, jak życzyć Wam smacznego!", "url": "https://bimberek.pl/kiszenie-kapusty-przepis-na-najlepsza-domowa-kapuste-kiszona-krok-po-kroku/", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kiszona z beczki"}