{"meta_description": "Głównym celem Stowarzyszenia - Lokalnej Grupy Działania jest realizacja lokalnej strategii rozwoju oraz dążenie do podniesienia potencjału gospodarczego, innowacyjnego, społecznego i kulturowego regionu.", "title": "Witamy na stronie internetowej Lokalnej Grupy Działania Ziemi Sandomierskiej", "content": "Sandomierski Szlak Winiarski jest jedną z ważniejszych atrakcji turystycznych regionu. Rozciągając się po wzniesieniach i dolinach Wyżyny Kielecko-Sandomierskiej dostarcza nie tylko możliwość odetchnięcia od miejskiego zgiełku pośród wspaniałych widoków i wielu ciekawych atrakcji turystycznych regionu, ale przede wszystkim umożliwia zwiedzającym doznanie wrażeń dostępnych dotychczas tylko za granicą. Mogą Państwo zwiedzić winnice i piwnice winiarskie, zapoznać się z tajnikami uprawy winorośli i tworzenia wina, zdegustować łącznie kilkadziesiąt win, zjeść smaczne przekąski, a także pomieszkać przez jakiś czas przy winnicy. Szlak obejmuje aktualnie kilkanaście winnic otwartych dla turystów, w tym 5 winnic oferuje sprzedaż wina gronowego, kilka z nich dysponuje noclegami, kilka kolejnych przygotowuje się do przyjmowania Gości. Jest także kilka winnic trochę bardziej oddalonych od Sandomierza, które warto odwiedzić. Przemierzając szlak napotkacie Państwo winnice, które produkują najlepsze wina gronowe w Polsce. Charakter i jakość naszych win zawdzięczamy lessowej glebie i unikalnemu mikroklimatowi. Bogate aromaty to zasługa południowych stoków, na których winorośl dojrzewa w pełnym słońcu. Zwiedzając winnice, warto wejść z właścicielami na sam ich szczyt. Wiele z nich ulokowanych jest w przepięknych miejscach, które gwarantują niezapomniane widoki na rozległe doliny Wisły, Opatówki, Koprzywianki lub piękne zachody słońca .", "url": "http://www.lgd-sandomierz.eu/index.php/104-atrakcjeturystyczne.html", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb mieszany koprzywnicki"}