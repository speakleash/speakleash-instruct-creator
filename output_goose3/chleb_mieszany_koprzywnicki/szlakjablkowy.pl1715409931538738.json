{"meta_description": "", "title": "6 Chleb Koprzywnicki", "content": "Gminna Spółdzielnia „Samopomoc Chłopska” w Koprzywnicy od 1949 roku kultywuje wypiek wyśmienitego chleba. Tradycje wypieku chleba przetrwały do dziś, a metoda jego produkcji jest taka sama jak dawniej. Chleb wypieka się  w tradycyjnym piecu chlebowym wykonanym z cegły i opalanym drewnem lub węglem, a przygotowanie ciasta odbywa się tradycyjną metodą, na naturalnym zakwasie bez dodatków i konserwantów. Pieczywo w GS „SCH” w Koprzywnicy od lat cieszy się uznaniem szerokiej rzeszy konsumentów za swoją jakość i smak. Smaczne i zdrowe było zawsze, a dziś, po okresie mijającej już mody na duże piekarnie i wspomagane chemiczne pieczywo, przychodzi odwrót - klienci coraz częściej poszukują tradycyjnych smaków,  a przede wszystkim naturalnego i zdrowego pieczywa. Koprzywnickie pieczywo posiada wysokie walory smakowe i jest znane niemal w całej Europie, ze względu na silną emigrację lokalnych mieszkańców. Nasz chleb jest rozpoznawany i stanowi „wizytówkę” czy też „markę” Ziemi koprzywnickiej. Chleb mieszany koprzywnicki oraz chleb żytni były typowane jako produkt w konkursie „Nasze Kulinarne Dziedzictwo” – Smaki Regionów zdobyły główne nagrody. Piekarnia GS „SCh” w Koprzywnicy od kwietnia 2010r. jest członkiem Sieci „Dziedzictwo Kulinarne Świętokrzyskie” w ramach Europejskiej Sieci Regionalnego Dziedzictwa Kulinarnego. Sieć ta jest znakiem potwierdzającym jakość tradycyjnej i innowacyjnej żywności, która promuje tradycje regionu oraz produkcję i spożycie regionalnej żywności.", "url": "http://www.szlakjablkowy.pl/6-chleb-koprzywnicki.html", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb mieszany koprzywnicki"}