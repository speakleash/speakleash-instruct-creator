{"meta_description": "", "title": "Szpajza – Wikipedia, wolna encyklopedia", "content": "Szpajza (z niem. die Speise – potrawa, danie[1]) – deser (legumina) przygotowywany z jajek kurzych znany w kuchni śląskiej i pomorskiej (na Kaszubach[2], Powiślu i Żuławach)[3]. Jest to rodzaj kremu zestalanego żelatyną[4][2]. Charakteryzuje się delikatną, puszystą konsystencją[4][3], przypominającą gładką, kremową (galaretkowatą[2]) piankę[5]. Jest to deser charakterystyczny dla kuchni śląskiej[4]. Znany jest w niej prawdopodobnie od końca XIX wieku[4]. Przepis na cytrynową szpajzę znajduje się m.in. w Kochbuch für Schule und Haus Marii Wurst z 1911 roku[6]. Znany także pod nazwami: ajerszpajza[7], Szpajzy, Szpajze[8]. Najpopularniejsze smaki to cytrynowa[9] oraz czekoladowa[10][11]. Inne wersje smakowe to m.in. truskawkowa, wiśniowa, agrestowa, waniliowa[10]. Szpajza jest tradycyjnym deserem na Górnym Śląsku, podawanym po obiedzie podczas ważnych uroczystości rodzinnych, takich jak pierwsza komunia, wesele, jubileusze czy dorocznych jak np. Wielkanoc, czy odpust parafialny[4][10]. Najczęściej szpajzę podaje się w dużych salaterkach, z których następnie nabierane są porcje do mniejszych miseczek. Alternatywą jest podanie szpajzy w osobnych pucharkach[10]. Szpajza ma konsystencję pianki. Do ubitych białek dodaje się żółtka utarte z cukrem. Konsystencję utrzymuje żelatyna. Dodając różne składniki, np. sok z cytryny[12], kakao, galaretkę (np. na bazie domowego kompotu) otrzymuje się różne smaki i kolory. Smak szpajzy może być również wzbogacony dodatkiem mocnego alkoholu, np. wódką, która może również służyć do rozpuszczania w niej kakao[13]. Deser ozdabiany jest bitą śmietaną i owocami[10]. Szpajza cytrynowa została wpisana 12 września 2006 roku[4] na listę produktów tradycyjnych województwa śląskiego w kategorii „Wyroby piekarnicze i cukiernicze”, a 16 grudnia 2019 roku[6] pod nazwą „krośnicka szpajza” na listę produktów tradycyjnych województwa opolskiego[10]. 17 września 2021 roku na listę produktów tradycyjnych województwa opolskiego wpisana została citron śpajza (szpajza cytrynowa)[5]. W kuchni pomorskiej znana jest szpajza z sokiem i skórką z cytryny (cytronszpajza), szpajza z dodatkiem lokalnych owoców (w mniej zamożnych domach), szpajza czekoladowa (z kakao) oraz szpajza z karmelem[2][14]. Podawano ją z bitą śmietaną, czasem też np. z bakaliami i krojonymi galaretkami[2]. Stołownicy nabierali porcje deseru ze wspólnego naczynia do miseczek[2]. Śmietankę do polania podawano osobno[2]. Cytronszpajza została wpisana na listę produktów tradycyjnych województwa pomorskiego 19 listopada 2008[2]. Był to deser przyrządzany z okazji świąt oraz takich uroczystości jak wesela i chrzciny[2]. W zamożniejszych domach jadano ją po niedzielnym obiedzie[2].", "url": "https://pl.wikipedia.org/wiki/Szpajza", "category": "opolskie", "sub_category": "Wyroby piekarnicze i cukiernicze", "phrase": "Citron śpajza - szpajza cytrynowa"}