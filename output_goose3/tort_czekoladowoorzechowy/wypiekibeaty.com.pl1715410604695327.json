{"meta_description": "Przepis: torcik czekoladowo-orzechowy. Biszkopt z mielonymi włoskimi orzechami i kakao przekładany czekoladowym kremem mascarpone - przepyszny :)", "title": "Torcik czekoladowo-orzechowy - przepis", "content": "Przepis na tort czekoladowo-orzechowy to doskonałe połączenie smaku czekolady i delikatnej nuty orzechów. Biszkopt czekoladowo-orzechowy jest lekki i jednocześnie intensywny w smaku. Warstwa kremu czekoladowego nadaje torcikowi aksamitną konsystencję i wspaniały smak. Całość jest udekorowana czekoladową polewą i czekoladowymi słodkościami, które dodają chrupkości i intensyfikują smak. To wyrafinowane połączenie słodyczy i wyrazistych smaków, które zachwyci każde podniebienie. Gorąco polecam! Jeśli szukasz przepisu na wyjątkowy tort, który łączy czekoladę i orzechy, to koniecznie wypróbuj ten przepis! Jak ten czas szybko leci, aż trudno uwierzyć. Właśnie mija 5 lat od mojego pierwszego wpisu na blogu :) Swoją przygodę z blogowaniem zaczęłam od moich ukochanych muffinek czekoladowych, a dziś nawiązując odrobinę do tego pierwszego wpisu zapraszam Was Kochani na wirtualny kawałeczek torcika czekoladowo-orzechowego. 5 lat to spory kawałek czasu, moje dzieci wyrosły, koty się upasły, dołączył do nas chomik, a w zasadzie chomiczka – Łatka, ja zaczęłam biegać, aby jakoś spalić kalorie z tych wszystkich ciast ;) a mąż przerzucił się na maratony. Blog stał się moją pasją i ciągle nie mam dość nowych przepisów – żebyście zobaczyli ile mam zapamiętanych przepisów „must do” i ile zapisałam zeszytów z przepisami i z nowymi pomysłami, a do tego jeszcze dochodzi szuflada wydrukowanych przepisów i dwie półki książek kucharskich (ostatnio postanowiłam, że już więcej nie kupuję książek z przepisami, ale trudno się czasami powstrzymać ;)). Szafka z „propsami” (cudeńkami do zdjęć) pęka w szwach i po całym domu mam poutykane deski, tła, naczynia i szmatki … Ale powiem Wam jedno – z perspektywy czasu – bardzo się cieszę, że mój mąż mnie namówił na prowadzenie bloga, bo daje mi to ogromną satysfakcję – uwielbiam te nowe przepisy, kocham robić im zdjęcia i dzielić się nimi z Wami. Cieszę się gdy je sprawdzacie i Wam wychodzą, a co najważniejsze, smakują :) Lubię odpowiadać na Wasze pytania, radzić, wspólnie cieszyć się i w razie potrzeby pocieszać :) Za to wszystko bardzo Wam dziękuję! Zaglądajcie również na mój funpage na facebooku – @wypiekibeaty oraz na mojego instagrama – wypiekibeaty – będzie mi ogromnie miło widzieć Was również tam – serdecznie zapraszam :D Podstawą jest oczywiście biszkopt, a dokładnie biszkopt czekoladowy z orzechami. Mój biszkopt jest z dodatkiem mielonych orzechów włoskich – jeśli macie uczulenie na orzechy, to upieczcie zwykły biszkopt kakaowy, albo nawet podstawowy biały. Ja upiekłam dwa biszkopty w foremkach o średnicy 16 cm, możecie upiec jeden biszkopt z foremce o średnicy 22 cm i przeciąć go na 3 blaty. Ciasto przełożyłam prostym kremem czekoladowym na bazie śmietany kremówki i mascarpone. Na koniec polałam cały tort rozpuszczoną czekoladą i udekorowałam czekoladowymi słodyczami. Zajrzyjcie również do innych moich przepisów na pyszne domowe torty. Wypróbuj również inne moje przepisy na czekoladowe torty, tutaj polecam między innymi trzy takie przepisy. A na blogu znajdziesz mnóstwo innych przepisów na torty o różnych smakach.", "url": "https://wypiekibeaty.com.pl/torcik-czekoladowo-orzechowy/", "category": "świętokrzyskie", "sub_category": "Wyroby piekarnicze i cukiernicze", "phrase": "Tort czekoladowo-orzechowy"}