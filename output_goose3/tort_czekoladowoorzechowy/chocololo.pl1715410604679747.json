{"meta_description": "Mały, słodki i niezwykle pyszny torcik czekoladowo-orzechowy z chrupką orzechową. Czekoladowy torcik z mlecznym kremem z orzechami laskowymi.", "title": "Torcik czekoladowo-orzechowy z chrupką - - czekoladowy blog", "content": "Jajka – Powinny być w temperaturze pokojowej, dlatego trzeba wcześniej wyjąć je z lodówki. Można też przyspieszyć ten proces i włożyć je do miski z ciepłą wodą na 10 – 15 minut, wymieniając wodę na ciepłą jakby ostygła. Pieczenie ciasta – Ciasto pieczemy 20 minut, do suchego patyczka. Jeśli po 20 minutach patyczek będzie mokry, sprawdźcie kolejny raz po 1-2 minutach. Nie pieczcie dłużej, może być wtedy zbyt suche i kruszyć się przy krojeniu. Ciasto nasączamy wodą z kakao i cukrem, ale można nasączyć też świeżo parzoną kawą. Jeżeli ciasto wyrośnie z górką. Trzeba ciepłe ciasto (nie gorące) wyjąć z formy i położyć górką do dołu na płaskim talerzu. Trzeba je lekko docisnąć np. grubą książką (oczywiście wcześniej położyć papier do pieczenia). Masło do kremu – Miękkie, w temperaturze pokojowej aby pięknie się utarło. Mleko w proszku – Pełne mleko w proszku, o zawartości tłuszczu 26%. Nie instant, nie granulki itp. Nie pomijajcie przesiania mleka przed dodawaniem go do masła. Masa wyjdzie gładka i nie będziecie się denerwować o grudki. Do przygotowania pasty orzechowej potrzebny jest mocny młynek. Jeśli nie macie takiego, można użyć masła/pasty z orzechów laskowych (bez dodatków) o gładkiej konsystencji. Płatki kukurydziane – klasyczne płatki, bez dodatków. Mielimy je na drobne okruchy, ale nie tak drobne jak piasek. Powinny być zbliżone wielkością do posiekanych orzechów. Orzechy można kupić od razu pieczone i bez skórek, ale można to zrobić samodzielnie. Pieczenie orzechów laskowych – Orzechy wysypać na blachę wyłożoną papierem do pieczenia lub folią aluminiową. Wstawić do piekarnika nagrzanego do 190 stopni C. Piec ok. 8-10 minut, sprawdzając czy orzechy zbytnio się nie przypiekają. Można je także delikatnie przemieszać drewnianą łyżką. Skórka orzechów powinna zrobić się ciemniejsza, pękać i odchodzić od orzechów. – Upieczone orzechy wystudzić i obrać ze skórek: można wszystkie orzechy wysypać na ścierkę, zawinąć i potrzeć je np. o blat, następnie rozwinąć. Można też partiami, nad wystudzoną blachą z papierem na którym się piekły potrzeć orzechy w dłoniach. Skórki same odpadną, nie będziemy brudzić ścierki. Do całego torciku potrzeba 140 g upieczonych orzechów laskowych (w tym 30 g na pastę orzechową). Najlepiej upiec nieco więcej orzechów np. 180 g.", "url": "https://chocololo.pl/torcik-czekoladowo-orzechowy-z-chrupka/", "category": "świętokrzyskie", "sub_category": "Wyroby piekarnicze i cukiernicze", "phrase": "Tort czekoladowo-orzechowy"}