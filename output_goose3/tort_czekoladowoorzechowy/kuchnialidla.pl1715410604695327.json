{"meta_description": "Tort czekoladowo-orzechowy - poznaj najlepszy przepis. ⭐ Sprawdź składniki i instrukcje na KuchniaLidla.pl!", "title": "Tort czekoladowo-orzechowy - przepis", "content": "Wszystkie orzechy drobno siekamy. Jaja z cukrem ubijamy w mikserze na puszystą pianę. Następnie dodajemy przesiane kakao, mąkę i mączkę ziemniaczaną. Całość delikatnie mieszamy, tak by nie zbić masy. Przygotowaną masę dzielimy na dwie części. Każdą część rozsmarowujemy na blasze do pieczenia wyłożonej papierem pergaminowym i posypujemy wcześniej posiekanymi orzechami włoskimi. Blachy z ciastem wkładamy do piekarnika rozgrzanego do 180-185°C (termoobieg) na 10-12 minut, następnie odstawiamy do ostygnięcia i ściągamy z rolad papier pergaminowy. Wodę, cukier i cukier wanilinowy łączymy i zagotowujemy. Następnie do wystudzonego ponczu dodajemy rum. Masło dobrze napowietrzamy w mikserze. Żelatynę moczymy w wodzie. W metalowej misce ubijamy na parze 2 jaja z cukrem. Gdy jaja się dobrze ubiją, dodajemy namoczoną żelatynę, jeszcze chwilę ubijamy na parze, następnie zdejmujemy miskę znad pary i nadal mieszamy. W mikserze, w którym napowietrzaliśmy masło, zmniejszamy obroty i bardzo powoli dodajemy jaja ubite z cukrem na parze. Słoiczek z kremem orzechowym wkładamy na chwilę do kuchenki mikrofalowej (aby miał bardziej płynną konsystencję i łatwiej było go dodać do kremu), następnie dodajemy krem orzechowy do ubijających się składników. Wyłączamy mikser, całość mieszamy dokładnie za pomocą łopatki. Z jednej rolady wycinamy krążki o średnicy 20-22 cm i nasączamy ponczem (dolny krążek, który będzie spełniał funkcję spodu, nasączamy delikatniej). Dolny krążek smarujemy kremem. Z drugiej rolady odcinamy przesuszone boki, następnie nasączamy je ponczem i tniemy w paski o szerokości 3-4 cm i rozsmarowujemy na nich krem. Pierwszy pasek biszkoptu zwijamy w ślimaka i układamy go na dolnym krążku ciasta. Kolejne paski biszkoptu owijamy dookoła pierwszego ślimaka. Krem rozsmarowujemy na wierzchniej części tortu. Na sam koniec na górze układamy drugi krążek. Całość pokrywamy kremem. Tak przygotowany tort wkładamy do lodówki na mniej więcej 20 minut. Po wyjęciu tortu z lodówki ponownie smarujemy go kremem i wyrównujemy. Boki tortu delikatnie obsypujemy posiekanymi orzechami. Pozostałą ilość kremu przekładamy do rękawa cukierniczego i dekorujemy nim wierzch tortu. Na torcie układamy kostki czekolady i orzechy włoskie oraz czekoladowe patyczki.", "url": "https://kuchnialidla.pl/tort-czekoladowo-orzechowy", "category": "świętokrzyskie", "sub_category": "Wyroby piekarnicze i cukiernicze", "phrase": "Tort czekoladowo-orzechowy"}