{"meta_description": "", "title": "PszczeliPark polski miód z polskiej pasieki. Pszczoły i ekosystem. Miody odmianowe z terenów ekologicznych. Najlepszy Polski MSuski miód spadziowy z drzew iglastych - produkt tradycyjny", "content": "Suski miód spadziowy z drzew iglastych wpisany został na listę produktów tradycyjnych Ministerstwa Rolnictwa i Rozwoju Wsi w dniu 24.11.2011. Miód spadziowy z okolic Suchej Beskidzkiej za swoje niezwykłe walory zdobywa liczne nagrody podczas różnego rodzaju konkursów odbywających się na terenie powiatu czy województwa. Ponadto, od kilku lat z ramienia Koła Pszczelarzy Powiatu Suskiego „Mioduszyna” w szkołach prowadzone są prelekcje dotyczące znaczenia pszczół oraz ich produktów w życiu człowieka, podczas których omawiana jest produkcja suskiego miodu spadziowego z drzew iglastych. Sucha Beskidzka położona jest w okolicy Babiogórskiego Parku Narodowego i jego otuliny, gdzie brak jest przemysłu ciężkiego oraz uczęszczanych dróg przelotowych. Większość terenów Suchej Beskidzkiej pokrywają lasy iglaste. Dzięki takiemu położeniu miód spadziowy na tym terenie pozyskiwany był od dawnych czasów, a pierwsze Powiatowe Koło Pszczelarzy powstało na początku lat 50. Miód spadziowy charakteryzuje się prawie czarną barwą z zielonkawym odcieniem, za którą odpowiedzialny jest grzyb sadzak występujący na igłach jodły. Ponadto, wyróżnia się wysoką aktywnością antybiotyczną i bakteriobójczą, działa antyseptycznie, przeciwzapalnie oraz posiada zdolność przeciwdziałania promieniowaniu jonizującemu. • Mało słodki o posmaku lekko gorzkawym. Aromat żywiczny i korzenny. • W postaci płynnej od brązowej do prawie czarnej w zależności od rodzaju pożytku. W postaci skrystalizowanej od szarej do ciemnoszarej. Powiatowe Koło Pszczelarzy „Mioduszyna” w Suchej Beskidzkiej powstało jesienią 2002 roku. Na posiedzeniu Zarządu Wojewódzkiego Związku Pszczelarzy w Krakowie w dniu 1 października 2002 roku koło zostało przyjęte w poczet Kół – Członków Wojewódzkiego Związku Pszczelarzy w Krakowie. W chwili obecnej obowiązki prezesa Koła \"Mioduszyna\" pełni Bogusław Kowaliczek, właściciel pasieki, portalu internetowego i największego forum pszczelarzy \"Ambrozja\".", "url": "http://pszczelipark.pl/index.php/aktualnosci/view/Suski-miod-spadziowy-z-drzew-iglastych--produkt-tradycyjny.html", "category": "małopolskie", "sub_category": "Miody", "phrase": "Suski miód spadziowy z drzew iglastych"}