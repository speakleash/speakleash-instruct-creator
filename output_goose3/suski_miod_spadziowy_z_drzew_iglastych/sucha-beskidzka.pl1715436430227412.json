{"meta_description": "", "title": "Suski miód spadziowy produktem tradycyjnym", "content": "Szczególne położenie Suchej Beskidzkiej oraz walory środowiska naturalnego naszego regionu sprawiają, że panują tu doskonałe warunki dla rozwoju pszczelarstwa. Pierwsze Powiatowe Koło Pszczelarzy powstało na początku lat 50. Większość terenów Suchej Beskidzkiej pokrywają lasy iglaste, dzięki czemu miód spadziowy na tym terenie pozyskiwany był od dawnych czasów.   W listopadzie bieżącego roku suski miód spadziowy z drzew iglastych z Pasieki Ambrozja pana Bogusława Kowaliczka został wpisany na Listę Produktów Tradycyjnych, prowadzoną przez Ministra Rolnictwa i Rozwoju Wsi. Miód spadziowy charakteryzuje się prawie czarną barwą z zielonkawym odcieniem, za którą odpowiedzialny jest grzyb sadzak występujący na igłach jodły. Ponadto wyróżnia się wysoką aktywnością antybiotyczną i bakteriobójczą, działa antyseptycznie, przeciwzapalnie oraz posiada zdolność przeciwdziałania promieniowaniu jonizującemu. Suski miód spadziowy z drzew iglastych za swoje niezwykłe walory zdobywa liczne nagrody podczas różnego rodzaju konkursów odbywających się na terenie powiatu czy województwa.", "url": "https://sucha-beskidzka.pl/pl/639/6079/suski-miod-spadziowy-produktem-tradycyjnym.html", "category": "małopolskie", "sub_category": "Miody", "phrase": "Suski miód spadziowy z drzew iglastych"}