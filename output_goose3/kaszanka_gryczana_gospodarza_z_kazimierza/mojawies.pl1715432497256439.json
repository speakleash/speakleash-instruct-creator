{"meta_description": "", "title": "Koniczynki Historia", "content": "Z inicjatywy Wydziału Oświaty Prezydium Powiatowej Rady Narodowej w Starogardzie Gd. w 1956 r. powstał w ramach działalności Koła Gospodyń Wiejskich Zespół Czytelniczy. Zespół, skupiający początkowo 25 członkiń, zajmował się przede wszystkim propagowaniem dzieł zaliczanych do tzw. literatury pięknej, ale nie stroniono również od literatury fachowej - rolniczej szczególnie z dziedziny chowu trzody chlewnej, owiec i drobiu. Zajęcia początkowo odbywały się w mieszkaniach prywatnych, a następnie w bibliotece wiejskiej. Zespół Czytelniczy prowadziła przewodnicząca Koła Gospodyń Wiejskich w Bobowie, Apolonia Piontek, która jednocześnie dokonywała doboru poszczególnych pozycji. Początkowo były to utwory łatwe, proste, niekiedy śmieszne, ale później sięgano również po dzieła Sienkiewicza, Prusa, Orzeszkowej, poezje Mickiewicza, Konopnickiej i tym podobne. Czytelnictwo satysfakcjonowało wszystkich – gospodynie przychodziły z rodzinami, w zespole skupiała się młodzież, a głos Apolonii Piontek słychać było niekiedy do późnych godzin nocnych. Pracy było bardzo dużo. Z zaangażowaniem panie przystąpiły do upiększania zagród, podjęto szereg prac w czynach społecznych takich jak: uporządkowanie obejść wokół Kościoła, odnowienie placu gier i zabaw, zorganizowanie spotkania z okazji „Dnia Seniora” i wiele, wiele innych. Członkinie Koła Gospodyń Wiejskich uczestniczyły w wycieczkach do Łodzi, Kielc, Częstochowy, Lichenia, Wejherowa i Żarnowca oraz w Góry Świętokrzyskie, ,. Były również wyjazdy do teatru. Rok ten, był również rokiem, w którym koło organizowało liczne wycieczki krajoznawczo – turystyczne dla członkiń koła, ich rodzin oraz innych członków społeczności gminnej do w tym dzieci i młodzieży. Były to np. wycieczki do Częstochowy, Lichenia, Torunia i Krakowa. W tym roku Koło Gospodyń Wiejskich z Bobowa było najbardziej liczebną organizacją społeczną w gminie. Jednak nie liczba członkiń decyduje o prężności koła, lecz zaangażowanie osobiste we wszystkie poczynania wypływające ze statutu organizacji. Każda chwila oderwania się od codzienności to czas relaksu, który potrzebny jest wszystkim, a głównie mieszkańcom wsi. Widać to na twarzach uczestniczek wycieczki na Wybrzeże na zdjęciu poniżej. 50 lat - minęło pół wieku - to czas wywołujący pasmo wspomnień, czas refleksji i powrotu do minionych chwil. Do trudnych lat, ciężkich miesięcy i dobrych dni. Był pierwszy rok po II wojnie światowej- październik 1946. Koło Gospodyń Wiejskich dopiero się zawiązało. Bobowo dźwigało się ze zniszczeń wojennych, odbudowywało domostwa, oczekiwało powracających, organizowało szkołę i właśnie wtedy rodząca się organizacja dawała możliwość bycia ze sobą, służenia radą i pomocą, dodawała otuchy i hartu na wszystkie następne lata- na te dobre i trudne. Długoletnia praca wydała owoce - owoce dojrzałe i dorodne - takie, że obchodzony jubileusz miał godną i uroczystą oprawę. Wrzesień to tradycyjny miesiąc podsumowania zbiorów – zbóż, owoców i warzyw. W Bobowie, pierwszy raz od momentu reaktywowania gminy, tj. od 1991 r., zorganizowano dożynki gminne. Jest to ludowe święto połączone z obrzędami dziękczynnymi za ukończenie żniw i prac polowych. Tradycyjnie dożynki obchodzone były w pierwszy dzień jesieni. Święto poświęcone było tegorocznym zbiorom zbóż w czasie którego dziękowano bogom za plony i proszono o jeszcze lepsze w przyszłym roku. Dożynkom towarzyszyły różne praktyki a między innymi wieniec. Obchody dożynek rozpoczynały się wiciem wieńca, z pozostawionych na polu zbóż, z kiści czerwonej jarzębiny, orzechów, owoców, kwiatów i kolorowych wstążek. Wieńce dożynkowe miewały zwykle kształt wielkiej korony lub koła. W przeszłości umieszczano w nich także żywe (z czasem sztuczne) koguty, kaczęta lub małe gąski, bo miało to zapewniać piękny i zdrowy przychówek gospodarski. Wieniec dożynkowy nazywany bywał \"plonem\" bo też i uosabiał wszystkie zebrane plony oraz urodzaj. Niosła go na głowie lub wyciągniętych rękach najlepsza żniwiarka, czasami z pomocą parobków i innych żeńców. Za nią postępował orszak odświętnie ubranych żniwiarzy, niosących na ramionach przybrane kwiatami, wyczyszczone kosy i sierpy. Wieniec niesiono do poświęcenia do świątyni, a następnie ze śpiewem w uroczystym pochodzie, udawano się do dworu lub do domu gospodarza dożynek. Wieniec dożynkowy przechowywany był w stodole do kolejnego roku, do nowego siewu. Wykruszone z niego ziarna wsypywano do worków z ziarnem siewnym. Ostatnia kępa to pas ściętego zboża, które po żniwach czas jakiś pozostawiano na pustym już polu dla ciągłości urodzaju. Pozostawione na polu kłosy zwane były przepiórką (na Mazowszu i Podlasiu), perepełką (na kresach wschodnich), brodą (we wschodniej części Mazowsza), kozą (w Małopolsce), pępem lub pępkiem (w poznańskiem), lub też wiązką, wiązanką lub garstką. Ścinane były uroczyście przez najlepszego kośnika, po czym wręczane były najlepszym żniwiarkom do uplecenia wieńca. W czasie dożynek organizowano biesiady z poczęstunkiem i tańcami, dawniej poprzedzane rytualnymi obrzędami i modlitwami. 6 czerwca 1999 r. - to data, która na długo została w pamięci członkiń koła. Dla niejednej było to niepowtarzalne wydarzenie. W dniu tym odbyła się piesza pielgrzymka do oddalonego od Bobowa o 12km Pelplina, gdzie odprawiona została mszy Św. przez Ojca Św. Jana Pawła II. Pogoda dopisała a trud pielgrzymki prędko się zrekompensował. Od wielu lat w Bobowie Koło Gospodyń Wiejskich gościło pielgrzymkę z Gdańska do Częstochowy. W latach osiemdziesiątych grupa ta liczyła nawet do 2 tys. osób. Z roku na rok pielgrzymów ubywało. W ostatnich latach zmalała do 700 – 800 osób. Zawsze część tej pielgrzymki zatrzymuje się na boisku sportowym, a pozostała część koło kościoła. Panie z Koła Gospodyń Wiejskich co roku witają pielgrzymów z ciepłym posiłkiem i swojskim ciastem. Wyrazy uznania i uśmiech na twarzy przybyłych był zawsze najlepszym prezentem dla członkiń. Dzień 1 września 2005 r. to dla gminy Bobowo „Wydarzenie stulecia”, bowiem w dniu tym odbyła się Wojewódzka Inauguracja Roku Szkolnego 2005-2006 połączona z otwarciem nowego obiektu szkolnego. Nowy kompleks budynków to wielka duma dla gminy, to prawdziwa Szkoła Marzeń. Szkoła otrzymała imię Jana Pawła II bowiem 6 czerwca 1999 r. podczas pielgrzymki Papieża w Pelplinie został poświęcony przez Ojca św. kamień węgielny pod jej budowę. Podczas inauguracji uczniowie otrzymali sztandar ufundowany przez radę rodziców, organizacje społeczne i samorządowe, a także przez prywatnych sponsorów. Koło Gospodyń Wiejskich w Bobowie przeznaczyło na ten cel kwotę 250 zł i ma swój gwóźdź w drzewcu sztandaru. Poświęcenia obiektu dokonał ks. biskup Jan Bernard Szlaga, obecnych było także wielu innych dostojnych gości ze szczebla wojewódzkiego. W nocy, w letnie przesilenie, dawni Słowianie obchodzili Noc Kupały – święto witalności i płodności. Po przejęciu przez chrześcijaństwo nazywano to święto Nocą Świętojańską, która - w zmienionej formie - obchodzona jest po dziś dzień. Główne obchody Sobótki, bo tak też nazywane jest święto, przypadały na czas po zachodzie słońca. Sobótka była świętem kobiet, a zwłaszcza młodych dziewcząt. W blaskach ognisk snuły marzenia o dalszym życiu. Rozpalano ognie, wokół których śpiewano i tańczono. Nadejście lata było też dla pogańskich Słowian świętem płodności, dlatego tej nocy kojarzyły się pary, które bez obrazy obyczajności mogły oddalić się samotnie do lasu. Nieodłącznym elementem obchodów było poszukiwanie kwiatu paproci, który zakwitał tylko w tę jedną, szczególną noc, a znalazcy miał dać szczęście i bogactwo. Mógł go znaleźć człowiek sprawiedliwy, bez skazy na sumieniu, który nigdy nikomu nie wyrządził krzywdy. Kolejną tradycją Nocy Kupały jest wróżebne puszczanie zielnych wianków na wodzie. Jeśli wianek utonął, dziewczyna miała wkrótce umrzeć. Jeśli popłynął w dal, ślub się odwlekał. A ten, kto wianek wyłowi, miał się stać jej mężem. Zgodnie z legendą, Noc Świętojańska miała moc czarodziejską. Gdy pogasły ostatnie ognie, na ziemię schodziły złe duchy, dlatego na rozżarzone węgle rzucano szałwię, dziewannę i bylicę. Ich zapach rozchodzący się po okolicach rozpędzał wszelkie zło. Z tradycją Nocy Kupały próbowało walczyć chrześcijaństwo. Skuteczniejszą metodą od przeciwdziałania były próby dostosowania tradycyjnych obrzędów do nowej religii, podobnie jak to miało miejsce, np. ze zniczami. Obchody letniego przesilenia skojarzono z obchodzącym swoje święto następnego dnia Janem Chrzcicielem. W ten sposób Noc Kupały stała się Nocą Świętojańską. W tym roku, we wrześniu, coroczne dożynki, zorganizowane były przez Sołectwo Jabłówko, które należy do Gminy Bobowo, ale do parafii Jabłowo. Reaktywowane w tym roku Koło Gospodyń Wiejskich w Jabłówku, po kilkunastu latach nieobecności, zaangażowało się w przygotowanie tej uroczystości. Członkinie Koła Gospodyń Wiejskich w Bobowie zaprezentowały się po raz pierwszy w strojach kociewskich, które zostały uszyte z inicjatywy sołtysa Bobowa, p. Zbigniewa Wieczonkowskiego, a sfinansowane przez indywidualnych sponsorów. XII Wojewódzki Turniej Kół Gospodyń Wiejskich odbył się w 11 kwietnia w Tczewie. Reprezentantki powiatu starogardzkiego – członkinie Koło Gospodyń Wiejskich w Bobowie - stanęły do boju z pozostałymi 13 kołami województwa pomorskiego. Gości, na samym początku, przywitał zespół „Burczybas” a później swoje pieśni i tańce kociewskie zaprezentowały Piaseckie Kociewiaki. Występ dały też laureatki poprzedniej edycji turnieju, Sąsiadki Aparatki z Koła Gospodyń Wiejskich Wielki Klincz. Wszystkie uczestniczki wykazały się dużą kreatywnością, ale też dystansem do samych siebie. Turniej ten nie sprowadzał się tylko do współzawodnictwa, cała ta zabawa dała szanse na integrację i budowanie nowych kontaktów z innymi Kołami. W tym roku p. Elżbieta Okroj- seniorka naszej organizacji, była pani Sołtys wsi Bobowo oraz p. Katarzyna Wieczonkowska- najmłodsza stażem członkini- wnuczka byłej przewodniczącej Koła p. Heleny Wieczonkowskiej, jako członkinie LGD- Lokalnej Grupy Działania, uczestniczyły w szkoleniach realizacji Lokalnej Strategii Działania. Lokalna Grupa Działania jest organizacją pozarządową, która łączy podmioty gospodarcze, instytucje, samorządy i inne organizacje pozarządowe we wspólnym działaniu na rzecz rozwoju 14 gmin: Bobowo, Lubichowo, Kaliska, Osieczna , Osiek, Skarszewy, Skórcz, Stara Kiszewa, Starogard Gd., Smętowo Graniczne, Zblewo, Liniewo, Czarna Woda, Gmina miejska Skórcz. Grupa ta ma na celu doprowadzić do aktywizacji mieszkańców oraz rozwoju społeczno- gospodarczego obszaru, przy wykorzystaniu lokalnych zasobów naturalnych, przyrodniczych, historycznych i kulturowych . Pani Katarzyna Wieczonkowska, po przejściu szkoleń oraz warsztatów, została wybrana jako przedstawicielka gminy Bobowo do Rady Lokalnej Grupy Działania Chaty Kociewia, która zajmuje się wyborem operacji, które mają być realizowane w ramach opracowanej przez LGD strategii. Pod koniec listopada członkinie koła podjęły współpracę z lekarzem weterynarii p. Patrycją Błańską, , której gabinet weterynaryjny mieści się na terenie gminy Bobowo. Panie przygotowały poczęstunek na szkolenia dla rolników, które odbyły się w świetlicy wiejskiej w Bobowie 23 i 24 listopada. 27 listopada natomiast, wraz członkiniami z pozostałych kół z gminy Bobowo - Jabłówko, Wysoka i Grabowo - przygotowały menu na kończący cykl szkoleń Bal Andrzejkowy odbywający się na hali sportowej w Bobowie. Prace były podzielone i każde koło miało za zadanie przygotować poczęstunek na ok. 250 osób. Koła gospodyń z Jabłówka i w Wysokiej przygotowały obiad, panie z Grabowa upiekły ciasto i zajęły się serwisem kawowym zaś członkinie koła z Bobowa przygotowały zakąski. Pracy było bardzo dużo, a przygotowania do balu trwały od środy. Dla pań z Bobowa było to wielkie wyzwanie, gdyż po raz pierwszy przygotowywały poczęstunek na taką ilość osób. Wszyscy goście byli zadowoleni, również sama organizatorka p. Patrycja Błańska nie szczędziła słów uznania. Nad rodzajem pierogów panie długo debatowały, miała być kasza gryczana, kaszanka, kapusta z grzybami… Jednak pomysł na farsz z kaczki przysłonił pozostałe propozycje. Pierogi te zostały przyrządzone w duecie składającym się z p. Katarzyny Wieczonkowskiej, która przygotowała farsz z kaczki i p. Jadwigi Patrzykąt, która ulepiła najlepsze ciasto do pierogów. Pomysł na kolejną konkurencję, tablicę, zrodził się wspólnie. Panie po długiej naradzie stwierdziły, że tematem przewodnim będzie historia Koła Gospodyń Wiejskich w Bobowie, a dokładnie 70 lat jego istnienia. Tablica została przygotowana przez p. Katarzynę Wieczonkowską. Praca nad tym dziełem trwała bardzo długo, codziennie krok po kroku dochodziły nowe elementy, pisane, wyklejane, rysowane, do późnych godzin wieczornych, nawet dzień przed turniejem, kiedy to po konsultacji z pewnym panem pani Kasia dorysowywała herb gminy Bobowo. Tutaj trzeba napomknąć, że p. Jolanta Neumann, opiekunka MDP w Bobowie, wiernie przyglądała się pracy nad tablicą oraz udzielała porad pod względem estetyki. Treść tekstu, znajdującego się na tablicy, została ułożona przez samą przewodniczącą koła p. Marię Karczyńską, która w tej kwestii jest niezastąpiona. Cała tablica zaś, na turnieju została przedstawiona w sposób nietypowy. Otóż każde koło za zadanie miało opowiedzieć w krótkim czasie, co jest tematem przewodnim znajdującym się na tablicy. Członkinie, w zaledwie dwóch minutach, opisały działalność koła na przełomie 70 lat, wykorzystując do tego zdobyte puchary, dyplomy, odznaczenia oraz zapisane kroniki. Najtrudniejszym zadaniem do zrealizowania była sukienka z papieru gazetowego. Regulamin ściśle opisywał, co można, a czego nie można używać do jej tworzenia. Tak jak i w przypadku tablicy, sukienka została „uszyta” przez jedną osobę. Pani Jadwiga Patrzykąt wzięła na swoje barki stworzenie kreacji z papieru gazetowego. Wizje były różne, ale wygrała „mała czarna”. Pani Jadwiga stworzyła kreację składającą się z szarego gorsetu, przyozdobionego spiralami z gazety wykonanymi metodą quilling oraz ze spódnicy kloszowej w kolorze czarnym, na której umieściła kwiat, również zrobiony z szarej gazety. Wydobyć czarny kolor z gazety papierowej było nie lada wyczynem. Dużo czasu upłynęło zanim uzbierało się odpowiednią ilość materiału. Jak kreacja to i oczywiście dodatki. O nie również zadbała członkini koła i stworzyła kolczyki, torebkę kopertówkę i nawet zegarek – wszystko z papieru gazetowego. Pani Ewelina Soliwocka w roli modelki, przyodziana w sukienkę z papieru, podbiła niejedno męskie serce. Kolejną konkurencją była piosenka kabaretowa z inscenizacją pt. „Przez dziurkę od klucza”. Pomysłów było wiele, począwszy od Kargula, a skończywszy na sejmie… Jednak p. Maria Karczyńska, pewnego wieczoru, pełna weny twórczej, napisała tekst piosenki, która opisywała życie wsi Bobowo, a dokładnie, członkiń koła i władzy lokalnej – wójta, sołtysa i Przewodniczącego Rady gminy Bobowo. Pozostałe członkinie zaś opracowywały do tekstu podkład muzyczny. Po wielu wieczorach, spędzonych na przesłuchiwaniu rozmaitych melodii, panie w końcu ustaliły, jaka melodia będzie idealnie pasowała do tekstu. I tak zrodził się bobowski hit pt. „ Przez dziurkę od klucza”. Ostatnią konkurencją był Taniec mojego regionu. Panie zaprezentowały się w tańcu pt. „Polka drapana po chruście”. Jest to układ taneczny charakterystyczny dla regionu kociewskiego. Pani Mariola Suwalska, członkini koła, której syn uczęszcza na lekcje śpiewu do Ogniska Pracy Pozaszkolnej w Starogardzie Gdańskim, umówiła wszystkie panie na szybki kurs tańca kociewskiego, właśnie w tej szkole. W trybie ekspresowym całego układu tanecznego nauczyła panie nauczycielka tańca p. Agnieszka Brzoza. By móc później ćwiczyć nagrano ów taniec i wykorzystywano nagranie w trakcie prób. Panie ćwiczyły co tydzień, co środę się spotykały i wylewały ostatnie poty na sali, a bywało różnie, czasem w towarzystwie śmiechu, a czasem w towarzystwie krzyków. Niejedna z członkiń miała ochotę wyjść i zaczerpnąć świeżego powietrza. Jednak po wielu godzinach tańca, udało się dopracować układ do perfekcji. Panie były gotowe na swoją kolej podczas turnieju. Turniej przebiegł na bardzo wysokim poziomie, a wszystkie konkurencje były dopracowane i dopięte na ostatni guzik. Atmosfera była jak zwykle niesamowita, dużo ciepła, uśmiechu i życzliwości. W trakcie turnieju goście mogli skorzystać z kawiarenki, w której serwowane były pyszne ciasta, zrobione przez panie z Kół Gospodyń Wiejskich z gminy Bobowo oraz napić się ciepłej kawy i herbaty.  Szanowne jury w składzie: p. Barbara Ditrich - główny specjalista ds. wiejskiego gospodarstwa domowego i agroturystyki Pomorskiego Ośrodka Doradztwa Rolniczego w Gdańsku, p. Piotr Hałuszczak - Prezes Wojewódzkiego Związku Rolników, Kółek i Organizacji Rolniczych w Gdańsku oraz pan Tadeusz Chełkowski - Prezes Gminnego Związku Rolników, Kółek i Organizacji Rolniczych w Starogardzie Gdańskim, miało nie lada problem, by wyłonić reprezentanta gminy. Po długiej naradzie na podium stanęły dwa koła: Wysoka i Bobowo, panie wspólnie uczestniczyły w turnieju powiatowym w Jabłowie, który odbył się 12 marca. „Nasza radość jest ogromna i dumne jesteśmy, że po raz kolejny możemy reprezentować naszą gminę. Wszystkim gratulujemy świetnego występu i zaangażowania w przygotowania do turnieju.  Póki co odpoczywamy, ładujemy baterie i przygotowujemy się do kolejnego wyzwania”. Kociewianki w kolorowych strojach, z uśmiechem na twarzy, godnie reprezentowały swoje gminy. Zdolności plastyczne, kulinarne, taneczne, wokalne… wszystko to można było zobaczyć i podziwiać w Jabłowie. Poziom był wysoki i jury miało po raz kolejny nie lada problem, by wyłonić koło godne reprezentacji Powiatu Starogardzkiego. W trakcie długich obrad czas umilali gościom niezastąpieni Dj Kabi i Dj Harry, którzy corocznie zajmują się oprawą muzyczną na turniejach. W rytmie słowiańskiej muzyki KGW- uszki wraz z widzami zatańczyły wspólny taniec... i to nie jeden. Atmosfera, jak zwykle, była niesamowita, gorąca i jak to bywa na turniejach, napięta, zwłaszcza w trakcie czytania wyników. Wszystkie Koła otrzymały podziękowania oraz nagrody, ale tylko jedno stanęło na podium...  Grand Prix, XII Powiatowego Turnieju Kół Gospodyń Wiejskich w Jabłowie, zdobyło, drugi rok z rzędu, Koło Gospodyń Wiejskich z Bobowa. „Koniczynki” 2 kwietnia, w Jezierzycach (powiat słupski), będą reprezentowały Powiat Starogardzki na XIII Wojewódzkim Turnieju Kół Gospodyń Wiejskich. Nadszedł ten dzień, na który czekali wszyscy, mieszkańcy gminy Bobowo, cały powiat starogardzki a przede wszystkim same członkinie koła. Nadszedł dzień, w którym trzeba było, po raz kolejny, zmierzyć się z najlepszymi gospodyniami województwa pomorskiego. Panie z Koła Gospodyń Wiejskich w Bobowie zdeterminowane i bogatsze w doświadczenia stanęły do boju 2 kwietnia, w hali widowiskowo- sportowej w Jezierzycach, w powiecie słupskim do XIII Wojewódzkiego Turnieju Kół Gospodyń Wiejskich. Impreza została zorganizowana przez Samorząd Województwa Pomorskiego, Pomorski Ośrodek Doradztwa Rolniczego w Gdańsku, Wojewódzki Związek Rolników, Kółek i Organizacji Rolniczych oraz Powiat słupski i gminę Słupsk.   W turnieju brały udział reprezentantki 14 powiatów:  1. KGW Świerzenko- Powiat Bytów- Gmina Parchowo,  2. KGW Rzeczpospolita Babska- Powiat Gdańsk- Gmina Pruszcz Gdański,  3. KGW Chwaszczyno- Powiat Kartuzy- Gmina Żukowo,  4. KGW Sąsiadki Aparatki Wielki Klincz- Powiat Kościerzyna- Gmina Kościerzyna,  5. KGW Renawa z Benowa- Powiat Kwidzyn- Gmina Ryjewo,  6. KGW Redkowice- Powiat Lębork- Gmina Nowa Wieś Lęborska,  7. KGW Lasowice- Powiat Malbork- Gmina Malbork,  8. KGW Jazowa- Powiat Nowy Dwór- Gmina Nowy Dwór,  9. KGW Gnieżdżewo- Powiat Puck- Gmina Puck,  10. KGW Kępice- Powiat Słupsk- Gmina Kępice,  11. KGW Bobowo- Powiat Starogard Gdański- Gmina Bobowo,  12. KGW Czernin- Powiat Sztum- Gmina Sztum,  13. KGW Lipia Góra- Powiat Tczew- Gmina Morzeszczyn,  14. KGW Kostkowo- Powiat Wejherowo- Gmina Gniewino.  Panie zaprezentowały się w 5 konkurencjach:  Produkt tradycyjny – pierogi, Panie wykazały się ogromną elokwencją, poczuciem humoru, zdolnościami kulinarnymi, a także tanecznymi. Wszystkie stoiska były kolorowe, pachnące, zachęcające do skosztowania specjałów przyrządzonych przez gospodynie. Panie w swoich strojach regionalnych wyglądały przepięknie... uśmiechnięte…pełne ciepła i życzliwości. Poziom na szczeblu wojewódzkim był bardzo wysoki... w końcu zebrały się najlepsze koła z powiatów... W trakcie turnieju czas umilały zespoły takie jak: Cheerleaders Maxi Energa Słupsk, Słupska grupa baletowa Arabeska, Zespół sygnalistów Technikum Leśnego w Warcinie, One Moment oraz Zespół Bierkowianki. Po wszystkich konkurencjach szanowne jury udało się na narady, a uczestniczki wraz z widzami ,przy muzyce zespołu One Moment , zatańczyły wspólny taniec. Emocje opadły i nikt już nie myślał o wynikach... ale nadszedł ten moment i jury wróciło z obrad....  Wszystkie koła otrzymały nagrody, żadna z Pań nie wyszła z hali z pustymi rękoma.   Jury nagrodziło koła w poszczególnych konkurencjach:  1.Pierogi- KGW Gnieżdżewo,  2. Tablica- KGW Czernin,  3. Moda- KGW Świerzenko,  4. Piosenka kabaretowa- KGW Sąsiadki Aparatki Wielki Klincz,  5. Taniec ludowy- KGW Chwaszczyno.  Po odczytaniu wszystkich nagrodzonych Kół, nastąpił moment wręczenia pucharu. Jury pod przewodnictwem p. Karoliny Wróbel, kierownika Działu Przedsiębiorczości Wiejskiego Gospodarstwa Domowego i Agroturystyki w Gdańsku, jednogłośnie uznało, że Grand Prix XIII Wojewódzkiego Turnieju Kół Gospodyń Wiejskich w Jezierzycach zdobywa Koło Gospodyń Wiejskich z Bobowa. „Szczęście przeogromne, nie jesteśmy w stanie wyrazić słowami swojej radości!!! To trzeba zobaczyć, zdjęcia są prawdziwym dowodem na to, że duma nas rozpiera!!! Nie tylko nas , ale wszystkich tych, co z nami byli. Nasi kibice… pełen podziw, serce uśmiechało się na widok tak zgranej drużyny. Dziękujemy Wam bardzo za to, że byliście z nami...kibice z gminy Bobowo ale i też z Powiatu a między innymi z Bytoni. Nie odstępowali nas na krok, od początku trzymali za nas kciuki i byli przekonani, że to na nasze ręce spadnie Puchar Wojewódzki. By uczcić swój sukces, panie wybrały się na dwudniowy pobyt do Ustki. W barwnych strojach, z pucharem w kieszeni i z uśmiechem na twarzy, pojechały nad morze, by uwiecznić tą chwilę na zdjęciach. Zaskoczenie tutejszych mieszkańców spacerujących po plaży było ogromne. Widok kobiet w regionalnych strojach nad morzem nie jest codziennością, więc z ciekawością przystawali i robili zdjęcia bobowiankom. Z szeroko otwartymi oczami patrzyli i słuchali, skąd panie pochodzą i co je sprowadza na tereny powiatu słupskiego. „Miejsce przepiękne, hotel położony w ustronnym miejscu, dookoła cisza, przyroda i świeże powietrze, morze na wyciągnięcie ręki... Właściciele.... cudowni, ciepli, serdeczni... czułyśmy się jak w domu... Szczęście nas nie opuszczało,  po turnieju , szukając drogi do hotelu, zaczepił nas pewien pan i zadał pytanie: „Czy szukają panie drogi do hotelu?”. Gdy odpowiedziałyśmy, że tak, to usłyszałyśmy odpowiedź: „To ja was pokieruję....\" I tak jadąc za panem szybko dotarłyśmy na miejsce... Okazało się, że ów jegomość to właściciel we własnej osobie. Niesamowity przypadek prawda?  Właścicielom jeszcze raz dziękujemy za gościnność, a Wam, kochani gorąco polecamy to miejsce.” Wygrana ta była spełnieniem marzeń każdego, kto przyczynił się do tego sukcesu, nie tylko mieszkańców gminy Bobowo, ale również całego Kociewia. Po siedmiu latach, nieustającej rywalizacji, Kaszuby zostały pokonane. Kociewianki pokazały, że są silne, zdeterminowane, pewne siebie, że wspólna praca daje efekty, a kultywowanie tradycji regionalnej jest czymś, co powinno być przekazywane z pokolenia na pokolenie. Panie starają się zarażać swoją pasją do kultury kociewskiej, zarówno tych najmłodszych, jak i tych starszych, zarażać po to, by tradycja ta nie zginęła i była częścią życia każdego Kociewiaka. Ten rok był wyjątkowy dla bobowianek, bowiem to w tym roku Koła Gospodyń Wiejskich w Polsce obchodzą swoje 150–lecie a członkinie Koła Gospodyń Wiejskich w Bobowie 70-lecie istnienia koła. W związku z obchodami 150-lecia powstania Kół Gospodyń Wiejskich w Polsce, 30 kwietnia odbyła się ceremonia jubileuszu połączona z uroczystością odsłonięcia odnowionego obelisku poświęconego pomordowanym w latach 1939 - 1945 w Bobowie rolnikom. Po odsłonięciu obelisku, przez członków rodziny pomordowanych rolników oraz złożeniu wiązanek, na sali sportowej w Bobowie odbyła się uroczysta akademia, na której zostały wręczone odznaczenia - Order Serca - Matkom Wsi. Przypomnę, że odznaczenie to jest symbolem uznania za matczyny trud włożony w wychowanie młodego pokolenia Polaków – Patriotów, za kształtowanie w rodzinnym domu i środowisku humanistycznych postaw moralnych. To także uznanie za niestrudzoną pracę w przeobrażaniu życia wsi i rodziny wiejskiej w nowoczesną, postępową, zamożną, korzystającą ze zdobyczy współczesnej cywilizacji. Medal jest nadawany także za autentyczne zaangażowanie w upowszechnianie cnót obywatelskich, za aktywność społeczno-zawodową w środowisku wiejskim i umiłowanie rodziny. Z Koła Gospodyń Wiejskich w Bobowie order ten otrzymały trzy osoby: Przewodnicząca Koła –p. Maria Karczyńska oraz członkinie Koła p. Maria Suwalska oraz p. Helena Szulc. W trakcie uroczystości Wójt gminy Bobowo, Sylwester Patrzykąt, wręczył podziękowania za zaangażowanie w działalność społeczną przewodniczącym kół z Grabowa, Jabłówka i Wysokiej a członkiniom Koła Gospodyń Wiejskich z Bobowa wręczył imienne podziękowania za udział w XIII Wojewódzkim Turnieju Kół Gospodyń Wiejskich w Jezierzycach oraz za promowanie oraz rozpowszechnianie tradycji i kultury kociewskiej. Po części oficjalnej przedstawiona została prezentacja multimedialna p. Piotra Hałuszczaka pt. „150 lat Kół Gospodyń Wiejskich w Polsce\"- przedstawiająca historię powstania Kół Gospodyń Wiejskich oraz Kółek Rolniczych, a po niej prezentacja multimedialna członkiń koła „To już a może dopiero 70 lat” – przedstawiająca działalność Koła Gospodyń Wiejskich w Bobowie. Prezentacja została przygotowana przez p. Katarzynę Wieczonkowską a omówiona została przez p. Marię Karczyńską. Ostatnim, bardzo ważnym wydarzeniem dla członkiń Koła Gospodyń Wiejskich w Bobowie, był wyjazd do Pałacu Prezydenckiego w Warszawie, w którym odbyła się uroczystość 150 - lecia Kół Gospodyń Wiejskich w Polsce. Członkinie w składzie: Maria Karczyńska, Marzena Rajska, Agnieszka Pawlak - Niedbała, Mariola Suwalska, Maria Suwalska, Barbara Muszyńska, Małgorzata Regosz, Jadwiga Patrzykąt,. Katarzyna Wieczonkowska wraz z Wójtem gminy Bobowo - Sylwesterem Patrzykątem, reprezentowały województwo pomorskie. Panie przyjechały z całej Polski, w pięknych, kolorowych strojach regionalnych, z wiankami kwiecistymi na głowach, z uśmiechem na twarzy, z podarunkami dla Pary Prezydenckiej. Przed Pałacem Prezydenckim, czekając na wejście, przechodnie szybko zauważyli członkinie Koła i jak prawdziwi paparazzi, zaczęli robić zdjęcia, zarówno samym paniom jak i wspólnie z nimi. Punktualnie o godz. 12 odbyło się uroczyste otwarcie przez Pierwszą Damę. Małżonka prezydenta p. Agata Kornhauser - Duda gratulowała przedstawicielkom kół aktywności społecznej dziękując za dbałość w kultywowaniu tradycji i kultury. Podkreślała, że dzięki aktywności kobiet polska tradycja przestała kojarzyć się z czymś zaściankowym i jest prawdziwym powodem do dumy. Przypomniała również, że dziś motywy ludowe zdobią nowoczesne stroje, biżuterię, porcelanę czy wyroby skórzane i robią furorę na całym świecie.  Pani Agata Kornhauser-Duda podkreśliła, że rola kobiet na polskiej wsi jest nie do przecenienia. Podczas gdy mężczyźni ginęli na wojnach, w powstaniach, to właśnie na kobietach spoczywał obowiązek utrzymania domu, wychowywania dzieci, ale także obowiązek przekazywania wiedzy o tym, co to jest Polska.  Prezes Krajowej Rady Kół Gospodyń Wiejskich p. Bernadetta Niemczyk podkreślała, że to nie tylko najstarsza, lecz także największa wiejska organizacja kobiet w Polsce oraz Europie. Koła liczą obecnie ponad 700 tysięcy członkiń i mają 3 tysiące zespołów folklorystycznych. Pani Bernadetta Niemczyk zwracała też uwagę, że obecne koła doskonale łączą nowoczesność z tradycją, organizując seminaria i szkolenia komputerowe na temat pozyskiwania pracy i założenia małej przedsiębiorczości. Przedstawicielki Kół i Stowarzyszeń kobiecych wzięły udział w debacie na temat \" Rola Kół Gospodyń Wiejskich w XXI wieku\". W debacie uczestniczyła min. wyżej wymieniona p. Bernadetta Niemczyk oraz p. Alina Jeleń- Prezes Stowarzyszenia Kobiety Kwiaty Kociewia z Koteż. Po całej uroczystości, wszyscy goście, zostali zaproszeni na wspólny obiad do Ogrodu Prezydenckiego. Członkinie koła, te piękne chwile, z nowo poznanymi paniami, uwieczniły na zdjęciach, na których zaprezentowały się również z Pierwszą Damą, której wręczono zdjęcie pamiątkowe koła wraz z dedykacją. Jej uśmiech i słowa podziękowania na zawsze pozostaną w pamięci pań. Panie Piotrze, dziękujemy za to, że to my mogłyśmy reprezentować Kociewie, ogromny zaszczyt nam się trafił... Taka nagroda, za naszą pracę, nie śniła nam się w najskrytszych snach, to się już nie powtórzy, ale zapisze się w kronikach, artykułach, zdjęciach... a co najważniejsze w naszej pamięciach. Historia oraz działalność Koła Gospodyń Wiejskich z Bobowa jest długa i obszerna. Były to lata intensywnej pracy, ale też okres, w którym panie mogły odpocząć i zająć się swoimi obowiązkami. Zawsze jednak koło toczyło się w jednym i tym samym kierunku - do przodu, raz z górki a raz pod górkę. Jako grupa tworzą jeden zwarty mechanizm, na który można zawsze polegać, który działa nie zważając na przeszkody. Aktywnie biorą udział w życiu gminy, szkoły, straży i parafii, organizując imprezy okolicznościowe, zarówno te cykliczne jak i nowatorskie. Grand Prix XIII Wojewódzkiego Turnieju Kół Gospodyń Wiejskich w Jezierzycach, było największym prezentem dla całego koła. Coś, co wydawało się nieosiągalne, dzięki ciężkiej pracy i poświęconemu czasowi, stało się realne. To tutaj, na ziemiach gminy Bobowo, 149 lat temu w 1867r. , powstało drugie Towarzystwo Gospodyń, które dzisiaj nazywa się Koło Gospodyń Wiejskich Bobowo. I tak przez wszystkie te lata członkinie oła wspólnie wyznają zasady: wzajemna pomoc, samoorganizacja, integracja społeczeństwa, praca pozytywistyczna, dbałość i walka o człowieka.", "url": "https://www.mojawies.pl/artykuly/pokaz/koniczynki-historia,38", "category": "łódzkie", "sub_category": "Mięso świeże oraz produkty mięsne", "phrase": "Kaszanka gryczana gospodarza z Kazimierza "}