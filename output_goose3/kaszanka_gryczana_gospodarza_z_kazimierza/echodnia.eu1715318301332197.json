{"meta_description": "Około 70 tysięcy osób z różnych stron Polski i zagranicy odwiedziło stoiska przygotowane przez 520 firm z 17 krajów. Cała wystawa zajęła powierzchnię 70 tysięcy metrów kwadratowych, o siedem tysięcy więcej niż w ubiegłym roku. Trzy dni targów Agrotech w Kielcach widać było także w mieście. Na drogach, zwłaszcza w niedzielę, tworzyły się potężne korki. Wiemy już, że to były rekordowe targi.", "title": "Agrotech 2024. Około 70 tysięcy osób z całego kraju przez trzy dni w Targach Kielce. Zobacz podsumowanie", "content": "Około 70 tysięcy osób z różnych stron Polski i zagranicy odwiedziło stoiska przygotowane przez 520 firm z 17 krajów. Cała wystawa zajęła powierzchnię 70 tysięcy metrów kwadratowych, o siedem tysięcy więcej niż w ubiegłym roku. Trzy dni targów Agrotech w Kielcach widać było także w mieście. Na drogach, zwłaszcza w niedzielę, tworzyły się potężne korki. Wiemy już, że to były rekordowe targi. Targi Techniki Rolniczej Agrotech oraz Targi Przemysłu Drzewnego i Gospodarki Zasobami Leśnymi LAS-EXPO przyciągnęły tłumy z całego kraju. Najbardziej kusił blask najnowszych technologii. - To były trzy fantastyczne dni spotkań całej branży rolniczej, atmosfera, która panowała w halach ewidentnie jest dowodem na to, jak bardzo nasze targi są potrzebne producentom, dystrybutorom, instytucjom rolniczym i przede wszystkim samym rolnikom. Dyskusje, rozmowy toczyły się na każdym stoisku – mówi doktor Andrzej Mochoń, prezes Targów Kielce. - Rolnicy, którzy potrzebowali kupić nowe maszyny mieli okazję do wynegocjowania korzystnych cen – zaznacza. Decyzje zakupowe zapadały między innymi na stoiskach firm Case IH, Steyr oraz Deutz-Fahr. Do gospodarstw trafią między innymi Case IH Vestrum 120, który był prezentowany jako nowość oraz Deutz-Fahr 5 Keyline, którego światowa premiera miała miejsce na targach Agrotech. Premiery lub nowości można było zobaczyć na znacznej większości stoisk, przygotowanych przez 520 firm z 17 krajów. – Tegoroczne grono wystawców liczyło 70 firm więcej niż rok temu. Przedsiębiorcy przyjechali przede wszystkim z Polski, ale także z Niemiec, Turcji, Chin, Włoch, Irlandii, Wielkiej Brytanii. Prezentacja najnowszych maszyn, technologii, środków produkcji i usług do każdego gospodarstwa rolnego była imponująca. Podkreślało to wielu zwiedzających – zaznacza prezes Targów Kielce. Wystawa, jak na okoliczności, w których była organizowana, cieszyła się ogromnym zainteresowaniem. Przez trzy dni sprzedanych zostało ponad 33 tysiące biletów w kasach i online, około tysiąc więcej niż rok temu. Trwa liczenie zaproszeń, które targi dystrybuowały przez instytucje rolnicze, jak Świętokrzyska Izba Rolnicza, Świętokrzyski Ośrodek Doradztwa Rolniczego w Modliszewicach, czy Świętokrzyski Oddział Regionalny Agencji Restrukturyzacji i Modernizacji Rolnictwa. Jak zauważa prezes kieleckiego ośrodka, bolączką Agrotechu i wielu innych dużych wydarzeń targowych, jak Międzynarodowy Salon Przemysłu Obronnego, czy targi odnawialnych źródeł energii Enex, jest brak odpowiednich dróg dojazdowych, przez co w mieście tworzą się potężne korki. Zwłaszcza w ostatnią niedzielę tłocznie było między innymi na Łódzkiej, Jesionowej, 1 Maja, Batalionów Chłopskich, Jagiellońskiej. – Aż się prosi, by Miasto Kielce, jako gospodarz terenu, wybudowało parking, by służył na co dzień jako park&drive, by zluzować ruch w centrum Kielc, a w czasie targów służyłby jako parking dla naszych wystawców i zwiedzających – zaznacza prezes Targów Kielce. W piątek, 8 marca odbywało się w Targach Kielce oficjalne rozpoczęcie wystawy. Obecny był między innymi minister rolnictwa Czesław Siekierski. Odbyła się też specjalna konferencja prasowa, na której zwrócił się do obecnych na targach rolników. Więcej przeczytasz:", "url": "https://echodnia.eu/swietokrzyskie/agrotech-2024-okolo-70-tysiecy-osob-z-calego-kraju-przez-trzy-dni-w-targach-kielce-zobacz-podsumowanie/ar/c8-18375931", "category": "łódzkie", "sub_category": "Mięso świeże oraz produkty mięsne", "phrase": "Kaszanka gryczana gospodarza z Kazimierza "}