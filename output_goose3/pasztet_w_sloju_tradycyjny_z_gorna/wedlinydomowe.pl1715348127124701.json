{"meta_description": "Regionalne i tradycyjne produkty mięsne Na przestrzeni ostatnich kilkunastu lat wśród konsumentów wzrosło zainteresowanie żywnością tradycyjną i regionalną. Niewątpliwie związane jest to z rosnąca świadomością kupujących, a także ich przekonaniem o wyższych walorach odżywczych oraz lepszej (szcze...", "title": "Regionalne i tradycyjne produkty mięsne - wykaz", "content": "Na przestrzeni ostatnich kilkunastu lat wśród konsumentów wzrosło zainteresowanie żywnością tradycyjną i regionalną. Niewątpliwie związane jest to z rosnąca świadomością kupujących, a także ich przekonaniem o wyższych walorach odżywczych oraz lepszej (szczególnie sensorycznej) jakości produktów wytwarzanych tradycyjnie często bez/lub z niewielkim udziału substancji dodatkowych. Żywnościowe produkty regionalne są traktowane w Unii Europejskiej jako dobro stanowiące element dziedzictwa kulturowego, bowiem kultywowanie lokalnych tradycji i obyczajów jest jednym z priorytetów UE. Polska ma ogromne możliwości wytwarzania produktów regionalnych ze względu na tradycyjne rolnictwo, rodzinne gospodarstwa rolne, silę roboczą na obszarach wiejskich, czyste środowisko naturalne i bogate oraz zróżnicowane dziedzictwo kulturowe. Produkty regionalne - to produkty lub też środki żywnościowe, których wysoka jakość związana jest z konkretnym obszarem (z danym regionem) i lokalnymi metodami wytwarzania. Do produktów regionalnych, które posiadają oznaczenia stosowane w krajach członkowskich należą produkty wpisane do rejestru Chronionych Nazw Pochodzenia (ChNP) i Chronionych Oznaczeń Geograficznych (ChOG). Produkty tradycyjne produkowane są zgodnie z tradycyjnymi metodami wytwarzania opartych na tradycyjnej recepturze i składnikach oraz będące w obiegu od co najmniej 25 lat. Zazwyczaj są rejestrowane jako Gwarantowana Tradycyjna Specjalność (GTS) lub wpisywane na Listę Produktów Tradycyjnych. Spożywcze produkty lokalne są chronione prawem polskim i prawem Unii Europejskiej. Do najważniejszych aktów prawnych dotyczących zagadnień związanych z rejestracją i ochroną produktów regionalnych oraz wytwarzanych metodami tradycyjnymi należą: Ustawa z dnia 17 grudnia 2004 r. o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych (Dz. U. 2005 nr 10, poz. 68, wraz ze zm.) oraz Rozporządzenie Rady (WE) nr 510/2006 z 20 marca 2006 r. w sprawie ochrony oznaczeń geograficznych i nazw pochodzenia produktów rolnych i środków spożywczych (z późn. zm.) i Rozporządzenie Rady (WE) nr 509/2006 z 20 marca 2006 r. w sprawie produktów rolnych i środków spożywczych będących gwarantowanymi tradycyjnymi specjalnościami (z późn. zm.). Wśród wielu krajowych produktów rolno-spożywczych wyróżnionych oznaczeniami ChNP, ChOG oraz GTS znajdują się także wyroby mięsne, do których należą: kabanosy, kiełbasa myśliwska i kiełbasa jałowcowa (w grupie GTS) oraz kiełbasa lisiecka i jagnię podhalańskie (w grupie ChOG). Oprócz systemów europejskich każdy kraj ma prawo do tworzenia krajowych systemów jakościowych. W Polsce dla produktów o tradycyjnym charakterze funkcjonuje system „Jakość Tradycja\" stworzony prze Polska Izbę Produktu Regionalnego i Lokalnego. Spośród 39 produktów wyróżnionych znakiem Jakość Tradycja\" 10 należy do wyrobów mięsnych. Są to: kiełbasa wiejska kruszewska, salceson wiejski kruszewski, wątrobianka wiejska kruszewska, kiełbasa z Górna, studzienina z Górna, boczek w słoju z Górna, pasztet w słoju tradycyjny z Górna, wiejska pieczona z Górna, boczek pieczony z Górna oraz szynka swojska z Górna. Ustawa o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych (Dz. U. 2005 nr 10, poz. 68, wraz ze zm.) oprócz regulacji dotyczących rejestracji nazw na szczeblu UE, umożliwia także tworzenie tzw. Listy Produktów Tradycyjnych. Lista służy wyłącznie zbieraniu i rozpowszechnianiu informacji o produktach wytwarzanych tradycyjnymi, historycznie ugruntowanymi metodami, promując jednocześnie region i propagując kulturę oraz zwiększając świadomość konsumenta. Na Listę wpisywane są produkty, których jakość lub wyjątkowe cechy i właściwości wynikają z tradycyjnych metod produkcji, czyli metod wykorzystywanych od co najmniej 25 lat. Z wpisem produktu na Listę Produktów Tradycyjnych nie jest związana ochrona nazwy. W tabeli przedstawiono listę mięsnych produktów tradycyjnych według województw.", "url": "https://wedlinydomowe.pl/forum/topic/7897-regionalne-i-tradycyjne-produkty-mi%C4%99sne-wykaz/", "category": "podkarpackie", "sub_category": "Mięso świeże oraz produkty mięsne", "phrase": "Pasztet w słoju tradycyjny z Górna"}