{"meta_description": "", "title": "Najsmaczniejsza potrawa i takiż gościniec z podróży", "content": "Każda okazja jest dobra, żeby wybrać się nad malowniczy Liwiec i obowiązkowo odwiedzić Zamek w Liwie słynny jedną z największych w Polsce kolekcji muzealnej broni z pięciu wieków, zbiorem portretów sarmackich i malarstwa batalistycznego. Raz w roku ta okazja jest szczególna. Na zamku goszczą kulinaria szlaku Wielkiego Gościńca Litewskiego. Tegoroczne wydarzenie - Międzynarodowy Turniej Smaków na Zamku w Liwie objęła patronatem Polska Organizacja Turystyczna. W ostatnią sobotę i niedzielę lipca, w historycznych murach zamku, Muzeum Zbrojowni i Lokalna Organizacja Turystyczna Wielki Gościniec Litewski zorganizowały drugi „Międzynarodowy Turniej Smaków\". Królowała przede wszystkim kuchnia regionalna wschodniego Mazowsza i Podlasia, ale też tatarska, litewska i białoruska. Wielki Gościniec Litewski to dawny trakt handlowy, współcześnie zaś, szlak turystyczny prowadzący z Warszawy do Wilna. Głównym punktem programu weekendowej imprezy były dwa konkursy kulinarne, których nazwy są grą znaczeń przypisanych jednemu słowu - „gościniec\". Pierwszy konkurs „Na najsmaczniejszą potrawę regionalną na szlaku Wielkiego Gościńca Litewskiego Warszawa – Wilno\", drugi na „Gościniec z podróży\", czyli prezent kulinarny, oczywiście przywieziony z podróży szlakiem gościńca litewskiego. Do konkursu mógł przystąpić każdy, kto mieszka lub prowadzi działalność w obrębie szlaku Wielkiego Gościńca Litewskiego, to jest mińskiego, węgrowskiego, sokołowskiego, siemiatyckiego, bielsko-podlaskiego, białostockiego, sokólskiego oraz z Grodzieńszczyzny na Białorusi i z Wileńszczyzny na Litwie. W konkursie talent kulinarny prezentowały osoby prywatne, firmy, gospodynie wiejskie, koła gospodyń wiejskich, grupy nieformalne, właściciele gospodarstw agroturystycznych, organizacje pozarządowe z terenów wiejskich i miejskich oraz jednostki samorządu terytorialnego. Dla wszystkich, którzy zdecydowali się spędzić te dwa ostanie dni wakacji w Liwie, przygotowano wiele atrakcji pozakonkursowych, w tym pokazy kulinarne. W sobotę Tomasza Jakubiaka, kucharza, restauratora i dziennikarza kulinarnego, gospodarza programu telewizyjnego „Jakubiak w sezonie\", a w niedzielę występującego w tej samej roli włoskiego kucharza Giovanniego Caldary, który przedstawił wybrane szlaki kulinarno-historyczne na przykładzie środkowych i północnych Włoch. Prezentacjom towarzyszył kiermasz produktów regionalnych, sztuki ludowej i rzemiosła, targ śniadaniowy i piknik nad Liwcem. Na scenie plenerowej wystąpiły między innymi „Kapela Łochowska\", Kapela Ludowa „Sterdyniacy\", Zespół Pieśni i tańca „Sokołowianie\", zespół Costa Nova, zespół rockowy Maki i Chłopaki i grającą irlandzki folk Lia fail oraz Orkiestra Dęta OSP w Liwie. W jury oceniającym prezentacje konkursowe w ramach II Międzynarodowego Turnieju Smaków na Zamku w Liwie, Polską Organizację Turystyczną reprezentowała Kamila Łuczyńska – Wilczek, lider realizowanego przez POT projektu „Konsorcja produktowe\". Jednym z nich jest konsorcjum „Polskie Szlaki Kulinarne\" utworzone z inicjatywy Polskiej Organizacji Turystycznej, które jest dobrowolnym, nieformalnym zrzeszeniem podmiotów mających ofertę z zakresu Kuchni Polskiej. Konsorcjum stawia sobie za cel opracowanie i realizacja strategii promocji i tworzenia warunków lepszej sprzedaży w kraju i zagranicą polskiej oferty turystycznej w oparciu o szeroko rozumiane dziedzictwo kulinarne. Do konkursu „Na najsmaczniejszą potrawę regionalną na szlaku Wielkiego Gościńca Litewskiego Warszawa – Wilno\" zgłoszono 59 potraw. Najskuteczniej do wysublimowanych podniebień degustujących potrawy członków kapituły, trafiły „Smażone pierogi z barszczykiem czerwonym\", przygotowane przez panie ze Stowarzyszenia Gospodyń Wiejskich „Liwianka\" z Liwa, którym degustatorzy przyznali pierwszą nagrodę. Drugie miejsce zajęły „Gołąbki z kaszą i grzybami leśnymi\" przyrządzone przez Stanisławę Góral z Żulina. Trójkę laureatów dopełniał deser, tort o nazwie „Czarna Mańka vel Makadamia\" podany przez Elżbietę Żmudzką z Warszawy. Nagrodę Specjalną Tomasza Jakubiaka otrzymała Szkoła Podstawowa w Górkach Grubakach za kwas buraczany do picia. W konkursie „Gościniec z podróży – najlepszy regionalny podarunek kulinarny z podróży szlakiem Wielkiego Gościńca Litewskiego Warszawa – Wilno\" pod ocenę jurorów poddano 52 produkty. Komisja konkursowa za najlepszy uznała „Dębską Kawę Żołędziówkę\" zgłoszoną przez gminę Dębę Wielkie. Nieco mniej głosów otrzymała kandydatura „Sera Carskiego z Hajnówki\" wysunięta przez Lokalną Organizację Turystyczną Regionu Puszczy Białowieskiej z Hajnówki. Trzecie miejsce uzyskała „Jałowcówka Myśliwego\", a nagrodę za ten pokrzepiający trunek po trudach polowania, odebrała Wiesława Jagoda Marcjaniuk z Sabini. Za „Nalewkę Zającówkę\" jedno z dwóch wyróżnień i nagrodę starosty powiatu sokołowskiego otrzymał Stanisław Górski z Zająca. Drugie wyróżnienie przypadło Mirosławowi Żaboklickiemu z Piekarni Rodzinnej w Roguszynie za „Chleb z Koroną\" i „Chleb Królewski\". Nagrody ufundowane przez starostę powiatu mińskiego wręczono Wiesławie Cabaj z Cegłowa za „Pierogi z Komosą\" oraz Gminie Dębe Wielkie. Dziennikarze swoją nagrodę przekazali Halinie Jadwidze Gontarz za „Apteczkę Podróżną Babci Petroneli\". Trzy wyróżnienia przyznała Lokalna Organizacja Turystyczna Wielki Gościniec Litewski. Otrzymali je Krystyna i Stefan Ambroziak z Krzemienia z Zagaci za „Miód nadbużański lipowy\", Elżbieta Pietrzykowska z Niecieczy-Dworu za „Chleb nadbużański na zakwasie\" oraz Krystyna Wojewódzka ze Skibniewa za „Polędwicę dojrzewającą łososiową w ziołach\". Z kolei nagrody specjalne ufundowane przez LOT WGL odebrali Wirginia Kamisoraitiene z Kowna na Litwie za „Wybitne wędliny i chleby litewskie\", Przedstawicielki Gminy Sabnie za „Bogate stoisko wystawiennicze\", Związek Tatarów Rzeczpospolitej Polskiej Oddział Bohoniki za „Oryginalne potrawy tatarskie i kultywowanie tradycji Tatarów Polskich\" oraz Przysmaki Tatarskie z Supraśla za „Potrawy tatarskie\". Drugi, niezwykle udany Międzynarodowy Turniej Smaków, rozbudził apetyty wielu spędzających lipcowy kulinarny weekend na Zamku w Liwie. Oczekując na przyszłoroczną edycję, z pewnością zechcą przypomnieć sobie smak degustowanych potraw w karczmach i restauracjach wzdłuż Wielkiego Gościńca Litewskiego, a przy tej okazji dowiedzieć się więcej o lokalnych walorach turystycznych. Wszelkie informacje można uzyskać w biurze Lokalnej Organizacji Turystycznej Wielki Gościniec Litewski mającej siedzibę w Urzędzie Miejskim w Sokołowie Podlaskim, pokój 130, w poniedziałki od godz. 8:00 do 16:00, telefonując pod numer 536 838 500 lub mailowo pod adresem lotwgl@wp.pl.", "url": "https://aktualnosciturystyczne.pl/produkt-turystyczny/najsmaczniejsza-potrawa-i-takiz-gosciniec-z-podrozy", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Nadbużańska kawa żołędziówka "}