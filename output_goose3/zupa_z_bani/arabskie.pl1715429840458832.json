{"meta_description": ">PRZEPIS< Zupa z dyni z czerwoną soczewicą, kardamonem i arabskimi grzankami w kategorii Przepisy kuchni arabskiej | arabskie.pl", "title": ">PRZEPIS< Zupa z dyni z czerwoną soczewicą, kardamonem i arabskimi grzankami", "content": "Bardzo lubimy zupę dyniową. Dodatek czerwonej soczewicy, kardamonu i przyprawy ras el hanout nadaje tej zupie dyniowej bliskowschodniego charakteru i wzbogaca smak, a grzanki z chleba arabskiego są świetnym dodatkiem, dzięki któremu zupa jest doskonale sycąca. Dynię pokroić w 1-2 cm kawałki, odstawić. Posiekać cebulę i czerwoną paprykę w drobniutką kosteczkę. W brytfannie lub na patelni rozgrzać masło klarowane (lub olej) wyłożyć cebulę i paprykę i zmiękczyć mieszając. Dodać pokrojoną dynię i przysmażyć (ok. 10 min.) mieszając od czasu do czasu. Warzywa zalać rosołem i zmiksować blenderem do uzyskania kremowej konsystencji. Do zmiksowanej mieszanki dodać opłukaną czerwoną soczewicę, rozgniecione strączki kardamonu, sól i przyprawę, i gotować na małym ogniu ok. 30 min. (Zupa na etapie dodawania soczewicy nie może być za gęsta bo ten składnik jeszcze bardziej zupę zagęści. W razie potrzeby dodać wody lub rosołu). W czasie gdy zupa pyrka w garnku rozgrzać piekarnik do temp. ok. 180-200 st. C. Krążki chleba arabskiego pokroić ostrym nożem w kostkę ok. 1,5 x 1,5 cm. Wysypać równomierną warstwą na blaszkę wyłożoną papierem do pieczenia i podpiec na złoty kolor (mniej więcej 10 min.). Na suchej patelni uprażyć ziarna dyni mieszając, by się nie przypaliły. Zupę doprawić do smaku solą i pieprzem. Podawać gorącą w miseczkach posypaną grzankami i uprażonymi ziarnami dyni. Pyszna, jesienna, doskonale rozgrzewająca zupa.", "url": "https://www.arabskie.pl/pl/p/PRZEPIS-Zupa-z-dyni-z-czerwona-soczewica%2C-kardamonem-i-arabskimi-grzankami/847", "category": "łódzkie", "sub_category": "Gotowe dania i potrawy", "phrase": "Zupa z bani"}