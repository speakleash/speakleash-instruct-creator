{"meta_description": "Przepis na rozgrzewającą zupę dyniową z imbirem, najlepszą na jesienne chłody! Dowiedz się, jak uzyskać pomarańczowy kolor zupy, gdy masz jasną dynię.", "title": "Cudownie rozgrzewająca zupa dyniowa", "content": "Jako dziecko nie przepadałam za zupą dyniową. W moim rodzinnym domu mówiło się na nią „zupa z bani”. Przepis uwzględniał dodanie mleka i całość wychodziła według mnie dość mdło i nieciekawie. Całe szczęście, że mama też nie była jej wielką fanką i zupę z bani jadaliśmy baaardzo rzadko. Wszystko się zmieniło kilka lat temu, kiedy nasz ogród spotkała dyniowa klęska urodzaju: Takie zbiory trzeba było odpowiednio zagospodarować. Obdarowaliśmy dyniami wszystkich, którzy chcieli brać, mieliśmy najweselsze jesienne dekoracje, jakie można sobie wyobrazić, nauczyłam się robić puree z dyni, żeby było na zimę, wiosnę i lato 😉 i rozpoczęłam dyniowe eksperymenty kulinarne. • Jeśli mam świeżą dynię, obieram ją ze skóry, usuwam pestki i kroję w kawałki. Jeśli mam gotowe puree dyniowe, to oszczędzam czas 😉 • W garnku na maśle klarowanym podsmażam: pokrojoną w kostkę cebulę i zmiażdżony nożem i posiekany czosnek. Jak się wszystko porządnie zagrzeje, dodaję starty na tarce imbir i smażę uważając, żeby mi się nie przypaliło. • Dodaję dynię i zalewam całość wodą (albo bulionem) do takiej wysokości, żeby warzywa były przykryte. • Gotuję około 30 minut, aż warzywa zmiękną. Dynia gotuje się bardzo szybko. Jeśli cebulka była dobrze zeszklona, to też będzie szybko gotowa. • W czasie, kiedy zupa się gotuje, ja przygotowuję pestki dyni – prażę je na patelni uważając, żeby ich nie spalić. • Po pół godzinie sprawdzam, czy dynia i cebulka są miękkie. Jeśli tak, miksuję zupę na gładko. Gotując rozgrzewającą zupę z dyni, albo jakąkolwiek zupę-krem, przed zmiksowaniem odlewam trochę płynu na rozcieńczenie konsystencji po ugotowaniu zupy.  Lepiej do gęstego dolać wody, niż martwić się, że zupa-krem jest za rzadka 😉 • Próbuję. Jeśli konsystencja jest zbyt gęsta, rozcieńczam zupę wodą lub bulionem. Doprawiam do smaku. Kiedy robię zupę na wodzie, potrzebuję więcej soli. Jeśli na bulionie, nie dosalam za bardzo. • Podaję, dekoruję kleksem śmietany i posypuję prażonymi pestkami dyni. I jest! Rozgrzewająca zupa dyniowa poleca się na chłody 🙂 Wszystko dzięki imbirowi, który nie tylko ma ostry smak i rozgrzewa kubki smakowe ;), ale na dodatek poprawia krążenie, dzięki czemu jest nam cieplej. Drugi sekret to zwyczajnie gorąca zupa. Jeśli zimą zjesz gorącą grochówkę, pomidorową, czy rosół, tez się zagrzejesz. Z dyniami, które hodowałam w swoim ogrodzie jest tak: jasna skórka = ciemny miąższ, ciemna skórka = jasny miąższ. Tak dla zmyłki 😉 Kiedy mam dynię z jasnym miąższem, a chcę zupę w kolorze pomarańczowym, dodaję do niej marchewkę albo dwie. Nie wpływa znacząco na smak. Dobrze się komponuje z dynią, dodaje nieco słodyczy i świetnie pasuje do imbiru. Więc polecam. Drugim sposobem jest dodanie jakiejś koloryzującej przyprawy, szafranu albo kurkumy – tutaj jednak zalecam ostrożność, bo szafran i kurkuma mają nie tylko aromat, ale też gorzkawy smak, jeśli doda się ich w nadmiarze. Jak zrobić w domu puree z dyni? O tym przeczytaj TUTAJ. A czy Ty masz jakieś swoje „patenty” na dyniową? Podziel się w komentarzu!", "url": "https://www.martapolak.pl/rozgrzewajaca-zupa-dyniowa/", "category": "łódzkie", "sub_category": "Gotowe dania i potrawy", "phrase": "Zupa z bani"}