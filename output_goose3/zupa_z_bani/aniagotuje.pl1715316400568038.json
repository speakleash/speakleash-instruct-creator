{"meta_description": "Zdecydowanie najlepsza zupa dyniowa. To prosty i świetny przepis na kremową zupę dyniową, którą zrobisz z dyni Hokkaido, jak i każdej innej jadalnej odmiany. Zupa dyniowa na bulionie warzywnym i pieczonej dyni.", "title": "Zupa z dyni", "content": "Zupa z dyni to królowa jesiennych zup. Ma bogaty, lekko orzechowy aromat i piękny pomarańczowy kolor. Moja zupa krem z dyni powstaje z pieczonej dyni Hokkaido, bulionu warzywnego i marchewki oraz cebuli. Cebula oraz marchew ważone były przed obraniem.  Szklanka ma u mnie pojemność 250 ml.  Jeśli korzystasz z wcześniej ugotowanego bulionu oraz upieczonej i zmiksowanej dyni, to szykowanie zupy dyniowej nie zajmie Ci więcej niż 30 minut.   Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć inną ilość kalorii niż te, których użyłam ja. Z podanej ilości składników otrzymasz 1200 gramów zupy dyniowej krem. Do zrobienia zupy dyniowej skorzystałam z mojego przepisu na bulion warzywny. Zazwyczaj gotuję dużą porcję bulionu i mrożę go w porcjach po 500 ml. Użyłam z jednej porcji, którą wcześniej rozmroziłam w garnku na blacie kuchennym. Możesz też śmiało użyć dowolnego bulionu warzywnego lub też wywaru odlanego z rosołu. Wówczas zupa nie będzie już wegetariańska. Gorąco polecam też wcześniej upiec dynię w kawałkach. Jeśli skorzystasz z mojego przepisu na pieczoną dynię Hokkaido, to otrzymasz pulpę dyniową o bardzo bogatym, orzechowym smaku. W pulpie oprócz pieczonej dyni znajdziesz: sól, oliwę, czosnek oraz tymianek i oregano. Dynia Hokkaido pieczona to najlepsza baza pod zupę krem z dyni. Możesz też śmiało ugotować 650 gramów dowolnej, obranej i wydrążonej dyni pokrojonej w kawałki. Ugotuj ją do miękkości w bulionie. Dodaj kilka ząbków czosnku oraz płaską łyżeczkę soli a także 5 łyżek oliwy lub masła klarowanego i po szczypcie oregano i tymianku.   Na zdjęciu gotowa do użycia pulpa dyniowa. Po zmiksowaniu kawałków dyni i czosnku z ziołami przy pomocy blendera ręcznego. Cebulę oraz marchew obierz. Cebulę posiekaj drobno, zaś marchew pokrój na bardzo cienkie plasterki lub zetrzyj ją na tarce. W garnku umieść łyżkę masła klarowanego. Dodaj marchew i cebulę i podsmażaj przez około 20 minut na małej mocy palnika. Od czasu do czasu zamieszaj warzywa przy pomocy drewnianej łyżki. Całość podsmażaj do momentu, aż marchew zrobi się miękka. Do garnka z podsmażoną do miękkości marchewką i cebulą wlej dwie szklanki, czyli 500 ml esencjonalnego bulionu warzywnego. Zagotuj zupę.Do zupy dodaj jeszcze 650 gramów upieczonej dyni Hokkaido. Dynię pieczesz z dodatkiem oliwy, soli, czosnku. Na koniec miksujesz ją jeszcze z oregano i tymiankiem.Oczywiście do zupy dyniowej możesz też użyć innej odmiany dyni. Możesz upiec dynię piżmową lub też olbrzymią. Pamiętaj jednak o tym, by dodać oliwę, sól oraz zioła i czosnek.Po dodaniu pieczonej dyni wlej jeszcze pół szklanki mleka i wszystko razem zmiksuj na gładko. Zupa dyniowa będzie dość gęsta. Jeśli więc lubisz rzadsze zupy, to dolej więcej mleka lub bulionu.Przed wyłączeniem sprawdź też smak zupy. Szczególnie jeśli nie korzystasz z mojego przepisy na pieczoną dynię Hokkaido. Być może będzie potrzeba, by dodać trochę soli, pieprzu lub np. soku z cytryny czy też pomarańczy.Zupę dyniową można podać z odrobiną kwaśnej śmietany i świeżymi ziołami. W wersji na ostro polecam otartą suszoną papryczkę chilli.Smacznego!", "url": "https://aniagotuje.pl/przepis/zupa-z-dyni", "category": "łódzkie", "sub_category": "Gotowe dania i potrawy", "phrase": "Zupa z bani"}