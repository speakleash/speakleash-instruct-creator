{"meta_description": "Zupa krem z dyni to świetna rozgrzewająca jesienna potrawa. Przepis jest prosty. Potrzebna jest dynia, ziemniaki, marchewka i cebula.", "title": "Zupa z dyni - Przepis na zupę dyniową krem", "content": "W trakcie jednej z moich podróży do Hong Kongu miałem okazję spróbować rewelacyjnej orientalnej zupy z dyni. Już od dawna nosiłem się z zamiarem odtworzenia tego smaku we własnej kuchni. Tak się składa, że pod koniec października dynia to jeden z bardziej popularnych produktów we wszelkiego rodzaju sklepach spożywczych i marketach. Jedni kupują ją w celach rozrywkowych, inni korzystają z dostępności tego warzywa i urządzają kuchenne halloween :) Tradycyjna „europejska” zupa z dyni jest bardzo smaczna, zdrowa i atrakcyjna wizualnie, często jednak słyszałem opinie, że smakuje jak grochówka i tylko lepiej wygląda :) Mój przepis oprócz ładnego koloru gwarantuje również oryginalny smak i nieziemskie zapachy wydobywające się z garnka. Jeżeli więc znudził Ci się rosół, czy żurek, to koniecznie wypróbuj ten przepis. • None na patelnię dodaję trochę oleju i wszystkie warzywa (dynię, cebulę, ziemniaki, marchew, czosnek) mniejszymi porcjami podpiekam aż zaczną się mocno rumienić • None chwilę przed końcem obsmażania dyni dodaję miód albo cukier i staram się delikatnie skarmelizować zawartość patelni • None przyrumienione warzywa przekładam z patelni do garnka z bulionem • None do garnka dodaję przyprawy, czyli imbir (dużo imbiru), cynamon, kardamon, kurkumę dla wzmocnienia koloru oraz niewielką ilość chilli dla nadania delikatnie ostrego posmaku • None kiedy w garnku wylądują wszystkie warzywa gotuję zupę przez kilkanaście minut aż wszystkie składniki będą miękkie • None następnie miksuję całą zawartość garnka przy pomocy blendera – aż do uzyskania delikatnej jednolitej masy/kremu • None jeżeli zupa jest zbyt gęsta rozcieńczam ją przegotowaną wodą • None do prawie już gotowej zupy dyniowej dodaję śmietankę • None wyciskam sok z połowy cytryny i dodaję go do garnka • None całość mieszam i doprawiam do smaku pieprzem i solą Zupę z dyni podaję udekorowaną kleksem z gęstej śmietany lub jogurtu i posypaną grubo zmielonym pieprzem. Danie to jest bardzo trudno zepsuć i nie należy martwić się proporcjami. Ja dopasowuję skład i ilość składników na oko, starając się dostosować do rozmiaru dyni jaką udaje mi się kupić. Zwykle gotuję większą ilość takiej zupy i nadmiar zamrażam w plastikowych pojemnikach – po kilkunastu dniach, kiedy znowu przychodzi ochota na coś bardzo smacznego, taki zamrożony zapas pozwala w ciągu kilku minut cieszyć się gorącą i smaczną zupą z dyni ;) Subskrybuj ➜ Nie przegap nowych filmów, zasubskrybuj mój kanał na YouTube Subskrybuj ➜ Nie przegap nowych filmów, zasubskrybuj mój kanał na YouTube", "url": "https://www.zajadam.pl/przepisy-zupy/zupa-krem-z-dyni", "category": "łódzkie", "sub_category": "Gotowe dania i potrawy", "phrase": "Zupa z bani"}