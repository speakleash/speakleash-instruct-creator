{"meta_description": "Pyzy – przepisy na sprawdzone i smaczne dania. Wejdź na Mojegotowanie.pl i sprawdź propozycje kulinarne na różne okazje.", "title": "Pyzy - Mojegotowanie.pl", "content": "Pyzy to jedno z najbardziej charakterystycznych dla kuchni polskiej dań. Często kojarzy się je z regionem poznańskim, szczególnie jako pampuchy przygotowywane na parze. W rzeczywistości jednak znane są w każdym zakątku naszego kraju, choć mogą różnić się składem oraz smakiem ciasta i nadzienia. To właśnie farsz wyróżnia je spośród innych klusek, choć znane są również przepisy na pyzy ziemniaczane lub pyzy drożdżowe pozbawione smacznego wypełnienia. Niezależnie od wariantu są daniem smacznym, lubianym przez dzieci i dorosłych.  Aby przygotować podstawowe ciasto na pyzy ziemniaczane, należy połączyć uprzednio starte na tarce i dokładnie odciśnięte surowe ziemniaki z ziemniakami gotowanymi przeciśniętymi przez praskę oraz ze skrobią uzyskaną z odstałej wody. Zwięzłą strukturę nadaje dodatek kilku łyżek mąki pszennej. Niektóre przepisy na liście składników umieszczają jajko, nie jest ono jednak koniecznie i można je pominąć, uzyskując dzięki temu doskonałe ciasto na pyzy wegańskie. Z przygotowanej masy formuje się jednakowej wielkości kulki, które następnie należy spłaszczyć. Na tak powstały placek trafia wybrany farsz, wokół którego zlepić należy ciasto, formując okrągły kształt. Jak zrobić pyzy? Gotuje się je w osolonym wrzątku, przez około 2 minuty od momentu, w którym wypłyną na powierzchnię wody. Po tym czasie należy wyjąć je łyżką cedzakową i od razu serwować z wybranymi dodatkami.  Pyzy ziemniaczane to nie jedyny wariant tej popularnej potrawy. O jej silnym zakorzenieniu w polskiej kulturze świadczy zresztą książeczka dla dzieci pod tytułem \"Pyza na polskich dróżkach\". Popularne, szczególnie w kuchni wielkopolskiej i na Śląsku, są pyzy drożdżowe. Do przyrządzenia tego ciasta nie używa się ziemniaków, tylko mąkę oraz drożdże. Pyza śląska i poznańska może, ale nie musi być nadziewana. Po ugotowaniu danie to serwować można z mięsem i sosem lub - w wersji na słodko - z owocami oraz śmietaną.  Bardzo smaczne są także pyzy borowiackie, które figurują nawet na liście polskich produktów tradycyjnych. Ten przepis na pyzy wyróżnia się wykorzystaniem wyłącznie startych nieugotowanych ziemniaków bez jakichkolwiek dodatków. Charakterystyczne dla receptury jest także twarogowe nadzienie oraz sposób serwowania: z okrasą ze skwarków.  Pyzy można także przygotować jako danie bezglutenowe, a jest to możliwe na kilka sposób. Wspomniane wyżej pyzy borowiackie to jeden z przepisów, w których do ziemniaków nie trzeba dodawać mąki. Jeśli już decydujemy się na ten akcent, wystarczy tradycyjną mąkę pszenną zastąpić ziemniaczaną lub mieszanką mąk bezglutenowych. Można przygotować także bezglutenowe pampuchy, czyli pyzy na parze. Takie przepisy zakładają wykorzystanie mąki bezglutenowej, którą łączy się z zaczynem drożdżowym.  Domowe pyzy z mięsem czy pyzy na parze doskonale smakują podane samodzielnie, okraszone tylko cebulką lub - w wariancie słodkim - polane odrobiną śmietany, na tym jednak kulinarne możliwości się nie kończą. Podawać je można z najróżniejszymi dodatkami i ciekawymi farszami: słodkimi, wytrawnymi, mięsnymi i wegetariańskimi.  Do dania, jakim są pyzy z mięsem, najczęściej wykorzystuje się mięso wieprzowe. Inne wersje również będą bardzo smaczne, warto zatem przetestować drób, wołowinę, a nawet dziczyznę. Ciekawym pomysłem, w duchu zero waste, jest nadzienie powstałe z mięsa i warzyw z rosołu. Skorzystać można również z podsmażonego boczku, chorizo, połączenia mięsa z kapustą. Bardzo lubiane są pyzy - kluski śląskie nadziewane gyrosem.  Lżejszą wersją są pyzy ziemniaczane wegetariańskie. W takim przypadku nadzienie to kolejne dziesiątki możliwości: żółty ser, kapusta, mieszanki warzyw. Decydując się na pyzy drożdżowe z farszem grzybowym, warto pamiętać o aromatycznym sosie. Grzybami nadziewać można także kulki ziemniaczane, uzyskując w ten sposób pyzy z nadzieniem pieczarkowym, kurkowym czy borowikowym. Warto wypróbować w roli farszu także szpinak, soczewicę lub nadzienie ruskie. Pyzy na słodko z kolei nadziewać można owocami lub twarogiem. Najczęściej wykorzystuje się miękkie owoce rodzime, rzadziej egzotyczne, takie jak banan.", "url": "https://www.mojegotowanie.pl/przepisy/pyzy", "category": "pomorskie", "sub_category": "Gotowe dania i potrawy", "phrase": "Pyzy borowiackie"}