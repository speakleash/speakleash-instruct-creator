{"meta_description": "", "title": "Gospodarka. Znana mleczarnia w Oleśnie ma nowego prezesa. Tak, jak zmarły prezes Beker, stawia na jakość i tradycję", "content": "Helena Finke zastąpiła Wilhelma Bekera, zmarłego nagle prezesa Okręgowe Spółdzielni Mleczarskiej w Oleśnie, który nadał charakter mleczarni, produkującej żywność tradycyjną opartą na starych recepturach. Istniejącej w tym samym miejscu w Oleśnie mleczarnia od 1907 roku za sprawą Wilhelma Bekera jest rozpoznawalna nie tylko w województwie, ale też za granicą. Przejmująca teraz stery pani prezes Finke z OSM Olesno związana jest od ponad 40 lat. I można powiedzieć, że jest w niej od zawsze, bo to jej pierwsza i ostatnia praca. Zaczynała od stanowiska referenta, potem została specjalistą do spraw produkcji, a ostatni szczebel, przed przejściem na emeryturę, to kierownik produkcji. To przedstawiciele pracowników i przedstawiciele rady rolników w tajnym głosowaniu wybrali Helenę Finkę i poprosili, by wróciła z emerytury. – Byłam bardzo zaskoczona, bo już osiem miesięcy byłam na emeryturze, ale była taka sytuacja, więc wróciłam – mówi Opowiecie.info nowa prezes Helena Finke. – Zamierzam kontynuować dzieło pana prezesa Bekera, więc taką samą działalność zamierzamy prowadzić, jaką prowadziliśmy. Czyli cały czas stawiamy na jakość i tradycję, a produkcja oparta na starych recepturach to nasz kierunek działania. Pani prezes podkreśla, że dołoży wszelkich starań, żeby było tak, jak za powszechnie szanowanego i lubianego prezesa Bekera, który pochodził z Ligoty Oleskiej. – Ja pochodzę ze wsi Goła w gminy Gorzów Śląski, z rodziny gospodarskiej, a moi rodzice hodowali bydło i specjalizowali się w produkcji mleka – podkreśla pani Helena. Najbardziej znane produkty z OSM Olesno, to masło, twaróg z Olesna, a przede wszystkim oleska śmietankówka, czyli świeża śmietana z odrobiną alkoholu. Teraz na rynek wchodzi solone masło, takie, jakie przed wielu laty robiły kobiety w tych okolicach. Za chwilę pojawią się klinek solony a’la feta, z przepisem na sałatkę na odwrocie. To już pomysł nowej prezes Heleny Finke. Oleska spółdzielnia może poszczycić wieloma nagrodami. „Śmietankówka” wygrała międzynarodowe targi gospodarcze „Kooperacja” w Praszce jako najlepszy produkt lokalny. Masło ekstra z Olesna otrzymało certyfikat „Jakość tradycja”, przyznany przez Polską Izbę Produktu Regionalnego i Lokalnego. W roku 2013 roku masło z Olesna oraz ser twarogowy z Olesna zostały wpisane na Listę Produktów Tradycyjnych, prowadzoną przez Ministra Rolnictwa i Rozwoju Wsi. OSM w Oleśnie zdobyła dwa certyfikaty jakości „Doceń polskie” i tytuły TOP PRODUKT. Co najważniejsze, również spółdzielnia jest członkiem Regionalnej Sieci „Dziedzictwo kulinarne Opolskie” i częścią „Oleskiego Koszyka”, czyli Stowarzyszenia Klaster Dobrej Żywności.", "url": "https://opowiecie.info/gospodarka-znana-mleczarnia-olesnie-nowego-prezesa-zmarly-prezes-beker-stawia-jakosc-tradycje/", "category": "opolskie", "sub_category": "Sery i inne produkty mleczne", "phrase": "Ser twarogowy z Olesna"}