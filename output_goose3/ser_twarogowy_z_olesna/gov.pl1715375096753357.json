{"meta_description": "Produkt wpisany na listę produktów tradycyjnych w dniu 2013-10-30 w kategorii Produkty mleczne w woj. opolskim.", "title": "Ser twarogowy z Olesna - - Portal Gov.pl", "content": "Olesno jest jednym z najstarszych miast śląskich. Według źródeł historycznych, to właśnie w Oleśnie krzyżowały się dwa główne europejskie szlaki handlowe, bursztynowy wiodący z Moraw nad Bałtyk i królewski prowadzący z Wrocławia do Krakowa i dalej nad Morze Czarne. Od lat ze względu na zalesione tereny i zielone doliny pokryte trawami powiat oleski jest terenem rolniczym. Hodowla bydła oraz wiążąca się z nią produkcja mleka i wyrobów mlecznych jest priorytetowym kierunkiem gospodarki rolnej tych terenów. Twaróg był jednym z najstarszych i podstawowym, obok mleka, produktem mleczarskim spożywanym przez ludność. Dawniej „z udojonego mleka po odstaniu zbierała śmietankę, a mleko częściowo już odtłuszczone ogrzewała delikatnie na piecu do czasu powstania skrzepu, następnie delikatnie odlewała wytrąconą serwatkę, którą również piliśmy lub wykorzystywała ją do pieczenia chleba. Powstały skrzep delikatnie przelewała do worków z naturalnego płótna. Tak napełnione woreczki układała na drewnianej desce, przykrywała drugą ściereczką i przyciskała ciężkim kamieniem. Twaróg po odciśnięciu i wystudzeniu kroiła na małe porcje” (Wspomnienia mieszkańców powiatu oleskiego). Postęp techniki spowodował ułatwienie procesu wytwarzania sera twarogowego, prace ręczne zastąpiły urządzenia, jednakże metoda, choć udoskonalona, pozostała bez zmian. Surowcem do produkcji sera twarogowego jest mleko, pozyskiwane z gospodarstw wiejskich usytuowanych z dala od terenów przemysłowych. Ponadto ser nie zawiera sztucznych dodatków smakowych ani aromatycznych. Dzięki wysokim standardom, naturalnemu składnikowi i niezmienionej od lat metodzie produkcji, ser twarogowy cieszy się uznaniem konsumentów, a także został nagrodzony Godłem Promocyjnym AGRO POLSKA.", "url": "https://www.gov.pl/web/rolnictwo/ser-twarogowy-z-olesna", "category": "opolskie", "sub_category": "Sery i inne produkty mleczne", "phrase": "Ser twarogowy z Olesna"}