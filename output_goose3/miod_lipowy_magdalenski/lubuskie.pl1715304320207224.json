{"meta_description": "", "title": "Zasłużeni dla województwa lubuskiego odznaczeni", "content": "Uwaga: Wiadomość archiwalna. Nie wszystkie załączniki i linki mogą działać poprawnie. Społecznicy, lokalni producenci żywności i trenerzy sportowi działający na rzecz społeczności lokalnej otrzymli Odznaki Honorowe za Zasługi dla Województwa Lubuskiego. Wyróżnienia podczas obrad sesji Sejmiku Województwa Lubuskiego wręczyła marszałek Elżbieta Anna Polak wraz z przewodniczącą Wioletą Haręźlak. Dariusz Jakubas - oficer w Jednostce Wojskowej w Żaganiu. Uczestniczył w kilku misjach poza granicami kraju, sędzia piłkarski i obserwator. Sędziował około 2.000 meczów w różnych klasach rozgrywkowych oraz około 300 meczów jako obserwator. Prezes Klubu Sportowego „Beskid” Bożnów,przewodniczący Lubuskiego Związku Piłki Nożnej w Podokręgu Żagań. Zaangażowany w działalność charytatywną na terenie powiatu żagańskiego, odznaczony m.in. Złotą Odznaką Lubuskiego Związku Piłki Nożnej   i Srebrną Odznaką Polskiego Związku Piłki Nożnej. Wiesław Korejwo - producent miodu i promotor lokalnych produktów pszczelarskich z Pszczewa. Jego miód lipowy magdaleński zdobył I miejsce w konkursie „Nasze Kulinarne Dziedzictwo – Smaki Regionów” organizowanym przez Polską Izbę Produktu Regionalnego i Lokalnego oraz Związek Województw RP, miód magdaleński został wpisany na listę produktów tradycyjnych prowadzoną przez Ministra Rolnictwa i Rozwoju Wsi. Zdobył liczne certyfikaty potwierdzające jakość jego produktów, prowadzi prelekcje i zajęcia na zielonych szkołach. Odznaczony Złotym Krzyżem Zasługi. Irena Leiblich - od 1995 roku pracownik Warsztatów Terapii Zajęciowej przy Stowarzyszeniu Rodzin Katolickich w Gorzowie Wielkopolskim. Pracuje na rzecz osób niepełnosprawnych, jako instruktor terapii zajęciowej, prowadząc pracownię kulinarną, uczy podopiecznych zasad właściwego żywienia, samodzielnego jedzenia i przygotowywania prostych posiłków. Dzięki zdobyciu tych umiejętności wiele osób niepełnosprawnych doszło do częściowej samodzielności, co w znacznym stopniu odciążyło ich rodziny. Przekazuje system wartości i postaw, kształtując osoby pozytywnie nastawione do świata i ludzi. Jan Pabierowski - prezes Zarządu Hodowli Zwierząt Zarodowych w Osowej Sieni, uczestnik wielu konkursów i wystaw bydła mlecznego i mięsnego, zdobywca licznych nagród i wyróżnień. Wspólnie z Lubuskim Ośrodkiem Doradztwa Rolniczego w Kalsku organizuje „Dni Pola” oraz konferencje rolników z województwa lubuskiego i z Polski. Działacz społeczny - radny i wiceprzewodniczący Rady Miejskiej we Wschowie, odznaczony m.in. „Honorową Odznaką Rzemiosła”, „Zasłużony dla Rolnictwa”. Jacek Zagozda - od 1999 r. trener-koordynator kadr wojewódzkich Województwa Lubuskiego - grup młodzik, junior młodszy, junior i młodzieżowiec w saneczkarstwie, od 1996 roku trener w klubie UKS Nowiny Wielkie, z którego wywodzą się olimpijczycy Zimowych Igrzysk Olimpijskich w Turynie, Soczi i Pjongczangu.", "url": "https://lubuskie.pl/wiadomosci/13242/zasluzeni-dla-wojewodztwa-lubuskiego-odznaczeni-", "category": "lubuskie", "sub_category": "Miody", "phrase": "Miód lipowy magdaleński"}