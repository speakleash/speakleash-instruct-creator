{"meta_description": "Warto wybrać się do województwa lubuskiego nie tylko ze względu na liczne zabytki, ale także atrakcje kulinarne. Produkowane wino zachwyca turystów.", "title": "Pyszne wino tylko w województwie lubuskim", "content": "Na kulinarnej mapie Polski Zielona Góra długo była mało ważnym punktem. Wielbiciele dobrej kuchni chętniej jeździli do Hajnówki na kartacze, do Zakopanego po oscypka czy do Poznania po rogale świętomarcińskie. Od niedawna jednak województwo lubuskie to kraina płynąca winem, którego każdy smakosz powinien spróbować! Zielona Góra i jej okolice mają bogatą tradycję winiarską. Pierwsza wzmianka o zielonogórskich winnicach zachowała się w tekstach źródłowych z początku XIV w., ale w miejscowej tradycji zachowano jako datę sprowadzenia winorośli rok 1150. Parę lat temu podjęto intensywne działania zmierzające do odradzania tradycji winiarskich w Zielonej Górze i od tej pory nowe winnice wyrastają jak grzyby po deszczu. Produkowane przez nie wino zdobywa coraz więcej laurów i… wielbicieli! Przy czym do winnic można przyjechać nie tylko na wino. Wiele z nich to gospodarstwa agroturystyczne, które zapewniają wiele atrakcji, także kulinarnych. Warto odwiedzić np. rodzinną winnicę Kingę, założoną w 1985 r. Wśród specjałów serwowanych przez drugie pokolenie winiarzy można znaleźć m.in. konfitury winogronowe, octy winne, kiszone liście czy owoce w zalewach na bazie wina. Cenione są wina z winnicy Miłosz, która zaprasza także na spacery, degustacje i szkolenia, oraz z winnicy Julia, która w ramach wizyt ekoturystycznych zaprasza na oprowadzanie po winnicy, ogrodzie ziołowym i Parku Miniatur Historycznych Obiektów Winiarskich. Wycieczkę do Zielonej Góry warto zaplanować na początku września. Wtedy całe miasto świętuje winobranie. Odbywają się pochody, degustacje, koncerty, jest też specjalny jarmark z tej okazji. Okolice Zielonej Góry słyną także z doskonałych miodów. Zbierane przez pszczoły na czystych ekologicznie terenach, wśród łąk i lasów są nie tylko smaczne, ale też zdrowe. Warto spróbować zwłaszcza miodów wpisanych na listę produktów regionalnych i tradycyjnych Ministerstwa Rolnictwa i Rozwoju Wsi. Znalazły się na niej miód lipowy magdaleński, ziołomiód pokrzywowy oraz miód wielokwiatowy łąkowy z Doliny Noteci. Najlepiej szukać ich na targach i imprezach kulinarnych w województwie lubuskim. Z większych warto wymienić Ogólnopolskie Targi Dobrego Jedzenia odbywające się wiosną (w 2017 r. odbędą się w dniach 22-23 kwietnia). W lipcu można wziąć udział w Święcie Miodu w Ochli, a w sierpniu w festiwalu „Dobre Smaczne, bo Lubuskie - kulinarny pejzaż regionu” w tej samej miejscowości. W poszukiwaniu kulinarnych wrażeń warto też odwiedzić lokalne restauracje, zajazdy i gospody. A trzeba przyznać, że zwłaszcza restauracje Zielona Góra ma wspaniałe! Na początku września, w czasie, kiedy Zielona Góra świętuje winobranie, część z nich serwuje \"winobraniowe smaki\", czyli dania specjalnie skomponowane do win z lubuskich winnic i wraz z nimi podawane. Z winnicami współpracują takie restauracje jak Casa Mia, Il Vicolo, La Tulipe Noire, Palmiarnia, Zajazd Pocztowy, Zbójnicka Grota, Złota Kaczka oraz Winiarnia Bachus.", "url": "https://www.pkt.pl/artykul/zielona-gora-dla-smakoszy-3195", "category": "lubuskie", "sub_category": "Miody", "phrase": "Miód lipowy magdaleński"}