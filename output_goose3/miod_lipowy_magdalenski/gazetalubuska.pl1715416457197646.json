{"meta_description": "Rzepak jest jedną z najczęściej uprawianych roślin oleistych w naszym kraju. Z tej kwitnącej na żółto rośliny pozyskuje się nie tylko olej, ale również wartościowy produkt – miód...", "title": "Lubiszyński miód rzepakowy", "content": "Rzepak jest jedną z najczęściej uprawianych roślin oleistych w naszym kraju. Z tej kwitnącej na żółto rośliny pozyskuje się nie tylko olej, ale również wartościowy produkt – miód rzepakowy. Jest to miód wiosenny, pozyskiwany na przełomie maja i czerwca, kiedy przypada okres kwitnienia rzepaku. W gminie Lubiszyn w województwie lubuskim w oddaleniu od zakładów przemysłowych i w otoczeniu lasów znajdują się obszerne pola rzepaku będące pożytkiem dla pszczół. Tradycja tego miodu pochodzi z Baranowicz na terenie obecnej Białorusi. W 1946 r. w wyniku powojennych przesiedleń, na teren dzisiejszego województwa lubuskiego, przesiedleńcy przywieźli ze sobą kilka uli, które później rozbudowali na 80-cio ulową pasiekę. Spośród wszystkich miodów, miód rzepakowy ma najwyższą zawartość glukozy i aminokwasów oraz ma szerokie właściwości regeneracyjne. Regularne spożywanie miodu tej odmiany wzmacnia serce, obniża ciśnienie krwi, a także w dużym stopniu może spowolnić postępujące zmiany miażdżycowe. Miód rzepakowy jest bardzo popularny na terenie województwa lubuskiego, jak i całej Polski. Był on wielokrotnie wystawiany na Jarmarku Miodnym Świętego Michała w Gorzowie Wielkopolskim, który po raz pierwszy był zorganizowany w 2002 r. Lubiszyński miód rzepakowy ponadto jest corocznie prezentowany na Lubuskim Święcie Chleba w Bogdańcu oraz Lubuskim Miodobraniu w Lubiszynie. Producent: Jerzy Kowalewski Gorzów Wlkp. Pszczelarstwo na Ziemiach Lubuskich jest tradycją wielopokoleniową. Duży wkład w propagowanie pszczelarstwa i jego rozwój na tych terenach wnieśli repatrianci z Kresów wschodnich. Wielu z nich przybywając na te tereny przywiozło z sobą ule wraz z rodzinami pszczelimi, od których zaczynali rozwój swoich pasiek. Całą wiedzę dotyczącą nazewnictwa sprzętu pszczelarskiego, sposobu dbania o rodziny pszczele oraz sposobu pozyskiwania miodu przekazywali swoim potomkom, którzy podtrzymują tę tradycję do dnia dzisiejszego. Miód akacjowy pozyskiwany jest z kwiatów robinii akacjowej. Na Ziemi Lubuskiej, w Cigacicach pomiędzy Sulechowem a Zieloną Górą znajduje się największy jednogatunkowy las Robinii Akacjowej. Pozyskiwany miód akacjowy z tych terenów, jest szczególnie poszukiwany ze względu na jego czystość. Ta odmiana miodu zawiera znaczne ilości fruktozy. W smaku jest słodki oraz delikatny, ponadto charakteryzuje się bardzo intensywnym zapachem kwiatów robinii akacjowej. Ma barwę bardzo często określaną jako jasno - słomkowa, czy też żółto-słomkowa. Natomiast po krystalizacji najczęściej przybiera on barwę białą albo jasnożółtą. Jego krystalizacja przebiega bardzo powoli i przechowywany przez kilka miesięcy, wciąż może mieć postać płynną. Inhibina będąca składnikiem tego miodu przyczynia się do tego, iż działa on bakteriostatycznie. Jest skutecznym lekiem na przeziębienia i stany zapalne gardła. Polecany jest on też na wszelkiego rodzaju zaburzenia przewodu pokarmowego. Producent: Ignacy Żegleń Pasieka rodzinna, Zielona Góra W Pszczewie tradycja pszczelarstwa sięga około 100 lat. Dowodem na tradycje pszczelarskie są występujące na tym terenie ponad stuletnie lipy, a także skansen pszczelarski, w którym zebrano wiele eksponatów dokumentujących sztukę, historię, rozwój pszczelarstwa oraz pracę bartnika i pszczelarza. Co roku w Pszczewie odbywa się Jarmark Magdaleński, podczas którego prezentowany jest miód, a także produkty wytworzone na jego bazie. „Na pszczewskim jarmarku nie brakuje oczywiście pszczelarzy i miodu” (Gazeta Wyborcza, „Piąty Magdaleński”, 21.07.1998 r.). Miód lipowy magdaleński pozyskiwany jest w okresie kwitnienia lip w okresie od czerwca do lipca. Miodobranie odbywa się poprzez wyjmowanie ramek zasklepionych z miodem z ula i przetransportowanie ich do pomieszczenia przeznaczonego do wirowania. Po umieszczeniu ramek odsklepionych w miodziarze i odwirowaniu z nich miodu, przecedzany jest przez gęste sito. Na koniec już czysty, zostaje rozlany do odpowiednich pojemników. Miód lipowy bogaty jest w enzymy, a najważniejszy to lizozym o silnych właściwościach antybiotycznych, silnie działający na drobnoustroje. Występują w nim np. olejki eteryczne, flawonoidy (rutyna), glikozyd, garbniki, stwierdzono też występowanie kwasów organicznych: kwasu hlorogenowego, kwasu kumarowego i kwasu kawowego. Ze względu na różnorodność zawartych w nim składników oraz doskonały smak znajduje szerokie zastosowanie w produkcji żywności, lecznictwie i konsumpcji bezpośredniej. Wykorzystywany jest do słodzenia, poprawiania smaku potraw i napojów. Chętnie jest spożywany w okresie rekonwalescencji, zwiększonego zapotrzebowania na energię (np. sportowcy), jako środek odżywczo-wzmacniający, a przede wszystkim uodparniający przed przeziębieniami. Producent: Wiesław Korejwo, Pszczew W tradycji ludowej miód zawsze symbolizował dobro, piękno, bogactwo i prawdę. Tradycja nadwarciańskiego nektarowo-spadziowego miodu jest bardzo silnie zakorzeniona w regionie z uwagi na fakt, że powstaje on na bardzo korzystnym terenie. Północna część województwa lubuskiego wszak należy do bardzo czystych ekologicznie terenów w Polsce, a okolice wsi Gostkowice położone przy samej Warcie bogate są w miododajną roślinność. Miód nektarowo-spadziowy zawdzięcza swoją specyfikę pozyskiwaniu pożytku z wierzby, topoli, klonu, leszczyny, ale również trzciny z nadwarciańskich łąk, natomiast nektar głównie z kwiatów drzew owocowych, koniczyny białej, trawy, kwiatów łąkowych, a także wodnych – grzebienia białego, grążela żółtego. Spadź trzcinowa i nektar kwiatowy decydują głównie o specyfice nadwarciańskiego miodu nektarowo-spadziowego. Łączy on w sobie właściwości lecznicze miodów nektarowych z aktywnością antybiotyczną miodów spadziowych. Z uwagi na swoją popularność w regionie miód nektarowo-spadziowy był wystawiany na Jarmarku Świętego Michała w Gorzowie Wielkopolskim, ponadto corocznie prezentowany jest na Lubuskim Święcie Chleba w Bogdańcu oraz Lubuskim Miodobraniu w Lubiszynie. Tradycje pszczelarskie są żywe w Gostkowicach oraz jego sąsiedztwie po dziś dzień, a miód nektarowo-spadziowy produkuje się tutaj z zachowaniem tradycyjnych receptur.  Producent: Pasieka w Sadzie Paweł Kamiński, Gostkowice", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/13", "category": "lubuskie", "sub_category": "Miody", "phrase": "Miód lipowy magdaleński"}