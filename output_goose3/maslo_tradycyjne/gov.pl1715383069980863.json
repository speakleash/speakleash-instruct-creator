{"meta_description": "Produkt wpisany na listę produktów tradycyjnych w dniu 2017-03-17 w kategorii Oleje i tłuszcze w woj. łódzkim.", "title": "Masło tradycyjne naturalne szczercowskie - - Portal Gov.pl", "content": "Na Ziemi Szczercowskiej masło jak i inne przetwory z mleka były wyrabiane niemal w każdym gospodarstwie. Z uwagi na dobre warunki klimatyczne panujące na tych terenach, mleko jak i również masło wyróżniało się wyjątkowym smakiem i aromatem. „Masło z tego terenu było dobre, bo tu była rzeka Widawka i były dobre i bujne łąki, na których była duża różnorodność roślin. Dlatego mleko i przetwory z niego miały specyficzny smak” (Wywiad przeprowadzony z mieszkańcem okolic Szczercowa). Po udoju mleka gospodynie zlewały go do blaszanych baniek, które wpuszczały do studni lub odstawiały do chłodnego miejsca, w celu odstania śmietanki. Odstana i zebrana z kilku udojów śmietanka następnie trafiała do kamiennego garnka, a kolejno do kierzanki, w której poprzez ubijanie dochodziło do powstawania pierwszych krupek masła, które formowano w osełki. Początkowo masło wyrabiano przeważnie na potrzeby domowe. Z czasem jednak w biedniejszych domach masło w całości było sprzedawane, aby mieć pieniądze na niezbędne w gospodarstwie rzeczy. Obecnie produkcja masła odbywa się w Mleczarni w Szczercowie. Cały proces technologiczny jest niezmienny od lat, a niektóre urządzenia używane w produkcji, np. maselnica pochodzą prawdopodobnie z lat 50. XX w. Z uwagi na wieloletnią i niezmienną tradycję wytwarzania masła na tym terenie cieszy się ono niesłabnącą popularnością wśród mieszkańców Szczercowa i okolic.", "url": "https://www.gov.pl/web/rolnictwo/maslo-tradycyjne-naturalne-szczercowskie", "category": "dolnośląskie", "sub_category": "Oleje i tłuszcze (masło, margaryna itp.)", "phrase": "Masło tradycyjne"}