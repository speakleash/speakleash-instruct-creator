{"meta_description": "Przepis na tradycyjną białą polewkę wykonaną na wodzie z dodatkiem mąki, jogurtu, soli i pieprzu, podawną z rozpustymi smażonymi ziemniakami, boczkiem i majeranekiem. Pyszne !", "title": "Polewka ze smażonymi ziemniakami - przepis - Tapenda.pl", "content": "Nie napotykam w ogóle przepisów na białą polewkę ze smażonymi ziemniakami. Zastanawiam się, co jest powodem że przepis przeszedł do lamusa. Czy biała polewka to przepis zbyt ubogi, zbyt prosty, źle się kojarzący ? Chyba tak źle jednak nie jest, pomijając kwestię, że najprawdopodobniej większość z nas cierpi na sklerozę. Rozmawiałam z przyjaciółką i jak zazwyczaj pojawiło się pytanie co gotuję na kolację. Po odpowiedzi, że polewkę gotuję- usłyszałam – boże jak dawno nie jadłam polewki !!! Wypowiedź została kwieciście rozwinięta, pojawiły się wspomnienia, akcenty błogostanu....  Nic dodać nic ująć- gdyby tej pięknej dziewczynie postawić pod nos talerz prostej polewki i do tego podać smażone pyrki, byłaby w tym momencie bardzo ukontentowana, a w nawiązaniu do jej pozytywnych konotacji związanych z polewką i dzieciństwem, polewka wprawiłaby ją w dobry humor na cały wieczór.  Impulsem do zrobienia polewki była duża porcja gotowanych ziemniaków, która pozostała z poprzedniego dnia. Stał się cud, bo zazwyczaj pyrki schodzą na pniu, a może celowo ugotowałam 500 g więcej ? Kto tam wie jaka jest prawda, najważniejsze jest, że miałam swoje plany względem następnej kolacji. Zapraszam na przepis z minionej epoki. Zakładając, że dysponujecie ugotowanymi ziemniakami, do przygotowania tego przepisu pozostaje Wam nic innego, jak dodać na patelnię tłuszcz (1). Następnie dodajcie pokrojoną w kosteczkę cebulę oraz pokrojony w kostkę wędzony boczek (2) (3). Całość przesmażcie przez kilka minut. Teraz dodajcie na patelnię ugotowane ziemniaki i kontynuujcie smażenie do momentu kiedy ziemniaki pokryją się złotą i chrupką skórką (4). Do smaku dodajcie pieprz, nie żałujcie też suszonego majeranku (5) (6). Przygotowanie polewki: w czasie kiedy ziemniaki dochodzą, zagotujcie w garnku wodę. Do naturalnego jogurtu dodajcie 150 ml ciepłej wody i dodajcie mąkę (7). Całość wymieszajcie i wlejcie do gotującej się wody przez sitko, aby uniknąć grudek (8). Do smaku dodajcie sól i pieprz (9). Na sam koniec dodajcie śmietanę, polecam również dodać jeszcze ociupinkę majeranku. Zagotujcie polewkę. Gotowe. Polewkę podawajcie z usmażonymi ziemniakami. Będziecie się głaskać po brzuszkach.    Jeśli przepis Ci się spodobał, podziel się nim z innymi osobami korzystając z przycisków poniżej. Dziękuję", "url": "https://www.tapenda.pl/przepis/Polewka_ze_smazonymi_ziemniakami/2070/", "category": "śląskie", "sub_category": "Gotowe dania i potrawy", "phrase": "Polewka na maślance z ziemniakami"}