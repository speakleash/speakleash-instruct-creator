{"meta_description": "", "title": "Zalewajka babci Dziuni [przepis]", "content": "Babcia urodziła się i wychowała na ziemi radomszczańskiej w centralnej Polsce. Na wsi, w raczej biednej rodzinie. Do dziś prowadzi skromne życie, czego wyrazem jest również jej kuchnia. Używa podstawowych, lokalnych i sezonowych składników (choć pewnie ani razu tak tego nie nazwała). Zna smak wielu przypraw, ale lubuje się szczególnie w pieprzu i małej ilości soli. Potrawy, które serwuje są posagiem, który otrzymała od swojej mamy. Robi je perfekcyjnie i za każdym razem są niemalże identyczne. Jedno z idealnych dań babci, które nie jest powszechnie znane w Polsce, to zalewajka - zupa od 2009 roku wpisana na Listę Produktów Tradycyjnych . Jej receptura powstała najprawdopodobniej w połowie XIX wieku na ziemiach radomszczańskich. Następnie zawędrowała do nieodległej Łodzi i Kielc oraz do Krzeszowa na Podkarpaciu. Zalewajka była daniem prostym i tanim. Nazwa tej zupy związana jest ze sposobem przyrządzania - półmiękkich ziemniaków nie odcedza się, tylko zalewa dwu-trzydniowym zakwasem żytnim - w Radomsku nazywanym barszczem . Jadana szczególnie często w okresach głodu, przednówka, a w niektórych domach także na Wielkanocne śniadanie. Niezmiennymi i podstawowymi składnikami zalewajki są ziemniaki, barszcz, śmietana, grzyby gąski - regionalnie określane zieleniatkami , oraz okrasa z cebuli i słoniny lub sadła. Zalewajkę tradycyjnie jadano z pajdą chleba. Z zieleniatkami albo z kiełbasą Nie istnieją spisane receptury na zalewajkę, a każdy dom w Radomsku gotuje ją według swojego przepisu. Babcia Dziunia wspomina biedne czasy, w których trudno było nawet o śmietanę - wtedy zalewajkę gotowano używając: ziemniaków, barszczu, soli i zabielano mlekiem. Poleca do zalewajki obok zieleniatek używać kurek lub suszonych grzybów, odradza za to na przykład stosowanie świeżych maślaków, które zbytnio zagęszczają zupę. W niektórych domach gotuje się zalewajkę z różnymi rodzajami kiełbasy - w całości lub krojonej w kawałki. Jednym słowem, w zalewajce zawsze znajduje się to, co w spiżarni najlepszego: ziemniaki i żyto na zakwas uprawiane na żyznych radomszczańskich glebach, dary lasu, woda z trzeciorzędowych ujęć głębinowych oraz wysokiej jakości radomszczańska śmietana, która do tej pory jest produkowana w mieście. Zalewajka jest ważna dla kultury kulinarnej Radomska - od 2012 roku organizowany jest tutaj Ogólnopolski Festiwal Zalewajki . Babcia Dziunia nauczyła nas robić słodko-kwaśną zalewajkę z minimalną ilością składników. Na dobra sprawę jej receptura jest bazą do kolejnych eksperymentów z radomszczańską zupą, do której każdy może dołożyć ulubione dodatki. Podstawą każdego garnka jest czysty barszcz, który na bieżąco nam rozdaje. Jak ugotować zalewajkę babci Dziuni, podaję poniżej. Ziemniaki gotujemy na półmiękko w osolonej wodzie z dodatkiem liścia laurowego i ziela angielskiego. Nie zdejmując z palnika zalewamy zakwasem i gotujemy do miękkości. W międzyczasie boczek kroimy w kostkę, wrzucamy na patelnię z olejem i wytapiamy tłuszcz z mięsa. Pod koniec na patelnię dorzucamy pokrojoną drobno cebulę. W momencie, kiedy lekko się zezłoci, zdejmujemy z ognia. W miseczce umieszczamy śmietanę i zalewamy ją powoli zupą jednocześnie roztrzepując, by się nie zwarzyła. Kiedy połączą się ze sobą, wlewamy do garnka z pozostałą częścią zupy i całość zagotowujemy. Zdejmujemy z ognia. Rozlewamy do misek okraszając skwarkami. Doprawiamy solą i pieprzem według uznania. Jemy z chlebem posmarowanym masłem.", "url": "https://ugotuj.to/zesmakiem/7,145549,18697470,zalewajka-babci-dziuni-przepis.html", "category": "łódzkie", "sub_category": "Gotowe dania i potrawy", "phrase": "Radomszczańska zalewajka"}