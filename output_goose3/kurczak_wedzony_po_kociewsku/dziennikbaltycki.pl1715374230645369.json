{"meta_description": "Na pomysł wpadło i zrealizowało go miejscowe Stowarzyszenie Rozwoju Obszarów Wiejskich Łan, które postanowiło promować zarówno potrawy, jak i  atrakcje turystyczne Kociewia.\r\n\r\n \r\n\r\nW filmach zaistniały więc Grodzisko Owidz, a także tematyka konna, Wirty, Bory Tucholskie czy jezioro Kałębie w Osieku. A smaczną część projektu stanowią m.in. szandar, parzybroda, kurczak wędzony po kociewsku, żurawinówka. Filmy są dostępne na kanale you tube i można z nich korzystać do celów edukacyjnych czy promocyjnych.", "title": "Smaczna promocja Kociewia. Powstał 5-odcinkowy film \"Smaczne Kociewie\"", "content": "Jak podkreślał w Kręgskim Młynie Stefan Galiński, prezes stowarzyszenia Łan, przedsięwzięcie wspierało wiele osób. Dlatego postanowiono im za to podziękować, a przy okazji zaprezentowano filmy i - co ważne - przygotowano poczęstunek z kociewskimi przysmakami, wśród których głównym daniem był pieczony dzik. - Projekt realizowany był przez półtora roku, same filmy kręcone były przez 4 miesiące, a to był tylko jeden z etapów - opowiadał Krzysztof Powierza, wiceprezes stowarzyszenia Łan. - Wcześniej napisaliśmy 3 wnioski o dofinansowanie - do starostwa, Urzędu Marszałkowskiego i do Lokalnej Grupy Działania Chata Kociewia w ramach PROW i zostały one pozytywnie zaakceptowane. Musieliśmy też wziąć kredyt na to zadanie, który - na szczęście - już spłaciliśmy. To wasza przychylność, pomoc rzeczowa i finansowa, pozwoliły wszystko zrealizować. Przyjaciółmi, których zaproszono do ośrodka, byli m.in. przedsiębiorcy, regionaliści, leśnicy, samorządowcy. Nie mogło, oczywiście, zabraknąć, gospodyń wiejskich, które bezpośrednio angażowały się w przygotowanie dań, a także wielu innych osób. - Moje hobby to żeglarstwo oraz wędzarnictwo, a uwielbiam wędzić nie tylko szynki, wędliny, ale lubię też eksperymentować w produkcji kiełbas - mówił zaangażowany w projekt Andrzej Firyn z Osieka. - I zazwyczaj te eksperymenty udają się, a dzisiaj przywiozłem tu produkty, który robimy dla naszych gości w Agroturystycznej Stanicy Żeglarskiej.", "url": "https://dziennikbaltycki.pl/smaczna-promocja-kociewia-powstal-5odcinkowy-film-smaczne-kociewie/ar/12371190", "category": "pomorskie", "sub_category": "Mięso świeże oraz produkty mięsne", "phrase": "Kurczak wędzony po kociewsku"}