{"meta_description": "Prosty, pyszny i chrupiący domowy chleb gryczany na drożdżach. Dodatek gotowanej kaszy gryczanej sprawia, że jest cudownie wilgotny w środku. To świetny chlebek domowy dla każdego a do tego bez glutenu.", "title": "Chleb gryczany", "content": "- długo zachowuje świeżość - idealny dla osób na diecie bez pszenicy - powstaje z połączenia mąki gryczanej z kaszą gryczaną Domowy, prosty chleb gryczany na drożdżach, których w ogóle nie czuć. Chlebek ma chrupiącą, pachnącą skórkę oraz wilgotny, idealny środek. Smakuje fantastycznie, więc gorąco zachęcam do pieczenia. Smacznego! Osoby z celiakią powinny zwrócić uwagę ta to, by mąka i kasza pochodziła ze sprawdzonego, nie zanieczyszczonego glutenem źródła. Ugotuj torebkę kaszy gryczanej. Jedna torebka to zazwyczaj 100 g suchej kaszy do gotowania w 15 minut. Wyjdzie Ci 1,5 szklanki ugotowanej kaszy. Pół szklanki odłóż do przestudzenia, do chleba. Pozostałą szklankę zostaw do obiadu lub zrób z niej domowy pasztet gryczany. Wszystkie składniki (oprócz kaszy gryczanej i czarnuszki) wymieszaj ze sobą w dużej misce. Wyrabiaj ciasto ręcznie lub mikserem z hakami. Wystarczy kilka minut, do połączenia składników. Do ciasta dodaj również przestudzoną kaszę. Wymieszaj ciasto, przykryj czystą, bawełnianą ściereczką i odstaw na godzinę w ciepłe, nieprzewiewne miejsce. Ja bardzo często włączam piekarnik na 50 stopni, chwilę nagrzewam i do takiego ciepłego pieca wkładam ciasto do wyrośnięcia. Formę metalową, keksówkę, czy też jednorazową, aluminiową foremkę do pieczenia chleba lub pasztetów wysmaruj od wewnątrz oliwą (najlepiej dłońmi, wówczas będzie Ci łatwiej przełożyć lepkie ciasto do foremki) i ręcznie umieść w niej ciasto chlebowe. Odstaw tak jak wcześniej do wyrastania. Tym razem już tylko na 30 minut. Nie obawiaj się, że ciasto chlebowe nie wyrosło tak bardzo jak typowe ciasto drożdżowe. Przy drugim, krótszym wyrastaniu osiągnie docelową wysokość. Chlebek możesz polać olejem i posypać czarnuszką. Formę wstaw do piekarnika nagrzanego do 220 stopni i piecz 50 minut. Chleb można wyjmować z pieca od razu po upieczeniu. Zawinięty w papier i folię zachowa świeżość nawet przez kilka dni.Smacznego!", "url": "https://aniagotuje.pl/przepis/domowy-chleb-gryczany-z-czarnuszka", "category": "lubelskie", "sub_category": "Wyroby piekarnicze i cukiernicze", "phrase": "Chleb gryczany"}