{"meta_description": "Szukasz szybkiego i bezglutenowego chleba? Dobrze trafiłeś, bo chleb z mąki gryczanej właśnie taki jest! Pulchny, prosty i... nie czuć w nim gryki!", "title": "Chleb z mąki gryczanej - najlepszy chleb gryczany bezglutenowy | Przepis", "content": "Na blogu od bardzo dawna jest chleb z kaszy gryczanej, który cieszy się wśród Was ogromną popularnością. Nie ma jednak przepisów idealnych. O ile, jeśli mamy rękę do chleba, to wychodzi on pulchny i „suchy”, to są niestety czytelnicy tego zacnego bloga, którym za entym razem nie chce on wyjść. Starają się i kombinują, a to wszystko na marne… Poza tym jego przygotowanie jest czasochłonne, bo musi on odstać… Do wszystkich niecierpliwych i pechowców przybywam z przepisem na chleb z mąki gryczanej, który robi się bardzo szybko, wyrasta jak głupi i jest przepyszny! Taki chleb gryczany to musi już naprawdę wyjść każdemu! Ja robiłem go z dodatkiem prażonej dyni na wierzchu, ale świetnie sprawdzą się również inne ziarna, jak słonecznik czy sezam. W moim odczuciu gryka jest tu minimalnie wyczuwalna. O ile w chlebie z kaszy gryczanej bardziej dawała się we znaki swoim zapaszkiem, o tyle tutaj tego problemu po prostu nie ma. Nie lubisz smaku i zapachu kaszy gryczanej? Ten chleb jest dla ciebie! Foremka, której użyłem do przygotowania chlebka, ma wymiary 10,5 cm x 23,5 cm i jest zwykłą aluminiową „jednorazówką”. Nie wiem jak zachowa się chlebek w foremce silikonowej lub naczyniu glinianym. Jeśli zrobisz, to koniecznie daj znać! Chleb gryczany – co jeszcze z kaszy? Kasza gryczana świetnie sprawdzi się również na śniadanie! Gryczanka, to taki odpowiednik jaglanki. Do chleba gryczanego fajnie będzie pasowała pasta warzywna z kaszą gryczaną. co prawda brzmi to jak jedzenie chleba z bułką, ale naprawdę warto spróbować.", "url": "https://www.blendman.pl/przepis/chleb-z-maki-gryczanej/", "category": "lubelskie", "sub_category": "Wyroby piekarnicze i cukiernicze", "phrase": "Chleb gryczany"}