{"meta_description": "A wszystko to za sprawą imigranta z dzisiejszej Belgii, który musiał opuścić swoją ojczyznę z powodu przekonań religijnych.", "title": "Symbol hanzeatyckiego Gdańska – Goldwasser", "content": "Dawno temu, w XVI wieku w Gdańsku, Ambrosius Vermoellen zaczął produkować likier, który przypadł do gustu carowi Piotrowi I, carycy Katarzynie czy królowi Ludwikowi XIV. Od tamtej pory Goldwasser, bo o nim mowa, stał się symbolem hanzeatyckiego Gdańska.  Goldwasser nie jest zwykłym likierem ziołowo-korzennym. Nieprzerwanie pływają w nim bowiem płatki 22-23 karatowego złota. Jednak to nie złoto wpływa na unikatowość jego smaku, lecz mieszanina ponad 20 ziół i korzeni, m.in. lawendy, kardamonu, anyżu, jałowca, cynamonu i goździków. Twórca trunku zdawał sobie sprawę, że alkohol powinien wyróżniać się nie tylko smakiem, ale również wyglądem. A wszystko to za sprawą imigranta z dzisiejszej Belgii, który musiał opuścić swoją ojczyznę z powodu przekonań religijnych. Do Gdańska przywiózł majątek oraz cały zapas nieznanych dotąd receptur, które miały zapewnić jemu oraz jego potomkom godny byt przez kolejne lata, a nawet wieki. Ambrosius Vermoellen w 1598 roku otrzymał koncesję na wytwarzanie alkoholu. Jedni mówią, że mieszkał on przy ulicy Szerokiej 52 i to tam od samego początku znajdowała się gorzelnia. Drudzy, że to szwagier jego wnuka przeniósł interes pod ten adres – do budynku z charakterystycznym łososiem. Nic zatem dziwnego, że nazywano go po prostu „Der Lachs” (Łosoś). W „Łososiu” produkowano bardzo wiele alkoholi, ale najsłynniejszy był Goldwasser. Goldwasser przypadł do gustu arystokracji i dotarł na dwory władców europejskich. Uwielbiał go car Piotr I, następnie caryca Katarzyna Wielka i Elżbieta Piotrowna, która raczyła nim nawet swój dwór. W 1767 roku wystawiono carycy rachunek opiewający na kwotę 5152 zł. Był także jednym z ulubionych trunków króla Francji, Ludwika XIV. W 1945 roku podczas walk o wyzwolenie Gdańska, probiernia Goldwasser została zniszczona. Budynek przy ulicy Szerokiej przestał istnieć, a właściciele przedsiębiorstwa sekretne receptury zabrali ze sobą do Niemiec. W PRL-u trunek produkowano w Starogardzie Gdańskim oraz Poznaniu. Od lat 70. ubiegłego wieku produkuje go zakład w Hardenbergu, który jako jedyny na świecie wytwarza go według pierwotnej receptury. Do tradycji nalewki nawiązuje także zakład Komers International w Straszynie i produkuje go pod nazwą Ambrosja Goldwasser. Gdański trunek musi być jednak dostępny także w Gdańsku. W jednej z restauracji przy Długim Przybrzeżu obok słynnego Żurawia, podawany jest Goldwasser produkowany na ich specjalne zamówienie w północnych Niemczech. Klienci mogą kupić również trunek na wynos i uraczyć nim swoich gości w domu, podczas szczególnych uroczystości. Trafi on przede wszystkim do najbardziej wyrafinowanych smakoszy alkoholi. W restauracji można nabyć go w półlitrowej butelce ze szklankami lub w czerwonej welurowej sakiewce. Na uwagę zasługuje także etykieta – z wizerunkiem anioła, mrużącego, w zależności od kąta padania światła, oko. Goldwassera z miasta nad Motławą pito m.in w „Panu Tadeuszu” Adama Mickiewicza. Wspominał o nim w swojej twórczości również Julian Tuwim, Magdalena Samozwaniec oraz jeden z reformatorów niemieckiego teatru Gotthold Ephraim Lessing i jego rodak, pisarz i poeta Heinrich von Kleist.", "url": "https://www.gdanskstrefa.com/symbol-hanzeatyckiego-gdanska-goldwasser/", "category": "pomorskie", "sub_category": "Napoje (alkoholowe i bezalkoholowe)", "phrase": "Wódka gdańska"}