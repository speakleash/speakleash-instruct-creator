{"meta_description": "Pranzunki i zupa rakowa - to dwie kolejne opolskie potrawy, które zostały wpisane na Listę Produktów Tradycyjnych. W poniedziałek (01.06) dołączyły do rejestru prowadzonego przez Ministra Rolnictwa i Rozwoju Wsi. Potrawy zostały zgłoszone przez…", "title": "Dwie kolejne opolskie potrawy znalazły się na ministerialnej Liście Produktów Tradycyjnych", "content": "Pranzunki i zupa rakowa – to dwie kolejne opolskie potrawy, które zostały wpisane na Listę Produktów Tradycyjnych. W poniedziałek (01.06) dołączyły do rejestru prowadzonego przez Ministra Rolnictwa i Rozwoju Wsi. Potrawy zostały zgłoszone przez koła gospodyń wiejskich z województwa opolskiego. - Wniosek o wpisanie pranzunków został złożony przez panie z Koła Gospodyń Wiejskich w Kujakowicach. To charakterystyczna śląska potrawa przygotowywana z ziemniaków – mówi Justyna Osiecka-Sułek z Departamentu Rolnictwa i Rozwoju Wsi Urzędu Marszałkowskiego. - Ziemniaki gotuje się w trochę większej ilości wody niż na obiad i po ich ugotowaniu dodaje się mąkę ziemniaczaną i tłucze się je. Następnie łyżką nakłada się na talerz, ściągając z jednej łyżki drugą. Powstają takie nie do końca kształtne kluseczki, które polewane są podsmażoną cebulką i boczkiem. Zapijane najczęściej kefirem lub maślanką.Drugi produkt, jakim jest zupa rakowa, zgłoszony został przez Koło Gospodyń Wiejskich z Chróściny. Podawana była na Kresach Wschodnich w miejscowości Dublany, skąd pochodzą przodkowie obecnych mieszkańców Chróściny.- Ona przygotowywana jest w taki dosyć specyficzny sposób. Raka się gotuje, a z szyjek wybiera się mięso i zostawia się skorupki. Następnie skorupki trzeba zagotować z masłem, lekko podsmażyć i wydziela się piękny kolor, tak zwanego masła rakowego. Potem trzeba to masło odcedzić, żeby te skorupki się do niego nie dostały i dolewamy je do wywaru. Dodajemy mięso, które wybraliśmy z szyjek i zabielamy śmietaną - dodaje Justyna Osiecka-Sułek.Przypomnijmy, że w ostatnim czasie na ministerialną Listę Produktów Tradycyjnych zostały wpisane takie produkty jak babka zista, krośnicka szpajza, masło czyszeckie oraz polewka z maślanki. W sumie jest tam już 70 produktów z województwa opolskiego.", "url": "https://radio.opole.pl/100,327521,dwie-kolejne-opolskie-potrawy-znalazly-sie-na-mi", "category": "opolskie", "sub_category": "Wyroby piekarnicze i cukiernicze", "phrase": "Krośnicka szpajza"}