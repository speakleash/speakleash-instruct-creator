{"meta_description": "Kolejny produkt z naszego województwa został wpisany na Listę Produktów Regionalnych. To słodki jajeczny ajerlikier.", "title": "Ajerlikier produktem tradycyjnym", "content": "Wniosek o wpisanie go na listę złożyło małżeństwo z Popielowa (powiat opolski), które udowodniło, że na terenie wsi Popielów wyroby alkoholowe były znane już w średniowieczu, a świadczą o tym zapisy w dokumencie lokacyjnym wsi. - Ludność większe ilości napojów alkoholowych wypijała w czasie zapustów, czyli karnawału, a śląska gospodyni zawsze miała w spiżarce schowaną buteleczkę ajerkoniaku na wszelki wypadek. Bez podania ajerkoniaku nie mogłaby się obejść żadna większa śląska uroczystość - czytamy w komunikacie Urzędu Marszałkowskiego w Opolu. Jego głównymi składnikami są spirytus, żółtka z wiejskich jaj, mleko i cukier. W śląskich domach gospodynie często przygotowywały również wersję waniliową i czekoladową. To już 70 tradycyjny produkt z Opolszczyzny wpisany na listę. Są już na niej m.in. krośnicka szpajza, masło czyszeckie czy polewka z maślanki", "url": "https://www.strzelce360.pl/artykul/1549,ajerlikier-produktem-tradycyjnym", "category": "opolskie", "sub_category": "Wyroby piekarnicze i cukiernicze", "phrase": "Krośnicka szpajza"}