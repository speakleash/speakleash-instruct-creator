{"meta_description": "Delikatnie słodko-kwaśny smak z wyczuwalnym zapachem grzybów? Mięso o barwie ciemno brązowej? Średnica jednego kawałka mięsa od 10 do 15 cm? Tak! To bitki dominikańskie z Pomorza!", "title": "Bitki dominikańskie", "content": "Kuchnia pomorska zarówno dawna jak i współczesna, jest bardzo różnorodna. Do jadłospisu mieszkańców miast przenikały potrawy z kultury wiejskiej, występowało też zjawisko odwrotne. W pomorskiej kulturze kulinarnej inspirującą rolę odgrywała kuchnia gdańska, która wpływała w ciągu wieków na kulinarne zasoby całego regionu. Dlatego wśród potraw pomorskich zamieszczanych w różnych opracowaniach omawiających kuchnie regionalne, znajdują się i te pochodzące z Gdańska. Potrawą mającą dawny gdański rodowód, a od dziesięcioleci jadaną przez Kaszubów i Kociewiaków, są bitki występujące pod nazwą bitki domikańskie. Istnieje wiele wariantów ich przyrządzania. Podstawowym składnikiem bitek dominikańskich jest mięso wołowe, które pokrojone na porcje, podsmaża się z obu stron na silnie rozgrzanym tłuszczu, a następnie dusi pod przykryciem. Ostateczny smak potrawy zależy od użytych składników. Obowiązkowo dodawana jest cebula, czasem suszone grzyby. Współcześnie smak sosu bywa wzbogacony suszonymi śliwkami, jabłkiem, zgodnie z upodobaniami gospodyń. Jednym ze składników potrawy może być również wino, które jak wynika z przeprowadzonych wywiadów etnograficznych, powinno odparować, bo „nie czuć wtedy alkoholu a pozostaje jedynie aromat wina”. W bardzo dużym stopniu to ten składnik decyduje o wyjątkowym smaku bitek dominikańskich. Dawniej bitki były potrawą świąteczną, obecnie przygotowywane są również na co dzień. Na Kaszubach dodatkiem do bitek dominikańskich jest kiszona albo przysmażana kapusta bądź kiszony ogórek.", "url": "https://www.smakizpolski.com.pl/bitki-dominikanskie/", "category": "pomorskie", "sub_category": "Mięso świeże oraz produkty mięsne", "phrase": "Bitki dominikańskie"}