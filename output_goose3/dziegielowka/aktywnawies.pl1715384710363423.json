{"meta_description": "", "title": "Aktywna Wieś", "content": "Dzięki subtelnemu aromatowi i leczniczym właściwościom ta wytrawna ziołowa wódka wpływa dobroczynnie zarówno na organizm, jak i samopoczucie. Syreniusz, XVI-wieczny lekarz, botanik, profesor Akademii Krakowskiej, w swoim zielniku tak opisywał działanie arcydzięgla: „Frasującym się korzeń na szyję zawieszony frasunek odpędza i serce wesołe czyni”. Nic dziwnego, że degustacja nalewki na bazie tego ziela przynosi podobne efekty. Arcydzięgiel – znany też pod nazwą dzięgiel litwor, anielski korzeń czy anżelika – to roślina o właściwościach m.in. uspokajających. Jej łacińska nazwa – Angelica archangelica – pochodzi podobno od samego archanioła Gabriela, który wyjawił lekarzom jej zdrowotne właściwości.  Od wieków arcydzięgiel był też wykorzystywany do sporządzania wybornych nalewek o pięknej złocistozielonej barwie i delikatnym ziołowym aromacie. Dawniej spiżarnia każdego staropolskiego domu – szlacheckiego, magnackiego czy mieszczańskiego – zaopatrzona była w gąsiorki wypełnione trunkami z własnoręcznie zebranych roślin i ziół. Receptury na orzechówkę, piołunówkę, jarzębiak były pilnie strzeżone i przekazywane z pokolenia na pokolenie. Proporcje stosowanych składników różniły się w zależności od indywidualnych upodobań oraz regionu.   Dawne receptury próbuje się obecnie zachować i promować poprzez listę produktów tradycyjnych, na którą trafiają regionalne przysmaki wyłącznie najwyższej jakości. Dzięgielówka została na niej umieszczona w 2006 roku – jako tradycyjny wyrób z woj. kujawsko-pomorskiego. To potwierdzenie najwyższej renomy tego aromatycznego trunku. Kujawska dzięgielówka wykonywana jest z łodygi arcydzięgla zbieranej nad rzeką w maju. Efekt tych działań to niepowtarzalna kompozycja smaku, barwy i zapachu – uwolniona z butelki anżelika wywołuje u kosztującego przyjemny stan, który doskonale oddaje piosenka Zauchy „Zielono mi”.", "url": "http://www.aktywnawies.pl/dziegielowka,p23,l1.html", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Dzięgielówka"}