{"meta_description": "", "title": "ŁEMKOWSKA KISYŁYCIA", "content": "Śniadanie wielkanocne rozpoczyna się zazwyczaj spożywaniem zupy. W zależności od regionu, jest to żur, barszcz biały, czerwony, chrzanowy lub inna zupa. Przygotowywane na bazie kiszonych mąk: żytniej lub pszennej. Gotowane na wędzonych kiełbasach i innych mięsnych dodatkach. Podawane z jajkiem na twardo z kleksem śmietany. Czy w naszej kuchni są inne zupy wielkanocne. Są i w dodatku wegańskie. Jedną z nich jest łemkowska kisyłycia. Kuchnia łemkowska jest prosta, aromatyczna, bardzo często roślinna i sezonowa. Możemy ją spotkać na Ziemi Bieszczadzkiej i na Dolnym Śląsku, szczególnie w okolicach Przemkowa, gdzie po 1947 roku przesiedlono Łemków. Jedną z charakterystycznych zup, które podawane są na Wielkanoc, jest owsiany żur. Nazywany jest kisyłycią, keselicą lub kysielnicą. Historia jego przygotowania sięga XVII wieku. Otrzymywany jest z mąki lub płatków owsianych, które kisi się wraz z czosnkiem przez kilka dni. Następnie gotuje się wywar z przypraw i dodaje zakwas. Żur podaje się z gotowanymi ziemniakami, które okrasza się podsmażoną cebulką. Nie ma tu żadnych jaj na twardo czy wędlin. Kisyłycia jest lekko kwaskowa w smaku. Zdecydowanie gęściejsza od innych barszczy czy żurów. By przyspieszyć proces fermentacji, dodaje się kawałek razowego chleba lub sok z kiszonych ogórków. Nie poleca soku z kiszonej kapusty. Jest zbyt wyrazisty do tego żuru. Do gotowej kisyłyci można dodać trochę śmietany i posypać natką pietruszki. Jeżeli chcecie spróbować nowej zupy na wielkanocnym stolę, to serdecznie polecam. Jeśli użyjecie bezglutenowych płatków owsianych lub mąki, to zupę będą mogli zjeść ci, którzy unikają glutenu z różnych powodów. – 150 g płatków owsianych  – 5 łyżek soku z kiszonych ogórków  – 3 duże ząbki czosnku  – 750 ml wody    – 6 ziaren ziela angielskiego  – 3 liście laurowe  – 1 łyżeczka nasion kminku  – 1 litr wody  – sól i pieprz do smaku  – do podania: gotowane ziemniaki i duszona cebula (2 duże) – do słoika wsypać płatki, dodać zgniecione ząbki czosnku (nie obieramy ich). Wlewamy wodę wymieszaną z sokiem ogórkowym. Mieszamy   – odstawiamy na blat kuchenny na 4-5 dni. Raz dziennie mieszamy  – do garnka wlać wodę. Dodać liście laurowe, ziele angielskie i kminek. Gotować przez 30 minut. Wyłączyć grzanie  – nad garnkiem ustawić gęste sitko i wlać zakwas (pozostałe na sitku płatki wyrzucić)  – całość gotować około 5 minut na bardzo małym ogniu, ciągle mieszając  – dodać zrumienioną na oleju cebulką, doprawić solą i pieprzem. Dodać ewentualnie śmietankę (roślinną)  – podawać z ugotowanymi ziemniakami", "url": "https://weganon.pl/lemkowska-kisylycia/", "category": "dolnośląskie", "sub_category": "Gotowe dania i potrawy", "phrase": "Keselica / kysielnica / kysyłycia "}