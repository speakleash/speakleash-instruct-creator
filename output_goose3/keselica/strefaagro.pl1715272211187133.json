{"meta_description": "KESELICA / KYSIELNICA / KYSYŁYCIA...", "title": "Regionalne dolnośląskie produkty i potrawy na wigilię", "content": "KESELICA / KYSIELNICA / KYSYŁYCIA Tradycyjna potrawa łemkowska przygotowywana głównie w okolicach Przemkowa, gdzie osiadła po wojnie duża grupa Łemków. Potrawa ta to gęsta polewka z widocznym listkiem bobkowym (laurowym), zielem angielskim, ziarnami czarnego pieprzu oraz kminku. Oddzielnie podaje się ugotowane w całości ziemniaki bez łupinek. Na ziemniakach widoczna omasta z tłuszczu z przysmażoną cebulką. Charakteryzuje się kwaśnym smakiem z aromatem czosnku. JUHA - KOMPOT Z SUSZONYCH OWOCÓW Juha czyli kompot z suszonych owoców - jedno z głównych dań łemkowskich znajdujących się na wigilijnym stole. Sporządza się go z suszonych jabłek, gruszek i śliwek. Ma owocowy zapach, z wyraźnie przebijającym się aromatem suszonej śliwki. W smaku słodkawy, lekko kwaskowaty. PIEROGIE RUSKIE Z CHRZĄSTAWY  Najczęściej na wigilijnym stole można spróbować pierogów z grzybami i kapustą. Ale nic nie stoi na przeszkodzie, aby były to pierogi ruskie. Np. według przepisów gospodyń z Chrząstawy, przygotowywane niezmiennie według tej samej, tradycyjnej receptury. Do ich przyrządzenia wykorzystywane są surowce z lokalnych gospodarstw – mąka pszenna, najczęściej tortowa; jajka od kur z wolnego wybiegu; twaróg, wyrabiany własnoręcznie z mleka od krów rasy czarno-białej; ziemniaki odmiany bryza lub wineta z dolnośląskich upraw; woda oraz cebula. CHLEB PSZENNO-ŻYTNI Z POMOCNEGO Na wigilijnym stole nie powinno zabraknąć pieczywa. Proponujemy chleb pszenno-żytni na zakwasie z Pomocnego pod Jaworem. Jego receptura oparta jest na tradycji rodzinnej z okresu międzywojennego. Do wypieku używa się mąki pszennej, żytniej, wody i siemienia lnianego. Jego cechą charakterystyczną jest prostota oraz krótki czas na przygotowanie i wypiek. Pieczony jest w specjalnie przygotowanym piecu chlebowym opalanym dobrze wysuszonym drewnem dębowym. W celu uniknięcia przypalenia, dno pieca posypywane jest solą.", "url": "https://strefaagro.pl/regionalne-dolnoslaskie-produkty-i-potrawy-na-wigilie/gh/12381006/2", "category": "dolnośląskie", "sub_category": "Gotowe dania i potrawy", "phrase": "Keselica / kysielnica / kysyłycia "}