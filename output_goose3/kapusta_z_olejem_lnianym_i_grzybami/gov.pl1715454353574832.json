{"meta_description": "Produkt wpisany na listę produktów tradycyjnych w dniu 2009-02-23\nW kategorii Gotowe dania i potrawy\nW województwie woj. mazowieckim", "title": "Kapusta z olejem lnianym i grzybami - - Portal Gov.pl", "content": "Produkt z widocznymi fragmentami kapusty kwaszonej, warzyw i grzybów, oleju lnianego oraz przypraw. Pochodząca z rejonu morza Śródziemnego kapusta znana była już w starożytności, w Polsce zaś pojawiła się w XV wieku. Łatwość jej uprawy, wysokie plony, a także doskonałe właściwości przetwórcze spowodowały, że potrawy z kapusty od wieków znajdują miejsce na polskich stołach. Początkowo spożywana była w codziennej chłopskiej kuchni, z czasem jednak zaczęła pojawiać się na stołach zamożniejszych warstw społeczeństwa. Na Mazowszu kapustę gotowaną podawano również w święta, a żeby wzbogacić jej smak dodawano suszone grzyby i olej lniany. Zwyczaj ten potwierdza Barbara Ogrodowska w swojej książce „Święta Polskie. Tradycja i obyczaj”: „Najpierw był kwas buraczany, gotowany na grzybach z ziemniakami całymi, a potem szły śledzie w mace odmaczane i smażone na oleju konopnym, potem zaś pszenne kluski z makiem, a potem szła kapusta z grzybami olejem również omaszczona…”.", "url": "https://www.gov.pl/web/rolnictwo/kapusta-z-olejem-lnianym-i-grzybami", "category": "mazowieckie", "sub_category": "Gotowe dania i potrawy", "phrase": "Kapusta z olejem lnianym i grzybami"}