{"meta_description": "Produkt wpisany na listę produktów tradycyjnych w dniu 2018-10-08 w kategorii Oleje i tłuszcze w woj. podlaskim.", "title": "Masło z Hajnówki - - Portal Gov.pl", "content": "Hajnówka to niewielkie miasto położone na obrzeżach Puszczy Białowieskiej, która zajmuje 1/3 powierzchni powiatu hajnowskiego oraz w okolicach Puszczy Knyszyńskiej. Są to tereny mało uprzemysłowione. Znaczną część tego obszaru zajmują naturalne łąki o wyjątkowo bogatej różnorodności traw i ziół, nie spotykanej na terenach w innych regionach. W powiecie hajnowskim oraz w przyległych powiatach w gospodarstwach istnieją wielopokoleniowe tradycje hodowli bydła mlecznego. Niegdyś każda gospodyni we własnej zagrodzie wyrabiała masło w tak zwanych masłobojkach lub masłobijkach. Mleko trzymało się w glinianych garnkach, a później w konewkach z kranikiem i szybką, która ułatwiała oddzielenie mleka od śmietany, z której powszechnie wyrabiano masło. Masło z Hajnówki – czy to do dziś wytwarzane przez niektórych mieszkańców, czy też wyprodukowane z użyciem urządzeń w zakładzie – zachowuje podobny smak i właściwości. Masło to zawdzięcza swoją wyjątkowość niezmienionej technologii produkcji. Maselnice przemysłowe wykorzystywane są do dziś dla podtrzymania tradycji, a także w dalszym ciągu praktykowane są niektóre fazy produkcji masła, np. formowanie osełki i jej pakowanie w pergamin nadal odbywa się ręcznie.", "url": "https://www.gov.pl/web/rolnictwo/maslo-z-hajnowki", "category": "podlaskie", "sub_category": "Oleje i tłuszcze (masło, margaryna itp.)", "phrase": "Masło z Hajnówki"}