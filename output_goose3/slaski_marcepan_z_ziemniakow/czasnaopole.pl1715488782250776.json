{"meta_description": "Studzienina to galareta z nóżek wieprzowych, która 5 stycznia br. została wpisany na Listę Produktów Tradycyjnych, prowadzoną przez Ministra Rolnictwa i", "title": "Kresowa „Studzienina” na Liście Produktów Tradycyjnych", "content": "Studzienina to galareta z nóżek wieprzowych, która 5 stycznia br. została wpisany na Listę Produktów Tradycyjnych, prowadzoną przez Ministra Rolnictwa i Rozwoju Wsi. To już 78 produkt z województwa opolskiego, który figuruje na wspomnianej liście, w kategorii gotowe dania i potrawy. Wniosek o wpis złożyły panie z Koła Gospodyń Wiejskich z Bogdanowic z gminy Głubczyce. Potrawa z Kresów Wschodnich została przywieziona przez przodków mieszkańców Bogdanowic, zamieszkujących do czasu repatriacji wsie byłego powiatu tarnopolskiego, takie jak: Taurów, Kozłów, Budyłów i Pokopowin. Pierwsze wzmianki o studzieninie pojawiają się w Tygodniku Ziemi Sanockiej z 23 marca 1913 roku, w kronice dot. aktualnych wydarzeń, a konkretnie włamania do sklepu mięsnego, jak również w dokumencie Józefa Gajka „Zarys etnograficzny zachodniej części Podola” z 1947 r. Potrawa była podawana z okazji uroczystości rodzinnych oraz głównie w czasie Bożego Narodzenia i Wielkanocy. Często powstawała przy okazji świniobicia, ponieważ nie było lodówek i najpierw trzeba było spożyć produkty, których nie można dłużej przechowywać. Metoda przygotowania galarety z wieprzowych nóżek, mimo upływu lat, nie uległa wielkiej zmianie. Nadal przygotowuje się ją tradycyjnie, nie używając gotowej żelatyny. Podstawą są wieprzowe nogi, które wolno się gotuje, aby wytworzył się naturalny kolagen, żeby galareta zastygła. Z czasem do dania zaczęto dodawać marchewkę. Współcześnie dodaje się dodatkowo między innymi: pokrojone na kawałki ugotowane jajko, kukurydzę oraz groszek konserwowy. Warto dodać, że studzienina jest 78 produktem z województwa opolskiego, wpisaną na ministerialną listę. Obok niej znajdują się takie produkty jak: opolska rolada wołowa, kluski śląskie, wodzionka, śląskie niebo, harynki w cebulowej zołzie, kraple, jabłka suszone z pieca, ajer likier, citron śpajza, keksy przez maszynkę, „solejery” czyli jajka w zalewie kminkowej oraz śląski marcepan z ziemniaków.", "url": "https://czasnaopole.pl/kresowa-studzienina-na-liscie-produktow-tradycyjnych/", "category": "opolskie", "sub_category": "Wyroby piekarnicze i cukiernicze", "phrase": "Śląski marcepan z ziemniaków"}