{"meta_description": "Trzy kolejne potrawy trafiły na opolską Listę Produktów Tradycyjnych. Tym razem wpisano tam keksy przez maszynkę, czyli kruche ciastka kręcone przez maszynkę, także solejery, czyli jajka w zalewie kminkowej oraz śląski marcepan z ziemniaków - przekazało…", "title": "Opolska Lista Produktów Tradycyjnych wydłużyła się. Wpisano tam kolejne tradycyjne, śląskie przysmaki [ZDJĘCIA]", "content": "Trzy kolejne potrawy trafiły na opolską Listę Produktów Tradycyjnych. Tym razem wpisano tam keksy przez maszynkę, czyli kruche ciastka kręcone przez maszynkę, także „solejery”, czyli jajka w zalewie kminkowej oraz śląski marcepan z ziemniaków - przekazało biuro prasowe Urzędu Marszałkowskiego Województwa Opolskiego. O wpis ciastek na listę postarała się Leokadia Podgórska-Wodnicka, właścicielka znanej w Opolu i okolicach piekarni. Przepis na te ciastka otrzymała około 1970 r. od swojej „przyszywanej” cioci Agnes – Ślązaczki, mieszkającej przez całe życie w Opolu w dzielnicy Nowa Wieś Królewska. W jej domu keksy czekały w hermetycznie zamkniętym pojemniku na wypadek niespodziewanych gości.Kolejnym rarytasem wpisanym na Listę Produktów Tradycyjnych są jajka w zalewie kminkowej, znane również pod nazwą „soleier”, „zalcajer”, „zolajer” czy po prostu „jajka w kminku”. Wniosek o wpisanie na listę złożyła pani Teresa Hreczaniuk–Kamieniecka z Gostomii koło Białej. To śląska potrawa wielkanocna. Jajka gotuje się w skorupkach na 2-3 dni przed Wielkanocą, w zalewie mogą stać jednak dłużej, a im dłużej stoją, tym bardziej intensywny mają smak.Śląski marcepan z ziemniaków - to z kolei produkt od lat wytwarzany przez panie ze Stowarzyszenia „Odnowa Wsi Biedrzychowice”. Marcepan z ziemniaków na Śląsku Opolskim zwyczajowo robi się przy okazji świąt oraz odpustów.Przypomnijmy, że na Liście Produktów Tradycyjnych znajdują się już m.in. takie potrawy jak opolska rolada wołowa, kluski śląskie, wodzionka, śląskie niebo, opolskie ciasteczka ze skwarek, harynki w cebulowej zołzie czy anyżki. W sklepach natomiast znajdziemy oleje głubczyckie, masło i twaróg z Olesna czy miody rudnickie oraz wołczyńskie. Na liście znajduje się w tej chwili 77 produktów z naszego regionu. Dwa z nich poszczycić się mogą unijnym logo Chronionego Oznaczenia Geograficznego - to kołacz (kołocz) śląski oraz krupnioki śląskie.", "url": "https://radio.opole.pl/100,584342,opolska-lista-produktow-tradycyjnych-wydluzyla-s", "category": "opolskie", "sub_category": "Wyroby piekarnicze i cukiernicze", "phrase": "Śląski marcepan z ziemniaków"}