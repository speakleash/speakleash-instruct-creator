{"meta_description": "Studzienina wpisana na Listę Produktów Tradycyjnych. To 78 produkt z woj. opolskiego znajdujący się na liście ministerstwa rolnictwa.", "title": "Studzienina na oficjalnej liście produktów tradycyjnych. Woj. opolskie ma ich blisko 80", "content": "Wniosek o to, aby studzienina trafiła na tę listę, złożyły panie z Koła Gospodyń Wiejskich z Bogdanowic z gminy Głubczyce. Potrawę na tereny z Kresów Wschodnich przywieźli przodkowie mieszkańców miejscowości. Byli to głównie przesiedleńcy z Podola: głównie Taurowa, Kozłowa, Budyłowa i Pokopowin w powiecie tarnopolskim. – Dawni mieszkańcy Podola, w wyniku przesunięć granic po II wojnie światowej, zostali przesiedleni ze wschodu na tzw. ziemie zachodnie w popłochu i czasach wielkiego społecznego niepokoju – przypomina Violetta Ruszczewska, rzeczniczka Urzędu Marszałkowskiego w Opolu. – Mieszkańcy z reguły osiedlali się w sposób zwarty, całymi wsiami i parafiami. Część przez kilka lat żyła w przekonaniu, że będą mogli wrócić do swoich domostw na Kresach – mówi. Studzienina trafiała na ich stoły głównie na uroczystościach rodzinnych. Podawano ją podczas urodzin czy imienin. Pojawiała się też przy okazji Wielkanocy i sylwestra, czasami też w Boże Narodzenie. – Często studzieninę robiono również przy okazji świniobicia. Lodówki nie były jeszcze znane i cały proces świniobicia należało zaplanować. Po to, aby najpierw spożyć produkty, których nie można dłużej przechować czy przetworzyć – opisuje Violetta Ruszczewska. Studzienina powstaje tak, jak powstawała przez dziesiątki lat. Podczas gotowania nie korzysta się z żelatyny. – Podstawą są wieprzowe nogi, które trzeba wolno gotować. Dopiero wtedy wydziela się naturalny kolagen, dzięki któremu galareta zastyga – opisuje Violetta Ruszczewska. – Z czasem jednak do galarety zaczęto dodawać marchewkę. Współczesne gospodynie dla ozdoby dodają również do studzieniny pokrojone na kawałki ugotowane jajko, kukurydzę, a czasem też groszek konserwowy. Podaje się ją najczęściej z octem lub cytryną. Studzienina to 78 produkt z województwa opolskiego, który trafił na Listę Produktów Tradycyjnych. Są na niej również: Czytaj także: Szlak Kulinarny Opolski Bifyj to Najlepszy Produkt Turystyczny w Polsce", "url": "https://opolska360.pl/studzienina-na-oficjalnej-liscie-produktow-tradycyjnych-woj-opolskie-ma-ich-blisko-80", "category": "opolskie", "sub_category": "Wyroby piekarnicze i cukiernicze", "phrase": "Śląski marcepan z ziemniaków"}