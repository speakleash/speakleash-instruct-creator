{"meta_description": "", "title": "Mąki - Skarby Natury z Zabłocia", "content": "Orkisz jest najmłodszym gatunkiem ze wszystkich reliktowych zbóż. Pierwsze wzmianki o nim pochodzą sprzed 2000 lat p.n.e., a szczyt popularności osiągnął w dobie średniowiecza. Wtedy to powstały opracowania św. Hildegardy z Bingen, słynnej średniowiecznej zielarki, która zachwalała jego właściwości. Obecnie na rynku znajduje się bardzo wiele odmian orkiszu. Część z nich zostało zmodyfikowane podobnie jak współczesna pszenica. Jedynie pięć odmian orkiszu jest odmianami pierwotnymi i posiada opisywane przez św. Hildegardę właściwości. Wśród nich znajduje się odmiana „Ostro\" uprawiana właśnie w naszym gospodarstwie ekologicznym. Taki orkisz ma niezmienioną liczbę chromosomów, optymalny skład jakościowy i ilościowy, dobre budulcowe białko, właściwą zawartość węglowodanów, nienasyconych kwasów tłuszczowych, witamin oraz mikro i makroelementów. Ponadto zawiera wyjątkowe połączenie aktywnych składników, wspierających ludzki organizm w utrzymaniu zdrowia oraz sprzyjających regeneracji i dobremu nastrojowi, m.in. tryptofanu oraz rodanidu, który buduje i wzmacnia układ immunologiczny, korzystnie oddziaływując również na układ nerwowy. Mąka orkiszowa jest w miarę uniwersalną mąką. Można zastosować ją praktycznie do każdego przepisu wymagającego maki pszennej, dzięki czemu nasze ulubione potrawy staną się nie tylko zdrowsze ale i smaczniejsze, za sprawą delikatnie wyczuwalnego „orzechowego” smaku. Mąka orkiszowa używana jest najczęściej do wypieku chleba, ciast, ciasteczek, a także do naleśników oraz różnych placuszków. Idealnie sprawdza się do pierogów, klusek i makaronów. Samopsza to jeden z najstarszych znanych gatunków zbóż. Pochodzi od dzikich pszenic jednoziarnowych, które uprawiano już około 9000 lat p.n.e. Jest gatunkiem o bardzo prostym i prymitywnym genotypie. Ma jedynie 14 chromosomów. To kilkukrotnie mniej niż współczesna pszenica, która ma ich aż 42. Ma bardzo korzystny dla zdrowia skład. Zawiera aminokwasy (fenyloalaninę, tyrozynę, metioninę i izoleucynę), które pozytywnie wpływają na pracę układu nerwowego. Aminokwasy te są egzogenne, co oznacza, że nasz organizm nie jest w stanie wytworzyć ich samodzielnie, musimy więc dostarczać je z pożywieniem. Samopsza zawiera ponadto magnez, cynk, mangan, potas i żelazo, które są bezcenne w niemal każdej diecie. Mąka z samopszy znakomicie nadaje się do razowego pieczywa z wykorzystaniem zakwasu, gdyż zawarty w ziarnach samopszy gluten jest lepki, mało rozciągliwy i słabo zatrzymuje wodę, a zawarte w niej antyoksydanty, dobrze \"znoszą\" proces pieczenia. Warto przy tym dodać, że gluten zawarty w samopszy ma jednak nieco inną budowę. Niektóre badania naukowe wskazują, że gliadyny (rozpuszczalny składnik glutenu) zawarte w glutenie samopszy są bardziej przyjazne dla naszego organizmu, niż te zawarte w pszenicy zwyczajnej co sprawia, że jest lepiej przyswajalny przez osoby z niektórymi uczuleniami i nietolerancjami. Jednak jest to kwestia bardzo indywidualna. Pieczywo z samopszy długo utrzymuje świeżość. Mąka z samopszy znakomicie nadaje się nie tylko do wypieku pieczywa ale również może stanowić zdrowszą alternatywę jako składnik deserów, takich jak ciasta, racuchy, placuszki, naleśniki i gofry. Idealnie nadaje się do lanych klusek. Płaskurka podobnie jak samopsza jest jednym z najbardziej pierwotnych gatunków zbóż. Szacuje się że powstała ponad 7000 lat p.n.e. przez naturalne skrzyżowanie samopszy z pewną dziką trawą. Jej genotyp składa się z 28 chromosomów. To niemal o połowę mniej od współczesnej pszenicy, dzięki temu trudniej ją zmodyfikować. Badania archeologiczne wykazują, że początki polskiego rolnictwa wiążą się właśnie z uprawą płaskurki. Ślady jej upraw odnaleziono w okolicach Ojcowa, gdzie była uprawiana już ok. 2000 lat p.n.e. Mąka z płaskurki doskonałe nadaje się do wypieku chleba, który ma lekko orzechowy posmak i miodowy zapach. Można też wykorzystywać ją do wypieku bułek, ciast i ciasteczek, zwłaszcza kruchych i półkruchych oraz ciasta do pizzy (ciasto jest delikatne i nie klejące). Płaskurka zawiera gluten, ma on jednak nieco inną budowę, co sprawia, że jest lepiej tolerowany przez osoby z niektórymi uczuleniami i nietolerancjami. Jednak jest to kwestia bardzo indywidualna. Płaskurka zawiera: cynk, miedź, selen, witaminy B1, PP, kwas pantotenowy, witaminę E oraz błonnik. Cechuje ją też stosunkowo duża zawartość antyoksydantów. Krzyca podobnie jak wcześniej prezentowane zboża jest jednym z najstarszych, jakie kiedykolwiek człowiek uprawiał. Dziś zapomniane ziarno, bardzo powoli wraca na stoły w postaci chleba, który zaskakuje walorami smakowymi, ale i swoimi właściwościami prozdrowotnymi. Ziarno krzycy to prawdziwa „kopalnia” zdrowia oraz cennych składników odżywczych. Jak wskazują badania ziarno krzycy stanowi m.in. bogate źródło steroli, które wpływają na przyswajanie cholesterolu, zmniejszając znacząco ryzyko miażdżycy i zawałów. Zawarte w krzycy tokole, których pochodną jest witamina E, korzystnie wpływają na sprawność układu immunologicznego, a karotenoidy działają przeciw utleniająco i przeciw nowotworowo. Nie do przecenienia są również alkilorezorcynole, czyli kwasy, które jak wskazują badania obok błonnika i fitosteroli, mogą być brane pod uwagę jako bardzo ważne w profilaktyce raka jelita grubego i raka gruczołu krokowego. Szczególnie bogate w nie są otręby, dlatego doskonałym ich źródłem jest właśnie pieczywo razowe. Składnik ten posiada również właściwości bakterio i grzybobójcze. Krzyca ma ponadto wysoką zawartość fito estrogenów, które mają zdolność obniżania ryzyka występowania nowotworów, przeciwdziałają także chorobie wieńcowej i osteoporozie. Produkty przygotowane na bazie mąki z krzycy zalecane są szczególnie dla diabetyków, gdyż po ich spożyciu węglowodany będą uwalniane stopniowo, dzięki czemu stężenie glukozy we krwi gwałtownie nie wzrośnie. Krzyca to również codzienna dawka fosforu i wapnia, bez których nasz układ kostny nie pracowałby prawidłowo. Zawiera ponadto jod, pierwiastek, którego nie może zabraknąć w żadnej diecie. To on panuje nad hormonami tarczycy, których rola w organizmie jest nieoceniona. Krzyca jest też doskonałym źródłem sodu i potasu, niezwykle cennych składników należących do grupy elektrolitów, których celem jest utrzymanie prawidłowej pracy serca oraz pozostałych mięśni, a także regulacja ciśnienia krwi. Sama mąka z krzycy najbardziej się sprawdza jako składnik domowego chleba, jest delikatna w smaku, a ilość dobroczynnych substancji jakie zawiera pozytywnie wpływa na zdrowie, kondycję oraz wydolność organizmu. Chleb z tej mąki dobrze wyrasta i długo utrzymuje świeżość nadając lekko orzechowy smak.", "url": "https://www.skarbynatury-zablocie.pl/m-ki.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Pełnoziarniste mąki z Zabłocia "}