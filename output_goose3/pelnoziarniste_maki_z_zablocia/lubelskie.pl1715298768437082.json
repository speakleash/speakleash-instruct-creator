{"meta_description": "", "title": "Targi „Smaki Regionów” w Poznaniu – Urząd Marszałkowski Województwa Lubelskiego w Lublinie", "content": "Targi „Smaki Regionów” to jedno z ważniejszych wydarzeń promujących kuchnię regionalną i żywność tradycyjną w Polsce. Tegoroczna edycja odbyła się 29 września – 1 października na terenie Międzynarodowych Targów Poznańskich i jak zawsze cieszyła się dużym zainteresowaniem. Była też wyjątkowo bogata pod względem reprezentacji regionalnej. Aż 15 województw miało swoje stoiska, na których prezentowali się przedstawiciele lokalnej kuchni i tradycji. Nie mogło wśród nich zabraknąć województwa lubelskiego. Podczas Targów odbył się finał ogólnopolskiej, prestiżowej nagrody „Perła 2023”. Spośród produktów nominowanych w regionach, wyłonionych w konkursie „Nasze Kulinarne Dziedzictwo – Smaki Regionów”, Krajowa Kapituła Konkursu wybrała najlepsze produkty oraz potrawy. Województwo lubelskie zebrało wiele „Pereł”. W kategorii „Produkty” nagrody otrzymały: Frykas kodeński – pasztet wątróbkowy, Szczupak marynowany z Wieprza, Mus owoców dzikiej róży z dodatkiem pigwowca, Grzyby po wiejsku, Pełnoziarniste mąki z Zabłocia, Korowaj oraz Kołacz z jagłami. W kategorii „Potrawy” nagrodzono Tatar z baraniny i gołąbki jagnięce. Została także wręczona honorowa nagroda „Klucz do Polskiej Spiżarni” przyznawana osobom najbardziej zasłużonym dla promocji i rozwoju rynku polskich produktów regionalnych. Otrzymała ją Pani Ewa Szałachwiej, Dyrektor Departamentu Rolnictwa i Rozwoju Obszarów Wiejskich Urzędu Marszałkowskiego w Lublinie.", "url": "https://www.lubelskie.pl/aktualnosci-rolnictwo/targi-smaki-regionow-w-poznaniu/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Pełnoziarniste mąki z Zabłocia "}