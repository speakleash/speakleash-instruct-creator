{"meta_description": "Miesięcznik \"Pszczelarstwo\"", "title": "Miesięcznik Pszczelarstwo", "content": "Na pszczoły można patrzeć z różnych perspektyw, na przykład z pozycji rowerowego siodełka. Przekazuję zatem garść wiadomości na temat siódmej już edycji rajdu „Od pasieki do pasieki”, który aktywizuje coraz więcej pszczelarzy i smakoszy miodów. Skąd się wziął rajd? Mówiąc nieskromnie z pomysłu… Sławomira Podgajnego, pszczelarza, który od czasu do czasu lubi pojeździć na rowerze… Przy okazji takich wypraw można przecież zajrzeć do pasiek, często niewidocznych od strony głównych dróg, schowanych w głębi gospodarstw, a pozyskujących pierwszorzędne miody. Można zajrzeć, podejrzeć, popytać, posmakować, kupić, zapamiętać adresy… Nasza brzezińska grupa pszczelarzy tworzy największe w województwie łódzkim, do tego prężnie działające, koło. Od kilku lat staramy się zwracać uwagę na znaczenie pszczół, bioróżnorodności i biorównoważności przyrodniczej zachęcając pasjonatów turystyki rowerowej do tematycznych wypraw. Kilka godzin spędzonych na rowerze w gronie osób połączonych wspólnym celem staje się ciekawą przygodą. Zatem jeździmy od pasieki do pasieki. Takie wyprawy pozwalają przy okazji poznawać walory bliższych i dalszych okolic Parku Krajobrazowego Wzniesień Łódzkich, Ziemi Brzezińskiej, Krainy Rawki. W ten sposób jakby przy okazji docieramy do najlepszych, najczystszych pasiek położonych między Łodzią a Rawą Mazowiecką. Zatem to także forma odkrywania marki lokalnych miodów oraz promocji produktów pszczelich. Tego roku (podczas rajdu obchodziliśmy Światowy Dzień Pszczół) trasa prowadziła przez mało znane tereny wschodnich rubieży województwa łódzkiego między Głuchowem a Skierniewicami. Ruszyliśmy z dziedzińca udzielającej rowerzystom gościny Okręgowej Spółdzielni Mleczarskiej w Głuchowie. Liczący ponad pół setki cyklistów peleton został zaproszony, po małej uczcie (chleb z masłem, twarogiem i miodem to przecież coś pysznego!), do pasieki Jerzego i Wojciecha Pruszkowskich z Zalesia, pokonując po drodze malownicze tereny gminy Głuchów, barwnej gminy Rawa Mazowiecka i gminy Skierniewice. Nie brakowało atrakcji takich jak wizyta w Kwiatkowej Zagrodzie w Wilkowicach, zwanych Różaną Wsią (różana herbata oraz pożywne pączki z różanym nadzieniem dodały sił) oraz położonym w Zalesiu łowisku „U Ani” (gdzie z kolei rarytasem było świeże kozie mleko). Nie trzeba było nikogo przekonywać o związku między smakiem potraw a pracą pszczół, które zapylają kwiaty bogatych w nie łąk. Gospodarze pasieki Pruszkowskich przyjęli rowerzystów kolejnymi niespodziankami: można było z bliska podejrzeć pracę pszczół, organizację pasieczyska, sprzęty pasieczne, zdobyć nagrody w konkursie polegającym na rozwiązaniu testu o tematyce pszczelarskiej, można było skosztować rarytasu, którym był spadziowy miód czereśniowy pozyskany w ubiegłym roku w czereśniowym sadzie. A na kolację zaserwowano nam kiełbaski z grilla. Warto wspomnieć, że Wojciech Pruszkowski dwa lata temu został laureatem i zwycięzcą w konkursie „Pszczelarz Roku” w kategorii „Współpraca rolnik – pszczelarz”, a pasiecznik wyjątkowo dba o markę pozyskiwanych miodów. Rajd dostarczył zatem nie tylko wrażeń sportowych, ale pozwolił podziwiać lokalne pszczele pożytki, poznać tajniki pracy pszczół i pszczelarzy. Niebagatelną korzyścią było znalezienie kolejnej pasieki, w której można zaopatrywać się w pierwszorzędne produkty pszczele. Czy będą następne rajdy? Zdaje się, że brzezińscy pszczelarze na tym nie skończą, że będą chcieli przyjmować amatorów rowerowych wypraw, by chwalić się swoimi pasiekami i pszczelimi smakołykami. Jak dotąd, rajdy pozwoliły rowerzystom zajrzeć do pasiek położonych w Paprotni, Kołacinie, Przyłęku Dużym, Rogowie, Popniu, Brzezinach, Jasieninie, Janowie, Starych Bylinach, Poliku, Poćwiardówce, Szymaniszkach, a to oznacza, że spora grupa osób już wie, gdzie znaleźć najlepsze lokalne miody. Grupa ta zresztą co roku się powiększa! Uczestnikami tegorocznej wyprawy byli choćby przedstawiciele zarządu Fundacji Akademia Pszczelarstwa i Zrównoważonego Rozwoju, organizatorzy konkursu Pszczelarz Roku (oczywiście zachęcając do udziału w nim). Warto także wspomnieć, że nasi pszczelarze, począwszy od drugiej edycji tego prestiżowego konkursu, rok w rok zdobywają znaczące nagrody. Piękna, majowa pogoda pozwoliła rowerzystom poznać nowe pejzaże. Hasło: „Są pszczoły, jest życie” pozostaje ciągle w grze. Należy wspomnieć, że rajdy nie są wspomagane finansowaniem zewnętrznym. Mogą się odbywać dzięki dobrej woli i szczerym sercom właścicieli pasiek, a także składkom członkowskim oraz osobom i firmom wspierającym inicjatywę w postaci usług lub produktów. W tym roku cieszyliśmy się dodatkową donacją Specjalistycznego Gospodarstwa Pszczelarskiego Gładys (to stąd pochodzą matki pszczele „Brzezinki”), Okręgowej Spółdzielni Mleczarskiej w Głuchowie (pyszny nabiał!), firmy TTM (dozowniki), łowiska „U Ani” (relaks nad wodą). Za co bardzo dziękujemy!", "url": "https://miesiecznik-pszczelarstwo.pl/artykuly/od-pasieki-do-pasieki", "category": "łódzkie", "sub_category": "Miody", "phrase": "Miód Ziemi Brzezińskiej, Wzniesień Łódzkich i Rawki"}