{"meta_description": "", "title": "Obchody 70-lecia Rejonowego Koła Pszczelarzy w Brzezinach - zaproszenie dla wystawców", "content": "Nie wszyscy wiedzą, że w centralnej Polsce znajduje się mniej znany, choć bardzo interesujący jej kawałek, obejmujący Ziemię Brzezińską, Park Krajobrazowy Wzniesień Łódzkich, rezerwaty dolin Mrogi i Rawki (należące do obszarów NATURA 2000). To tutaj właśnie, w tym czystym otoczeniu przyrodniczym, funkcjonuje już od 70 lat Rejonowe Koło Pszczelarzy w Brzezinach obchodzące w tym roku swoją rocznicę. Koło, liczące obecnie 125 członków, w swojej historii prowadzone było tylko przez dwóch prezesów. Tym najdłużej poświęcającym swój czas i zapał na rzecz pszczelarskiego środowiska jest obecny prezes, Pan Jan Sokołowski (autor publikacji \"Spotkanie z pszczołą\"), pszczelarz od kilkudziesięciu lat, który pasję zajmowania się pszczołami przejął po ojcu. To właśnie dzięki tradycjom pszczelarskim na tym terenie, z sukcesem zarejestrowano w 2012 roku pozyskiwany tutaj \"miód Ziemi Brzezińskiej, Wzniesień Łódzkich i Rawki\". Koło, szykując się do uroczystych obchodów swojej 70-tej rocznicy, chce pozostawić materialny ślad swojego istnienia poprzez ufundowanie pamiątkowego obelisku, którego odsłonięcie i poświęcenie nastąpi w dniu 17 kwietnia 2016 r. podczas uroczystej mszy świętej w kościele parafialnym pw. Podwyższenia Św. Krzyża w Brzezinach, na którą to uroczystość zapraszają pszczelarze z Brzezin. Organizatorzy obchodów 70-lecia istnienia Rejonowego Koła Pszczelarzy w Brzezinach zapraszają do Brzezin także potencjalnych wystawców i sprzedawców sprzętów oraz materiałów użytecznych w pasiekach. W tym przypadku konieczne są uzgodnienia z organizatorami najpóźniej do 15 marca 2016 r. W tym celu zapraszamy do kontaktu poprzez e-mail: kontakt@pszczelarze-brzeziny.pl lub telefonicznie: 663 946 411 (Prezes Koła).", "url": "https://www.portalpszczelarski.pl/artykul/1014-obchody-70-lecia-rejonowego-kola-pszczelarzy-w-brzezinach-zaproszenie-dla-wystawcow", "category": "łódzkie", "sub_category": "Miody", "phrase": "Miód Ziemi Brzezińskiej, Wzniesień Łódzkich i Rawki"}