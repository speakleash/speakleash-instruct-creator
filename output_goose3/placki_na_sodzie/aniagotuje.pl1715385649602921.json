{"meta_description": "To mój bardzo sprawdzony i prosty przepis na proziaki. Proziaki to rodzaj domowych placków, chociaż bliżej im do bułek na sodzie. Proziaki podkarpackie można przygotować w wersji na słodko lub na słono.", "title": "Proziaki", "content": "Pyszne domowe proziaki , czyli jeden z ciekawszych regionalnych przepisów na \"placki na prozie\", czyli na sodzie. Zapraszam do szykowania, bo to proste i przyjemne zajęcie. Można je jeść i na słodko i na słono. Szklanka ma u mnie pojemność 250 ml.   Jajko, kefir, maślankę lub zsiadłe mleko (w zależności czego używasz) wyjmij wcześniej z lodówki.   Do zrobienia proziaków potrzebujesz: duża patelnia z grubym dnem, piekarnik lub też płyta kuchni kaflowej; wałek i odrobina mąki do podsypywania; wykrawaczka do ciastek o średnicy 8 cm lub też szklanka. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć inną ilość kalorii niż te, których użyłam ja. Z podanej ilości składników wyszło mi 16 sporych proziaków o średnicy 8 cm.  Do dużej miski przesiej 500 gramów mąki pszennej z solą i sodą oczyszczoną (pół płaskiej łyżeczki soli oraz 1 płaska łyżeczka sody oczyszczonej). Wbij jedno większe jajko i wlej szklankę maślanki, kefiru lub zsiadłego mleka (szklanka o pojemności 250 ml). Dodaj też pół łyżeczki cukru. Całość wyrabiaj dłońmi kilka minut, aż ciasto zrobi się jednolite. Może być lekko klejące.  Porada 1: Jeśli planujesz podać proziaki na wytrawnie, to dodaj taką ilość soli i cukru jak w przepisie. Jeśli chcesz, by placki były bardziej słone, to możesz dodać nawet o pół płaskiej łyżeczki soli więcej niż podałam.   Jeśli proziaki mają być podane na słodko, to zmniejsz ilość soli do 1/4 płaskiej łyżeczki a zwiększ ilość cukru z połowy łyżeczki do jednej pełnej łyżeczki.  Porada 2: Można pominąć jajko w przepisie. Nie jest ono niezbędne. Wystarczy, że dasz do ciasta o łyżkę więcej maślanki. Kulę ciasta przełóż na suchy blat lub stolnicę lekko obsypaną mąką. Ciasto rozwałkuj na placek grubości około 1 cm. Przy pomocy wykrawaczki do ciastek lub pierogów o średnicy około 7-8 cm wykrawaj krążki. Możesz też użyć do tego szklanki. Krążki ciasta układaj obok siebie na drewnianej desce. Po wykrojeniu placków ponownie zagnieć resztki ciasta, posyp je odrobiną mąki i rozwałkuj na grubość 1 cm. Wykrawaj resztę placków. Czynność powtarzaj do momentu, gdy zużyjesz całe ciasto. Wyszło mi 16 dużych placków.Jeszcze nie upieczone proziaki przykryj na 15 minut bawełnianą ściereczką i odłóż na bok, w nieprzewiewne i ciepłe miejsce. Po tym czasie można je już smażyć/piec.Swoje proziaki prażę na nagrzanej do średniej mocy patelni. Wybieram szeroką patelnię z grubym dnem. Patelni niczym nie natłuszczam. Kładę po kilka prozaków na raz i piekę je w ten sposób po 10-12 minut na jedną partię. Nie trzymam ich jednak zbyt długo tylko na jednej stronie, a co minutę czy dwie zmieniam stronę. Kontroluję w ten sposób stopień zarumienienia i moc palnika. Proziaki będą jeszcze rosły w trakcie pieczenia na patelni.Proziaki można jeść od razu po zdjęciu z patelni. Proziaki można też upiec w piekarniku. Należy wówczas nagrzać piekarnik do 190-200 stopni (góra/dół) i umieścić placki na blaszce, na środkowej półce. Proziki piecz wówczas 12-18 minut. Cały czas kontroluj jednak stopień wypieczenia placków. Ważne, by za szybko się nie zarumieniły i dobrze wypiekły. Oczywiście posiadacze pieców kaflowych prażą proziaki na płycie pieca podobnie jak na patelni.", "url": "https://aniagotuje.pl/przepis/proziaki", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Placki na sodzie"}