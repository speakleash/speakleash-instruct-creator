{"meta_description": "Produkt wpisany na listę produktów tradycyjnych w dniu 2011-11-24 w kategorii Wyroby piekarnicze i cukiernicze w woj. kujawsko-pomorskim.", "title": "Placki na sodzie - - Portal Gov.pl", "content": "Placki na sodzie wypiekane były w kujawskich domach od kilkudziesięciu lat. Nazywane były również racuchami, sodziakami, spuchlunami, bądź w niektórych regionach Kujaw byncami. Jak wspomina etnograf Dorota Kalinowska w swej publikacji „Tradycyjne pożywienie ludowe na Kujawach”, „(…) w tradycyjnym pożywieniu wiejskim należy odróżnić wyraźnie jadło codzienne od świątecznego. Na co dzień ograniczano między innymi spożycie mięsa, jaj, a posiłki były mało urozmaicone”. Placki na sodzie zaliczane były właśnie do tak zwanego jadła codziennego, wypiekane na śniadanie, obiad czy kolację. Głównym składnikiem do przygotowania placków jest soda dodawana w celu spulchnienia ciasta. Mieszana jest z mlekiem zsiadłym, mąką, solą oraz cukrem. Z przygotowanego ciasta formowane są placki, a następnie smażone na patelni, aż do uzyskania złocistego koloru. Placki można spożywać z różnymi dodatkami np. ze śmietaną, cukrem, cukrem pudrem bądź powidłami.", "url": "https://www.gov.pl/web/rolnictwo/placki-na-sodzie", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Placki na sodzie"}