{"meta_description": "W dniu 2 września 2020 roku na Listę Produktów Tradycyjnych została wpisana w kategorii: mięso świeże oraz produkty mięsne: „kiełbasa swojska z Nowego Sioła”", "title": "Kiełbasa swojska z Nowego Sioła - - Portal Gov.pl", "content": "Kiełbasa wieprzowa w osłonce naturalnej, z zewnątrz pomarszczona, na przekroju widoczne drobno oraz średnio rozdrobnione kawałki mięsa i tłuszczu Pęta o długości około 25-30cm, średnica batonu od 28mm do 32 mm. Waga jednego pęta do około 500g. Na zewnątrz brązowa do ciemnobrązowej. Widoczne smugi powstałe w wyniku wędzenia tradycyjnego. Na przekroju różowa z widocznymi białymi punktami tłuszczu. Miękka, dobrze związana, struktura jednolita, wynikająca z długiego procesu mieszania farszu. Na tzw. zakolach widoczna galaretka. Osłonka sucha, czysta, ściśle przylegająca do farszu. Delikatny, słony z wyczuwalnym smakiem i aromatem pieprzy oraz czosnku. Zapach charakterystyczny dla kiełbasy wędzonej dymem bukowym oraz olchowym.  Nowe Sioło to wieś położona w południowo-wschodniej części Polski, w gminie Cieszanów, w powiecie lubaczowskim w województwie podkarpackim. Nowe Sioło otaczają liczne pola, łąki, stawy oraz lasy a także rezerwat przyrody „Jedlina” zlokalizowany w kompleksie „Wielki Las”. Przed II wojną światową obecne tereny Nowego Sioła zamieszkiwali Polacy, Ukraińcy, Żydzi i Niemcy, którzy na co dzień trudnili się w rolnictwie. Uprawiali pola i hodowali zwierzęta na własne potrzeby. Od wielu lat we wsi Nowe Sioło prężnie działa Koło Gospodyń Wiejskich, a zrzeszone w nim gospodynie dbają o kultywowanie regionalnych zwyczajów, m.in. odtwarzając tradycyjne wyroby kulinarne. Jednym z ulubionych, przez mieszkańców wsi przysmaków, była kiełbasa swojska. Kiełbasa swojska z Nowego Sioła wytwarzana była wyłącznie z mięsa wieprzowego, którym wypełniano naturalne i cienkie jelita wieprzowe. Pozyskane mięso peklowano przez 6 dni. Następnie bardzo dokładnie siekano nożem i doprawiano solą, pieprzem oraz czosnkiem. następnie Kiełbasę wędzono w specjalnych, przydomowych wędzarniach, używając drzewa olchowego lub bukowego od 4 do 6 godzin. Uwędzoną kiełbasę charakteryzowała ciemnobrązowa barwa oraz pomarszczona skórka. Mieszkańcy Nowego Sioła smakiem swojskiej, ręcznie wyrabianej kiełbasy najczęściej cieszyli się z okazji Świąt i uroczystości rodzinnych.", "url": "https://www.gov.pl/web/rolnictwo/kielbasa-swojska-z-nowego-siola", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa swojska z Nowego Sioła"}