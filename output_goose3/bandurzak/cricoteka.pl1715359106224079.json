{"meta_description": "13 listopada 2016, niedziela, godz. 11:30-12:30 Kup bilet Smacznego! Słodki, gorzki, słony, kwaśny, głęboki, intensywny, delikatny – co jeszcze potrafimy powiedzieć o SMAKU? Na pewno dostarcza nam wielu przyjemnych wrażeń. Jest jednym z najbardziej lubianych przez dzieci zmysłów. Ma niezwykłą moc przywoływania wspomnień. A jednocześnie tak trudno go opisać słowami… Nie szkodzi! Podczas naszych warsztatów", "title": "Smacznego! – 13 listopada - Cricoteka", "content": "Słodki, gorzki, słony, kwaśny, głęboki, intensywny, delikatny – co jeszcze potrafimy powiedzieć o SMAKU? Na pewno dostarcza nam wielu przyjemnych wrażeń. Jest jednym z najbardziej lubianych przez dzieci zmysłów. Ma niezwykłą moc przywoływania wspomnień. A jednocześnie tak trudno go opisać słowami… Nie szkodzi! Podczas naszych warsztatów zbadamy smak na wszystkie możliwe sposoby: zobaczymy go, powąchamy, posłuchamy i dotkniemy. Opowiemy sobie nawzajem o smakach dzieciństwa. Dla kogo będzie to oranżada w proszku, dla kogo czekolada, a dla kogo chleb z cukrem? Wybierzemy się też w podróż do Kantorowskiego Wielopola i na Podkarpacie, które szczyci się najbogatszą tradycją kulinarną w Polsce. Dowiemy się, czym są proziaki, korowal, bandurzak, kacapoły, szandorki i panepuchy, a także czulent i cymes. Katarzyna Krajewska – historyczka literatury, sekretarz literacka i koordynatorka działań edukacyjnych Wrocławskiego Teatru Lalek, redaktorka książek dla dzieci i dorosłych, studentka podyplomowej pedagogiki teatru i mama czteroletniego Ignacego. *Bilet na warsztaty obowiązuje zarówno osoby dorosłe jak i dzieci. Zasadą jest udział co najmniej dwóch uczestników (dziecka i osoby dorosłej), ale można również uczestniczyć w trójkach, czwórkach itd. Nie prowadzimy rezerwacji miejsc, decyduje kupno biletu.", "url": "https://cricoteka.pl/smacznego-13-listopada/", "category": "podkarpackie", "sub_category": "Wyroby piekarnicze i cukiernicze", "phrase": "Bandurzak"}