{"meta_description": "Gospodynie z Wólki Grodziskiej: - Wraca moda na potrawy zdrowe, oryginalne. Za bochenek ludzie płacą nawet 20 zł", "title": "Szyszka jest weselna a chleb codzienny", "content": "Gospodynie z Wólki Grodziskiej: - Wraca moda na potrawy zdrowe, oryginalne. Za bochenek ludzie płacą nawet 20 zł Gdybyśmy chociaż miały malucha, mogłybyśmy rozwozić nim do sklepów nasz chleb - mówią w Kole Gospodyń Wiejskich w Wólce Grodziskiej. Wiedzą, co mówią. Bo gdy ze swoim chlebem pojawiają się na jakiejś imprezie, ludzie ustawiają się w kolejce. Nasi pradziadkowie Kaszę spożywali Wszyscy zdrowi byli Setki dożywali Francuskie bagietki Wszyscy dziś chwalimy Lecz naszego chleba Tym nie zastąpimy Ten hod-dog z Zachodu W głowie nam zawrócił I kaszę gryczaną Do kosza wyrzucił Jadę do Wólki Grodziskiej (k. Grodziska Dolnego). Chcę zobaczyć słynne szyszki weselne z ciasta. Wyobrażam sobie, że mają dziwaczne kształty albo chociaż przypominają… szyszki. Tymczasem Maria Żak (szefowa miejscowego Koła Gospodyń Wiejskich) pokazuje mi małą drożdżówkę. - I to ma myć to? - pytam zdziwiony. - To! Przypomina wprawdzie drożdżówkę, ale jest inaczej z góry zawinięta, ukształtowana. - A gdzie nadzienie? - Nie ma żadnego. Taka tutaj jest tradycja i nie należy jej zmieniać. Biorą szyszkę do ręki z niedowierzaniem, że ten kawałek ciasta jest taki \"sławny\" w całej Polsce. A jest! W ogólnopolskim konkursie na najlepszy polski produkt żywnościowy \"Nasze kulinarne dziedzictwo\" szyszki otrzymały \"Złotą Perłę\". Nagrodę nie łatwo było dostać, bo \"pereł\" przyznano tylko 16, a w całej Polsce oceniano ponad 600 potraw. Współorganizatorem konkursu było m.in. Polskie Radio. - Pan Jan Zwoliński z radia wziął z naszego koszyka najbardziej spieczoną szyszkę, skosztował i powiedział: \"Tak! To prawdziwa szyszka grodziska\". Ten pan zna się na rzeczy - mówi M. Żak. Ale co ma szyszka do chleba? - A ma! - odpowiada Anna Chmura z Wólki Grodziskiej. - Bo gdybyśmy na takim konkursie mogły wygrać choćby malucha, mogłybyśmy rozwozić po okolicy drugi z naszych wyjątkowych wyrobów - chleb. Bo szyszka jest tylko od wesela, a chleb jest codzienny. [obrazek3] Anna Chmura - Co to za wesele bez szyszek. (fot. Władysław Borowiec)Pieczenie (szyszki, chleb) to tu zwyczaj. Skąd wiem? Podsłuchałem. Siedzę w domu A. Chmury, zajadam się kapustą z mięsem młodego kogutka (również miejscowa potrawa), a w tym czasie Anna z pasją rozmawia z sąsiadkami w kuchni. O tym, że aby dobrze upiec, to ciasto należy odpowiednio ugnieść, że nie zawsze wychodzi, że mama Anny piekła chleb od 12 roku życia. Później razem już rozmawiamy o szyszkach. - Starościny i drużbowie musieli mieć szyszki, bo gdy ich nie było, ludzie mówiliby, że wesele jest kiepskie. Z ręki rozdawano je gościom. Po drodze rzucano tym, którzy przyglądali się orszakowi weselnemu - mówi A. Chmura. - A teraz? - pytam. - Teraz ludzie kupują zwykłe drożdżówki i owijają je w folie, żeby było higienicznie. - Czyli, zwyczaj prawdziwych szyszek umarł. - A nie! Odradza się. Ja szyszki na wesele piekłam rok temu - odpowiada Anna. - A ja dwa lata temu, synowi - dorzuca M. Żak. - Ja wiem, że teraz szyszka przyniesiona z wesela kojarzy się z wódką. Ale to nie to… Może jakaś piekarnia, może sklep… * produkt musi być zrobiony z tradycyjnego surowca, tradycyjną technologią i w tradycyjnym miejscu pochodzenia * najpierw musi zjednoczyć się grupa producentów wyrobu, aby wspólnie wystąpić o zdobycie specjalnego oznaczenia. Muszą zebrać dowody na tradycyjność produktu (stare receptur, przysłowia, fragmenty wierszy) * grupa składa dokumentację do Urzędu Patentowego * Urząd Patentowy (ma powstać Izba Produktu Regionalnego i Lokalnego) wysyła dokumenty do Brukseli * Bruksela, po przejrzeniu dokumentacji zamieszcza ogłoszenie w urzędowym dzienniku (aby nie naruszyć interesów innych grup wytwarzających podobny produkt) * jeśli w ciągu pół roku nikt nie zgłosi zastrzeżeń, produkt zostaje zalegalizowany i otrzymuje swój znak. Szyszki są znane, ale tutejszy chleb opatentowany. - Bo chleb bardziej potrzebny i większą ma szansę, żeby został zauważony. Najpierw w Polsce, a później być może w Unii. Kto wie… - mówi M. Żak. Za patent zapłacono 2 tys. zł. Finansowo pomogli Katarzyna Mach z GOk i starosta Zbigniew Rynasiewicz. Receptura - pozornie jest prosta. Ciasto trzeba przygotować w proporcjach: 2/3 mąki razowej i 1/3 tej \"ładnej\". Do ciasta nie wolno dodawać wody kranowej, ani kupnej. Dodaje się trochę drożdży i ciasto sobie rośnie. A gdy już urośnie - dodać soli i słodkie mleko. I ciasto znowu rośnie. Później trzeba włożyć do pieca, w którym piecowisko jest idealnie równe… Czy to proste? - Tylko pozornie proste, ale gdy się uda, to jest to! - mówią w Wólce Grodziskiej. - Byliśmy w Giedlarowej na prezentacji potraw regionalnych. Tam kilka osób kupiło od nas chleb płacąc za 1,5 kilogramowy bochenek nawet po 20 zł. Ci ludzie zamówili sobie nawet kolejne bochenki i przyjechali po nie do Błażowej, gdzie miałyśmy kolejny pokaz - mówi M. Żak. - Taka okazyjna sprzedaż to za mało. Macie pomysły, żeby sprzedawać więcej bochenków? - pytam. - A co możemy zrobić? Może jakaś piekarnia kupi patent, może jakiś sklep się zainteresuje… - No właśnie, zainteresowanie. Dawniej, \"za komuny\" też się tak interesowano oryginalnymi wypiekami? - Nie. Teraz tak, bo mamy powrót do potraw zdrowych, oryginalnych. M. Żak, szefowa Koła Gospodyń Wiejskich zapewnia mnie, że chleb najlepiej piecze Anna Chmura. Anna Chmura zapewnia mnie, że chleb najlepiej piecze… Maria Żak. A. Chmura mówi: - Jej to zawsze wychodzi, a mnie nie. Nie wiem, od czego to zależy. Od pogody, humoru… Moja mama powtarzała mi też, że chleba nie należy piec, gdy jest się na coś złym. Bo złością chleba nie upiecze…", "url": "https://nowiny24.pl/szyszka-jest-weselna-a-chleb-codzienny/ar/5935189", "category": "podkarpackie", "sub_category": "Wyroby piekarnicze i cukiernicze", "phrase": "Szyszka weselna grodziska"}