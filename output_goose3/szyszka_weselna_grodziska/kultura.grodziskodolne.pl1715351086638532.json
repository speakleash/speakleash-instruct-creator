{"meta_description": "", "title": "SUKCES KGW Z WÓLKI GRODZISKIEJ", "content": "Miło nam poinformować, iż Panie z działającego w Wólce Grodziskiej Koła Gospodyń Wiejskich zostały laureatkami I etapu Ogólnopolskiego Festiwalu Kół Gospodyń Wiejskich „Polska od kuchni”. Festiwal miał charakter konkursowy i polegał na zaprezentowaniu unikatowego dziedzictwa kulturowego danej wsi czy regionu w kilku dziedzinach, m.in. artystycznej i kulinarnej. Oprócz tego koła mogły wytypować swoje przedstawicielki, które wezmą udział w wyborach „Miss Wdzięku” oraz konkursie „Kobieta gospodarna i wyjątkowa – opowiedz swoją historię”. KGW z Wólki Grodziskiej znalazło się w gronie 24 kół gospodyń zakwalifikowanych w konkursie artystycznym (panie prezentowały etapy powstawania bukietu do czapki turka) oraz 22 kół z Podkarpacia wytypowanych w konkursie kulinarnym (tutaj dominującą dla Wólki okazała się szyszka weselna). Etap II – Finał Wojewódzki – odbył się w sobotę 29 maja br. w Muzeum Budownictwa Ludowego w Sanoku. Podczas finału wybrane na wcześniejszym etapie koła prezentowały przygotowane przez siebie dania i wyroby rękodzieła ludowego na stoiskach wystawienniczych i kulinarnych. Całość wydarzenia transmitowana była na żywo w programie „Pytanie na śniadanie”. Dla potrzeb programu panie z Wólki wystąpiły w roli wieńczarek. Przed kamerami telewizyjnymi demonstrowały wicie wianków, które w naszych stronach wije się na zakończenie oktawy Bożego Ciała. Te poświęcone w kościele wianki z wonnych ziół i kwiatów wedle tradycji wieszane nad drzwiami miały chronić domowników przed pożarem i innymi nieszczęściami. Wianki ochoczo wiły też wiejskie panny i zakładały na głowę podkreślając w ten sposób naturalną urodę. Profesjonalne jury dokonało oceny „nominowanych” wyrobów rękodzielniczych i potraw regionalnych. Tym razem naszym gospodyniom zabrakło niewiele, by znaleźć się w ogólnopolskim finale. Jednak dla samych wrażeń i atmosfery tego niecodziennego spotkania warto było ponieść trochę trudu.", "url": "http://www.kultura.grodziskodolne.pl/537-sukces-kgw-z-wolki-grodziskiej", "category": "podkarpackie", "sub_category": "Wyroby piekarnicze i cukiernicze", "phrase": "Szyszka weselna grodziska"}