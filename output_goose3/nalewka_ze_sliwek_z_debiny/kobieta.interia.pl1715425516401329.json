{"meta_description": "Jest pyszna, rozgrzewa, poprawia działanie układu pokarmowego i humor — nalewka ze śliwek. Można przygotować ją na wiele różnych sposobów, wszystko zależy od", "title": "Jeszcze możesz ją zrobić. Wspomaga trawienie, poprawia humor, rozgrzewa", "content": "Śliwki od wieków znane są ludowej medycynie jako środek przeczyszczający. Zawarta w nich pektyna, razem z innymi kwasami organicznymi, reguluje procesy trawienne i pomaga pozbyć się z organizmu zalegających w układzie pokarmowym złogów. Ponadto śliwki zawierają witaminy: A, C, E, K i B. Owoce są też bogatym źródłem potasu, magnezu, fosforu, żelaza i wapnia. Dzięki antyoksydantom śliwki mogą pomóc uchronić się przed miażdżycą i chorobami serca, opóźniają procesy starzenia. Nalewka ze śliwek, nazywana też śliwówką bądź śliwkówką, to sposób na lepsze trawienie. Warto delektować się nią po ciężkostrawnych posiłkach i przyjmować, aby wspomóc oczyszczanie przewodu pokarmowego. Zawartość witamin z grupy B w owocach sprawia, że śliwówka pozytywnie wpływa na pracę układu nerwowego i nastrój. Jej rozgrzewające właściwości najłatwiej docenić jest zimną. Jednak należy pamiętać, że śliwówka choć pyszna, jest alkoholem, zatem trzeba zachować umiar w jej spożywaniu. Jak zrobić nalewkę ze śliwek? Na to pytanie nie ma jednej odpowiedzi, istnieje bowiem wiele przepisów, a wybór odpowiedniego zależy od upodobań. Niektóre zakładają wykorzystanie spirytusu, inne wódki, a są i takie, które zalecają zmieszanie obu alkoholi. Jedną z najpopularniejszych i szczególnie cenionych za smak jest nalewka ze śliwek zasypywanych cukrem. Do jej przygotowania potrzebny będzie kilogram dojrzałych, zdrowych śliwek, pół kilograma cukru oraz pół litra spirytusu. Śliwki należy umyć, wyjąć pestki, owoce pokroić i w słoiku zasypać cukrem. Naczynie zakręcić i odstawić na dwa — trzy dni aż owoce puszczą sok. Następnie wlać spirytus i odstawić na trzy — cztery tygodnie. W tym czasie co kilka dni należy wymieszać nalewkę drewnianą łyżką lub potrząsnąć naczyniem. Po upływie niespełna miesiąca nalewkę trzeba przefiltrować. W tym celu można posłużyć się gazą lub bibułką filtracyjną. Nalewka ze śliwek na spirytusie rozlana do butelek powinna stać w ciemnym, ciepłym miejscu jeszcze przynajmniej przez trzy miesiące, choć najsmaczniejsza będzie po półrocznym leżakowaniu. Jak zrobić nalewkę ze śliwek na wódce? Ten przepis także nie jest skomplikowany, choć kolejność wykonywanych czynności jest nieco inna. Do przygotowania napitku potrzebny będzie kilogram owoców, pół litra wódki, laska cynamonu i laska wanilii. • Do słoja lub gąsiora wrzucić owoce, cynamon, wanilię i zalać alkoholem. Odstawić na dwa miesiące. W tym czasie co kilka dni wstrząsać naczyniem. • Po dwóch miesiącach alkohol należy zlać do butelki i szczelnie zamknąć, a śliwki zasypać cukrem i odstawić na dwa tygodnie. Cukier powinien całkowicie rozpuścić się w śliwkowym maceracie. Należy mieszać go co kilka dni. • Na koniec należy dokładnie wycisnąć sok ze śliwek, zmieszać go z alkoholem i dla uzyskania klarownej nalewki ze śliwek na wódce przecedzić przez bibułę filtracyjną lub filtr do kawy. Nalewkę ze śliwek można popijać tradycyjnie z niewielkich kieliszków. Doskonale będzie smakowała też podana z lodem w szklankach do whisky. Nalewka ze śliwek na spirytusie wspaniale smakuje też jako składnik drinków. Wystarczy zmieszać trzy kieliszki śliwówki z kieliszkiem syropu cukrowego, taką samą ilością soku z cytryny i niepełną szklanką wody gazowanej. Taki drink najlepiej podawać w szklance, którą można ciekawie udekorować. Nalewka ze śliwek podkreśli smak czekolady i kakaowych deserów. Sprzyja też degustacji mięsiwa. Można podawać ją do potraw i ciast ze śliwkami. Nalewka ze śliwek na wódce pasuje do potraw z białym serem. Rozgrzewające właściwości takiej nalewki warto wykorzystać zimą, uszlachetniając nią kawę bądź herbatę.", "url": "https://kobieta.interia.pl/kuchnia/news-nalewka-ze-sliwek-jak-dziala-jak-ja-przyrzadzic,nId,5598310", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Nalewka ze śliwek z Dębiny"}