{"meta_description": "Piotrkowski miód wielokwiatowy został wpisany na listę produktów regionalnych i tradycyjnych resortu rolnictwa. Wytwarzanie miodu na tym terenie to wielowiekowa tradycja, sięgająca średniowiecza.", "title": "Piotrkowski miód na liście produktów regionalnych i tradycyjnych", "content": "Piotrkowski miód wielokwiatowy został wpisany na listę produktów regionalnych i tradycyjnych resortu rolnictwa. Wytwarzanie miodu na tym terenie to wielowiekowa tradycja, sięgająca średniowiecza. Piotrkowski miód jest produkowany tradycyjnymi metodami. Według władz powiatu piotrkowskiego, które wystąpiły o wpisanie go na listę produktów regionalnych i tradycyjnych resortu rolnictwa, zasłużył na to, by znaleźć się między takimi wyrobami jak oscypek czy rogal świętomarciński. Stworzenie markipiotrkowskiego miodu wielokwiatowego łączy się z budową inkubatora miodów i produktów pszczelich w Wolborzu. Miejsce to daje pszczelarzom nowe możliwość produkcji. – Inkubator zaopatrzony jest w urządzenia, na które często nie mogą pozwolić sobie poszczególni pszczelarze. Dzięki inkubatorowi mogą z nich skorzystać – mówi starosta Piotr Wojtysiak. Przy inkubatorze ma działać centrum promocji produktów lokalnych. To szansa dla innych niż miód lokalnych specjałów.", "url": "https://radiolodz.pl/61139-piotrkowski-miod-na-liscie-produktow-regionalnych-i-tradycyjnych,134871/", "category": "łódzkie", "sub_category": "Miody", "phrase": "Piotrkowski miód wielokwiatowy"}