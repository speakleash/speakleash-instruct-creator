{"meta_description": "W miejskiej pasiece w Piotrkowie Trybunalskim już po pierwszym miodobraniu. Jak na późną wiosnę, nie było źle, choć pszczelarze opiekujący się pasieką liczą na to, że kolejne zbiory będą lepsze.", "title": "Miodobranie 2021 w miejskiej pasiece w Piotrkowie ZDJĘCIA", "content": "20 litrów miodu udało się zebrać podczas pierwszego tegorocznego miodobrania w miejskiej pasiece w Piotrkowie. Jak przyznaje Piotr Robaszek, prezes Rejonowego Koła Pszczelarzy w Piotrkowie , bywało lepiej. - To miód wielokwiatowy, ale pszczoły zbierały też nektar z głogu, a jest takie przysłowie, że \"jak kwitnie głóg, to w ulu głód\", bo inne rośliny nie kwitną - mówi. Jak dodaje, w maju pszczoły ze względu na chłodne poranki i wieczory, wylatywały do pracy później, a wracały już ok. 16. Teraz jest zupełnie inaczej - praca w ulu wre. Kolejne miodobranie już za około tydzień - będzie to miód akacjowy. Kolejne - gdy zakwitną lipy. Cały miód z pasieki przy ul. Żwirki - przelany w małe słoiczki - trafi do magistratu, który rozdaje je w ramach promocji Piotrkowa.", "url": "https://piotrkowtrybunalski.naszemiasto.pl/miodobranie-2021-w-miejskiej-pasiece-w-piotrkowie-zdjecia/ar/c1-8317886", "category": "łódzkie", "sub_category": "Miody", "phrase": "Piotrkowski miód wielokwiatowy"}