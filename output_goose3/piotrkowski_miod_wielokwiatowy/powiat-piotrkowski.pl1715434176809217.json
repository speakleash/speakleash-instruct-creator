{"meta_description": "<p style=\"margin-left:0cm; margin-right:0cm\"><span style=\"font-size:11pt\"><span><span style=\"font-family", "title": "Starostwo Powiatowe w Piotrkowie Trybunalskim - Miód Wielokwiatowy – produktem regionalnym Ziemi Piotrkowskiej", "content": "Piotrkowski Miód Wielokwiatowy, dzięki staraniom samorządu Powiatu Piotrkowskiego i lokalnych pszczelarzy, został wpisany na listę produktów regionalnych i tradycyjnych Ministerstwa Rolnictwa i Rozwoju Wsi. - To kolejny mały krok w wielkiej sprawie, bo nie od dziś wiadomo, że pszczoły dbają o nasz dobrostan, nasze zdrowie i samopoczucie, produkując nie tylko miód, ale również wiele produktów pszczelich o właściwościach leczniczych – przypomina Starosta Powiatu Piotrkowskiego Piotr Wojtysiak. - Wierzę, że to właśnie miód piotrkowski jest tym wyjątkowym produktem, co zresztą potwierdziła Polska Izba Produktu Regionalnego i Lokalnego, weryfikując nasz wniosek skierowany do Ministra Rolnictwa. Prowadzimy szerokie działania wspierające środowisko pszczelarzy z naszego regionu, a co za tym idzie rozwój rolnictwa z całego powiatu, bo to pszczoły w dużej mierze są odpowiedzialne za zapylanie roślin. 27 kwietnia oddaliśmy teren budowy przy szkole w Wolborzu, gdzie powstaje Inkubator Przetwórstwa Lokalnego Miodów i Produktów Pszczelich Ziemi Piotrkowskiej. Mam nadzieję, że wszystkie te działania, w perspektywie czasu, przyczynią się do dalszego rozwoju pszczelarstwa w powiecie – dodaje Starosta. Wytwarzanie miodu na naszych terenach ma wielowiekową tradycję, której początki sięgają czasów średniowiecza. Sposób jego wytwarzania przez setki lat nie uległ praktycznie żadnym zmianom. Ewolucji uległ jedynie sprzęt, z którego korzystają pszczelarze. Dzięki właściwościom wynikającym ze stosowania tradycyjnych metod produkcji Piotrkowski Miód Wielokwiatowy idealnie wpisuje się w listę, na której znajdują się tak legendarne wyroby jak oscypek czy rogal świętomarciński. Nasz wspaniały miód, dzięki swojej jakości oraz wyjątkowym cechom jest doskonałym źródłem cennych składników odżywczych oraz znakomicie wpływa na poprawę naszego stanu zdrowia. Stworzenie marki Piotrkowskiego Miodu Wielokwiatowego łączy się silnie z budową inkubatora miodów i produktów pszczelich w Wolborzu, dającego pszczelarzom z terenu Powiatu możliwość pozyskiwania i konfekcjonowania swoich produktów w sterylnych warunkach, jak również z nowo budowaną Strategią Marki Lokalnej Produktów Ziemi Piotrkowskiej, w której Powiat zamierza promować produkty pochodzące ze swojego regionu.", "url": "https://www.powiat-piotrkowski.pl/informacje/miod-wielokwiatowy-produktem-regionalnym-ziemi-piotrkowskiej", "category": "łódzkie", "sub_category": "Miody", "phrase": "Piotrkowski miód wielokwiatowy"}