{"meta_description": "", "title": "Piotrkowski miód wielokwiatowy - - Portal Gov.pl", "content": "W dniu 27 marca 2020 roku na Listę Produktów Tradycyjnych został wpisany w kategorii: Miody: „piotrkowski miód wielokwiatowy” (woj. łódzkie) Pojemniki szklane o pojemości od 50g do 1500g Smak łagodny, o lekkiej kwasowości. Zapach kwiatów – roślin z których pochodzi. Tereny ziemi piotrkowskiej dzięki bliskości Sulejowskiego Parku Krajobrazowego oraz rezerwatu przyrody Wolbórka są doskonałym miejscem do uprawiania pszczelarstwa. Pszczoły pozyskują materiał na miód przede wszystkim z kwiatostanu rozległych łąk, spadzi z pobliskich terenów leśnych oraz z rejonów przyrzecznych. Bogata gama kwiatostanu okolicznych lasów oraz dziko rosnących łąk, powoduje zróżnicowanie gatunków flory, a tym samym wpływa na wyjątkowe właściwości piotrkowskiego miodu wielokwiatowego. Dzięki tym czynnikom piotrkowski miód wyróżnia niepowtarzalna barwa oraz smak. Pozyskiwanie miodu z rejonów Moszczenicy (wsi w powiecie piotrkowskim) odbywało się już w czasach średniowiecznych. Silna tradycja produkcji miodu na tych terenach zaowocowała utworzeniem Gminnego Koła Pszczelarzy w Moszczenicy, które działa do dnia dzisiejszego. W 1941 r. powstał oddział Związku Pszczelarzy w Wolborzu, do którego należeli również pszczelarze dzisiejszej gminy Moszczenica. Członkowie koła pszczelarskiego nie ograniczają się jedynie do produkcji miodu, ale aktywnie działają na rzecz ochrony pszczół, popularyzowania miodu oraz pozostałych produktów pszczelich. Chętnie uczestniczą również we wszelkiego typu szkoleniach oraz wydarzeniach kulturowych. Nazwa piotrkowskiego miodu wielokwiatowego wywodzi się od miejsca jego wyrobu. Pozyskiwany jest metodami, które nie zmieniły się od wieków. Pasieki na terenie piotrkowskim nie są bardzo liczne, z powodu braku odpowiedniej ilości pożytku dla pszczół. Ograniczona produkcja, czyni piotrkowski miód wielokwiatowy jeszcze bardziej wyjątkowym.", "url": "https://www.gov.pl/web/rolnictwo/piotrkowski-miod-wielokwiatowy", "category": "łódzkie", "sub_category": "Miody", "phrase": "Piotrkowski miód wielokwiatowy"}