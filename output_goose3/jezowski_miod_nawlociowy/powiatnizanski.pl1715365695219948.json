{"meta_description": "Strona internetowa Powiatu Niżańskiego", "title": "Sztandar dla Pszczelarzy ze Stowarzyszenia „Wójczyc” z Jeżowego", "content": "Niedzielne uroczystości rozpoczęły się od mszy świętej odprawionej w intencji pszczelarzy i ich rodzin w kościele pw. Narodzenia Najświętszej Maryi Panny w Jeżowem Po Mszy Św. poczet sztandarowy i zaproszeni goście udali się do budynku remizy OSP w Jeżowem, gdzie rozpoczęła się druga część uroczystości. Przybyłych gości powitał Prezes Stowarzyszenia Henryk Kobylarz, który przybliżył przybyłym gościom historię Koła. Oficjalna część obfitowała w przemówienia oraz podziękowania. Uroczystości towarzyszyło przekazanie na ręce Prezesa Regionalnego Koła Pszczelarzy „Wójczyc” w Jeżowem, poświęconego sztandaru, symbolu związkowych idei oraz koleżeńskiej i organizacyjnej wspólnoty. Podczas wydarzenia odbyło się również symboliczne wbicie gwoździ w drzewiec sztandaru. Samorząd Powiatu Niżańskiego podczas uroczystości reprezentowali Starosta Robert Bednarz oraz Wicestarosta Adam Mach. Starosta w przemówieniu złożył gratulacje z okazji nadania i poświęcenia sztandaru oraz życzył pszczelarzom dużo zdrowia, pomyślności i wytrwałości w pracy w pasiece oraz opieki św. Ambrożego dla wszystkich pszczelarzy i ich rodzin. – Posiadanie sztandaru to wyróżnienie i powód do dumy, nagroda za to co robiliście dotychczas, ale i zobowiązanie na przyszłość. Poświęcony dzisiaj Sztandar, jako znak Waszej działalności, niech gromadzi wokół siebie bartników z Jeżowego i okolic, ich rodziny, niech przynosi szczęście i nadzieję - powiedział Starosta Niżański Robert Bednarz. Koło Pszczelarskie „Wójczyc” powstało w 2015 roku na bazie Koła Pszczelarzy, a już od 27 marca 2020 roku, dzięki zabiegom pszczelarzy, na Listę produktów tradycyjnych Ministerstwa Rolnictwa i Rozwoju Wsi wpisany został Jeżowski miód nawłociowy. Zdjęcia: www.sztafeta.pl Agnieszka Kopacz (do wykorzystania tylko przez Powiat Niżański)", "url": "https://www.powiatnizanski.pl/aktualnosci/3492-sztandar-dla-pszczelarzy-ze-stowarzyszenia-wojczyc-z-jezowego", "category": "podkarpackie", "sub_category": "Miody", "phrase": "Jeżowski miód nawłociowy"}