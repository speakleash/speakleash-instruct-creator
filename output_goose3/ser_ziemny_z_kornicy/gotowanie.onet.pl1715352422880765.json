{"meta_description": "Zakopaniec, truposz albo ser ziemny - tak nazywany jest przygotowywany przez gospodynie z Kornicy w woj. mazowieckim śniadaniowy przysmak przypominający serek topiony. Nazwy te pochodzą od miejsca, gdzie dojrzewa ser - w dołku wykopanym obowiązkowo w czarnej ziemi.", "title": "Ser z podziemia? Spróbuj w Kornicy na Mazowszu", "content": "Jak podkreśla gospodyni z Kornicy Starej Anna Szpura, w jej miejscowości ser ziemny wyrabia się od pokoleń. Do wykonania potrzebna jest zebrana z mleka świeża wiejska śmietana, sól oraz suszone przyprawy: kminek, koperek, majeranek, natka pietruszki. \"Śmietana musi postać w garncu około dwóch dni, żeby zgęstniała, ale nie skwaśniała\" - radzi gospodyni. Następnie -jak podaje Karolina Biełozierska w wydanej w 1889 r. książce \"Nowa Praktyczna Gospodyni Litewska\": \"pół garnca świeżej, gęstej śmietany, zlać do nowej gęstej serwety, związać ją nad samą śmietaną i włożyć do dołka wykopanego w świeżej czarnej ziemi, ale nie piaszczystej; głęboko na pół łokcia, na wierzchu przykryć płótnem we dwoje, żeby się ziemi nie nasypało. Zasypać ziemią, nacisnąć ją i kamieniem nałożyć. Na drugi dzień twaróg wyjąć i ciaśniej przewiązać, żeby się lepiej uformował. Ale można i tak jak jest wyjąć i na talerz położyć. Śmietana powinna być trochę osolona przed zakopaniem i z kminkiem zmieszana, kto go lubi. Prędko użyć go trzeba, bo się psuje\". Anna Szpura podkreśla, że do wyrobu sera najlepsza jest wiejska śmietana. Można też spróbować go zrobić z 36-procentowej \"sklepowej\" śmietany, ale gospodyni nie daje gwarancji, że wówczas się uda. \"Najlepszy ser wychodzi ze śmietany zebranej z wiejskiego mleka, które postoi w garncu ze dwa dni\" - zaznacza pani Anna. Ser ziemny z Kornicy jest wpisany na listę potraw tradycyjnych Ministerstwa Rolnictwa i Rozwoju Wsi. Zdobył też I nagrodę w konkursie \"Nasze Kulinarne Dziedzictwo - Smaki Regionów\" w 2012 roku.", "url": "https://gotowanie.onet.pl/artykuly/ser-z-podziemia-sprobuj-w-kornicy-na-mazowszu/8xpe8bc", "category": "mazowieckie", "sub_category": "Sery i inne produkty mleczne", "phrase": "Ser ziemny z Kornicy"}