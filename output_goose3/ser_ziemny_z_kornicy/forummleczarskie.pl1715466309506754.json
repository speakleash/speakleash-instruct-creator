{"meta_description": "Sery smażone mają swoje grono wielbicieli, którzy znają je od dzieciństwa. Zadaniem być może jeszcze trudniejszym niż ich utrzymanie, jest zdobycie nowych konsumentów, którzy mogli nawet o nich nie", "title": "Sery smażone: Produkt z historią", "content": "Sery smażone mają swoje grono wielbicieli, którzy znają je od dzieciństwa. Zadaniem być może jeszcze trudniejszym niż ich utrzymanie, jest zdobycie nowych konsumentów, którzy mogli nawet o nich nie słyszeć. Jak to zrobić? Produkty regionalne oraz nawiązujące swoją nazwą do miejsca ich wytwarzania nie są rzadkością w ofercie firm mleczarskich. Można się o tym przekonać przeglądając ich portfolio produktowe. Za przykład posłużyć może Grupa Mlekovita z ofertą zakładu w Sanoku, która umożliwia swoim klientom zakup m.in. Sera Gryfickiego wędzonego oraz Bryndzy Podkarpackiej. Z kolei Bochnia (OSM) umieszcza na sklepowych półkach Masło Extra Bocheńskie oraz Twaróg Tłusty „Klinek”, które zostały odznaczone przez Polską Izbę Produktu Regionalnego i Lokalnego (PIPRiL) znakiem „Jakość Tradycja”. Takie wyróżnienie trafia do firm, których konkretne produkty charakteryzują się najwyższą jakością oraz wiernością wobec tradycyjnych receptur wytwarzania. Jak można dowiedzieć się ze strony bocheńskiej spółdzielni Masło „Extra Bocheńskie” oraz Twaróg Tłusty Klinek zostały poddane szczegółowym badaniom pod względem jakościowym, a także zostały sprawdzone tradycyjne metody, które niezmiennie od lat są stosowane do wytwarzania produktów”. Wśród wymogów stawianych wobec wyróżnianych produktów znajduje się również m.in. brak komponentów GMO oraz ponad 50-letnia historia wytwarzania. Tym samym znakiem został również wyróżniony Gzik Wielkopolski produkowany przez Top-Tomyśl (OSM), regionalny produkt powstały z połączenia twarogu ze śmietanką, solą i pieprzem, jak zapewnia producent, zgodnie z przepisem mam i babć. Obecnie na międzynarodowych rynkach trwa zwrot w kierunku produktów pochodzących z konkretnych regionów państw, wytwarzanych w tradycyjny sposób. Usystematyzowany spis polskich produktów tradycyjnych jest ciągle uzupełniany, a obecnie na liście produktów tradycyjnych znajdują się 1483 pozycje. W internecie, m.in. na stronie Ministerstwa Rolnictwa i Rozwoju Wsi, dostępne są dokładne dane dotyczące tych wyrobów. Na tej liście znajdują się produkty mleczne, mięsne oraz rybne, warzywa i owoce, wyroby piekarnicze i cukiernicze, oleje i tłuszcze, miody, gotowe dania i potrawy, napoje oraz inne produkty. Produktów mlecznych na liście jest obecnie 86: woj. dolnośląskie ma ich 4, kujawsko-pomorskie – 5, lubelskie – 4, lubuskie – 1, łódzkie – 3, małopolskie – 11, mazowieckie – 3, opolskie – 3, podkarpackie – 16, podlaskie – 10, pomorskie – 3, śląskie – 12, świętokrzyskie – 2, warmińsko-mazurskie – 3, wielkopolskie – 6. Wśród produktów mlecznych, tworzących Listę produktów tradycyjnych, znajdują się m.in. Ser kozi łomnicki, Kamiennogórski ser pleśniowy, Gzik, Masło z Bychawy, Kozi twaróg z Eufeminowa, Ser ziemny z Kornicy, Bryndza kozia, Ser typu szwajcarskiego z Wiżajn, Śląska kiszka czy Ser liliput wielkopolski. Kierownik Biura Marketingu i Współpracy z Klientem w firmie Sertop Sery smażone cieszą się popularnością w wybranych rejonach Polski: ich największą sprzedaż odnotowujemy zwłaszcza na terenie Śląska i Wielkopolski. Regionalizacja tego produktu jest ściśle powiązana z nawykami żywnościowymi, jakie wynieśliśmy z rodzinnego domu. To właśnie te gospodynie przygotowywały samodzielnie sery smażone na patelni. Niejeden dzisiejszy konsument wspomina z nostalgią potrawy z dzieciństwa, które są mocno zakorzenione w tradycji obu rejonów. Ale czy tylko ci konsumenci kupują sery smażone? Niekoniecznie. Coraz więcej Polaków jest zainteresowanych lokalnymi produktami. Próbują smaków dotąd im całkowicie nieznanych. Co ciekawe odmładza się grupa konsumentów tych produktów. Obecnie 20-, 30-latkowie często sięgają po ten produkt i wpisują go na stałe do swojego menu. Niewątpliwym atutem dla wielu nowych konsumentów jest niska zawartość tłuszczu w tych wyrobach. Tradycyjny domowy chudy ser smażony z kminkiem ma poniżej 1% tłuszczu. Takie produkty są chętnie kupowane przez osoby dbające o szczupłą sylwetkę. Taka postawa konsumencka, rosnąca świadomość dokonywanych wyborów, moda na gotowanie i używanie w kuchni lokalnych produktów o wysokiej jakości – to szansa na wzrost sprzedaży tej kategorii produktów. Jednak, aby zakorzeniły się one na sklepowych półkach, potrzebne jest ich odpowiednie wyeksponowanie w sklepie, podkreślające ich wyjątkowy, lokalny charakter. Obecnie nasze sery smażone można kupić nie tylko w hurtowniach lub lokalnych sklepikach, ale także w wielu sieciach handlowych, które zaopatrują się w nie zmotywowane przez samych konsumentów.", "url": "https://www.forummleczarskie.pl/raporty/656,sery-smazone", "category": "mazowieckie", "sub_category": "Sery i inne produkty mleczne", "phrase": "Ser ziemny z Kornicy"}