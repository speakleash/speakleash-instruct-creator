{"meta_description": "Mój najlepszy przepis na pierniczki świąteczne z miodem. Te twarde pierniczki są bardzo proste do zrobienia. Robię je każdego roku, więc jest to przepis sprawdzony. Pierniczki są super chrupiące.", "title": "Twarde pierniczki", "content": "Z tego przepisu wyjdzie Ci około 70 pierniczków.  Przed pieczeniem można w nich zrobić dziurkę, by wieszać je potem na choince.  Sporą pomarańczę, najlepiej niewoskowaną, bardzo dobrze umyj i osusz. Zetrzyj z niej całą skórkę. Użyj jak najmniejszych oczek w tarce. Skórkę ścieraj do pokazania się białej warstwy.   W średniej wielkości rondelku umieść razem: płynny miód, masło oraz wszystkie przyprawy. Całość podgrzewaj na małej mocy palnika do roztopienia się masła. Jeśli chcesz użyć gotowej mieszanki przypraw korzennych z torebki, sprawdź skład. Jeśli w składzie jest mąka pszenna, wówczas nie dodawaj jej do rondelka a wymieszaj w misce z mąką i sodą.   W dużej misce umieść razem mąkę oraz sodę. Wlej przestudzony, słodki płyn. Dodaj też skórkę z pomarańczy. Całość zacznij wyrabiać. Ciasto powinno być gęste, lekko kruszące się, ale jednolite. Uformuj kulę, zawiń w folię i odłóż do lodówki. Możesz też zostawić wyrobione ciasto w misce, przykryć folią i odstawić do schłodzenia na minimum 2-3 godziny. Ciasto zrobi się bardziej elastyczne i gotowe do wałkowania i wycinania kształtów.   Wycinanie pierniczków Ciasto po schłodzeniu podziel na kilka części. Kawałek ciasta lekko wyrób w dłoni, spłaszcz i umieść na drewnianym blacie lub stolnicy. W cieście piernikowym jest dużo masła, więc nie ma potrzeby podsypywania blatu mąką. Ciasto będzie się lekko kruszyć, dlatego wałkuj je energicznie, krótkimi ruchami. Grubość placka - do 2 mm. Wykrawaj dowolne wzory przy pomocy foremek. Ja zdejmuję wykrojone wzory przy pomocy płaskiego noża do tortu. Przenoszę je od razu na blachę wyłożoną papierem do pieczenia. Możesz zachować niewielkie odległości między pierniczkami.   Piekarnik nagrzej do 170 stopni - góra/dół. Na blachę wyłożoną papierem do pieczenia układaj wycięte pierniczki. Gotową partię umieść w nagrzanym piekarniku i piecz 12 minut. Po upieczeniu wyjmij blachę. Pierniczki przełóż na kratkę do studzenia i układaj kolejną partię. Jeśli masz dwie blachy możesz piec je na zmianę.", "url": "https://aniagotuje.pl/przepis/pierniczki-swiateczne-z-miodem", "category": "lubelskie", "sub_category": "Wyroby piekarnicze i cukiernicze", "phrase": "Pierniczki ozdobne"}