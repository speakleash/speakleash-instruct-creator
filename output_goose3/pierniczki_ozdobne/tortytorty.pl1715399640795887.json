{"meta_description": "Miękkie pierniki ozdobione lukrem królewskim, obsypane błyszczącymi cukrowymi perełkami, to prawdziwa dekoracja bożonarodzeniowego stołu. To także idealny prezent dla najbliższych. Przeczytaj koniecznie, jak krok po kroku udekorować pierniki.", "title": "Dekorowanie pierników w kilku krokach", "content": "Pierniki nieodłącznie kojarzą się z Bożym Narodzeniem, z jego uroczystą atmosferą, ciepłem domowego ogniska, pysznym, tradycyjnym jedzeniem. Przygotowanie aromatycznego piernikowego ciasta, wspólne rodzinne wycinanie choinek, gwiazdek, bombek oraz zdobienie pierniczków lukrami, posypkami na pierniczki, jadalnymi brokatami, to w wielu domach długoletnia tradycja. Coraz częściej samodzielnie upieczone i ozdobione pierniczki sprzedawane są przez dzieci na dobroczynnych kiermaszach. Stanowią doskonały prezent pod choinkę dla Babć i Dziadków, idealnie prezentują się na bożonarodzeniowej choince, choć z uwagi na ich smak i aromat bardzo szybko z niej znikaj :) Dekorowanie pierników lukrem królewskim, to doskonała okazja do spotkania się ze znajomymi razem z dziećmi. Wspólna zabawa dostarcza niezapomnianych wrażeń i uczy nowych, kreatywnych umiejętności. Kto pozna pracę z lukrem, z tylką cukierniczą , barwnikami spożywczymi, ten z pewnością nie będzie mieć problemów z udekorowaniem tortu przy najbliższej okazji. Aby dekorować pierniczki najpierw należy przygotować ciasto z aromatycznymi, charakterystycznymi przyprawami. Jest wiele przepisów na pierniczki, często stanowiących rodzinne sekrety, które są przekazywane z pokolenia na pokolenia. Są pierniczki nadziewane czekoladą, marcepanem, z mąką migdałową i razową, a także całkowicie bezglutenowe. Naszym zdaniem pierniki mają być miękkie, pełne korzennych przypraw, pieczone według staropolskich receptur. Takie ciasto przygotowujemy na bazie mąki pszennej i żytniej z dużą zawartością składników mineralnych (typ 650 lub więcej). Dodajemy miód, jajka, cukier (najlepiej ciemny) lub melasę. Masło warto zastąpić smalcem. Po upieczeniu jego smak nie będzie wyczuwalny, a nada piernikom miękkości. Niezbędnym składnikiem ciasta na pierniki jest aromatyczna przyprawa korzenna. Na pierwszym miejscu powinna zawierać cynamon, a także goździki, proszkowany imbir, kardamon, ziele angielskie, gałkę muszkatołową. Warto zrobić ją samodzielnie, wtedy smak pierników będzie niezapomniany, idealnie dopasowany pod nasz gust. Tradycyjne ciasto na pierniki powinno leżakować kilka tygodni w chłodnym miejscu. Wszystkie składniki ciasta równomiernie przejdą smakiem korzennych piernikowych przypraw. Dokładny przepis na pierniki znajdziesz tutaj. Kilka dni przed Bożym Narodzeniem zacznij piec. Ciasto na pierniki nie powinno być zbyt cienko rozwałkowane, inaczej będzie twarde. Przygotuj foremki do pierników w kształcie ludzika, renifera, choinki, piernikowego domku lub bombki. Jeśli pierniki mają zawisnąć na choince - wytnij dziurkę na wstążeczkę lub sznurek jeszcze przed pieczeniem. Pierniki piecz na silikonowej macie lub pergaminie. Jeśli chcesz, aby pierniczki miały idealnie równy kształt po upieczeniu - szukaj przepisów z małą ilością proszku do pieczenia i sody. Polecamy wtedy przepisy na szwedzkie pierniczki Pepparkakor, które nie rosną podczas pieczenia, są cienkie, chrupkie, o idealnym brzegu. Udekorowane lukrem królewskim, zapakowane w pudełko z okienkiem, będą stanowić miły prezent dla bliskiej osoby. Do ozdabiania wybierz najładniejsze ciasteczka. Aby miały równą powierzchnię najlepiej odwróć je na drugą stronę, na której się piekły. Zastanów się, jak chcesz dekorować pierniczki. Czy przygotujesz lukier królewski, czy raczej korzystać będziesz z gotowych lukrów w tubie. Czy pierniczki mają być monochromatyczne, np. całe w odcieniach bieli lub złota, czy raczej radosne, w tradycyjnych kolorach Bożego Narodzenia. Czy potrzebować będziesz barwników spożywczych lub mieniących się pyłków, brokatów. Niezbędnym elementem bożonarodzeniowych wypieków są posypki, które nadają piernikom ostatniego szlifu. Występują w niezliczonych wzorach, kolorach, miksach. Są posypki waflowe i cukrowe. Matowe i z metalicznym połyskiem. Klasyczne perełki, jak i świąteczne wzory w kształcie bombki, liści ostrokrzewu, lukrecjowych lasek. Posypki drobne, w formie maczku i okazałe, o średnicy 1,5 cm. Najlepiej posypki przyklejać do pierniczka za pomocą wilgotnego lukru królewskiego lub przezroczystego kleju spożywczego. W ten sposób renifer będzie miał czerwony okrągły nosek, a pierniczkowy ludzik zyska różnokolorowe guziczki. Święta Bożego Narodzenia kojarzą się nam, z jednej strony z ciepłą atmosferą domowego ogniska, a z drugiej z drzewami pokrytymi grubą warstwą białego skrzącego się puchu. Aby taki efekt uzyskać zdobiąc pierniki wystarczy użyć jadalnego białego, srebrnego, złotego brokatu lub pyłku. Dodanie mieniącego się efektu z pewnością zrobi na wszystkich ogromne wrażenie. Oprócz tradycyjnych metalowych lub plastikowych foremek do pierników w kształcie choinki lub gwiazdki, możesz też wyczarować ciasta trójwymiarowe, świąteczne dekoracje, np. zgrabny piernikowy domek lub choinkę. W tym celu warto wybrać specjalne zestawy foremek, dzięki którym ściany, dach i komin będą do siebie pasowały, a Ty w szybki sposób przygotujesz kilka domków, które można udekorować, każdy w innym stylu. Choinkę 3D uzyskasz, gdy skorzystasz z zestawu wykrawaczek w kształcie gwiazdek o różnym rozmiarach. Kładąc upieczone pierniczki jedne na drugim stworzysz choinkę, którą ozdobisz lukrem królewskim, posypkami, a nawet masą cukrową. Najłatwiejszym sposobem dekorowania pierników jest użycie gotowych lukrów w tubie. Jeśli jednak planujesz ozdobić większą ilość ciasteczek, a także gdy chcesz, aby Twoje pierniki miały niespotykane kolory - przygotuj lukier królewski, jako bazę do dalszej pracy. Lukier królewski składa się z białka oraz cukru pudru. Aby zminimalizować ryzyko salmonelli warto wybrać pasteryzowane białko w płynie lub w proszku. Jeśli chcesz mieć pewność, że lukier wyjdzie perfekcyjny skorzystaj z gotowych mieszanek. Wszystkie te produkty znajdziesz tutaj. Pamiętaj, że lukier królewski powinien być ucierany, a nie ubijany na szybkich obrotach robota. Najlepiej ustawić mikser na drugi od dołu bieg i pozwolić na jego pracę przez ok. 10 minut. Jeśli lukier na pierniki jest zbyt gęsty, powoli dodawaj wodę, w naprawdę małych ilościach i obserwuj konsystencję. Najlepsza gęstość lukru do dekorowania równymi liniami, kropeczkami to taka, aby po zrobieniu łyżką wgłębienia w lukrze, jego ślad znikł po upływie ok. 5 sekund. Możesz też zanurzyć łyżkę w lukrze królewskim, podnieść ją i sprawdzić, czy lukier spływa bardzo powoli, cieniutkim strumieniem. Jeśli tak, to dekoracyjne linie na pierniczkach będą trzymały swój kształt, nie będą rozlewać się na boki. Przeczytaj koniecznie nasz wpis o tym, jak zrobić lukier na pierniki, krok po kroku. Jest wiele technik ozdabiania pierników lukrem. Najczęściej na gładką powierzchnię ciasteczka wyciskamy z rękawa cukierniczego śnieżnobiały lukier królewski. Mogą to być proste lub zakręcone linie, tworzące uśmiech i oczy piernikowego ludzika, łańcuch na choince lub niepowtarzalne wzory na śniegowej gwiazdce lub bombce. Jeśli chcemy pokryć cały pierniczek równą warstwą lukru, warto przygotować dwie jego konsystencje. Gęstszym lukrem (tzw. pięciosekundowym) naniesiemy obwódki, rzadszym wypełnimy całą powierzchnię. Na wilgotny lukier możemy położyć posypki cukrowe lub też zastosować technikę „wet to wet”, czyli nanieść lukier w innym kolorze i za pomocą wykałaczki delikatnie zmieszać oba lukry w fantazyjne wzory lub linie. Ozdobione pierniczki lukrem należy pozostawić do wyschnięcia na kilka godzin. Można je bardzo delikatnie podsuszyć w piekarniku. Tak przygotowane pierniczki można zapakować w płaskie pudełeczka z okienkiem lub włożyć do ozdobnego słoja lub puszki. Lukier królewski pięknie barwi się barwnikami spożywczymi. Najłatwiej pracuje się z tymi w żelu. Wystarczy dodać do lukru kilka kropel, aby uzyskać interesujący kolor. Często zadajecie nam pytanie, jak zabarwić lukier królewski, aby uzyskać intensywny czerwony kolor, charakterystyczny dla świąt Bożego Narodzenia. Zdaniem eksperta Anety Miśków (Cookies by Miskow) warto użyć barwnika w proszku firmy Food Colours w kolorze czerwonym o numerze 024. Jeśli chcesz dowiedzieć się więcej, jak zabarwić lukier, jak pracować z tylką oraz rękawem cukierniczym przeczytaj nasz artykuł, który znajdziesz tutaj. Pierniki można ozdabiać gotowymi dekoracjami cukrowymi. Mogą mieć kształt piernikowego ludzika, głowy renifera, Dziadka do orzechów. Wystarczy odrobina kleju spożywczego lub lukru królewskiego, aby dekoracja się utrzymała na ciasteczku.  Ozdobę możesz też samodzielnie wykonać z masy cukrowej, która jest bardzo plastyczna. Pod wpływem ciepła dłoni staje się miękka, jak plastelina.  Aby przygotować płatek śniegu widoczny na zdjęciu - rozwałkuj masę cukrową i wytnij kształt stempelkiem z tłoczkiem. Stempelek warto delikatnie obsypać cukrem pudrem, aby masa cukrowa nie przykleiła się do wykrawaczki.   Zdjęcia wykonane przez Cookies by Miskow. Dziękujemy za współpracę :)", "url": "https://tortytorty.pl/blog/post/dekorowanie-piernikow.html", "category": "lubelskie", "sub_category": "Wyroby piekarnicze i cukiernicze", "phrase": "Pierniczki ozdobne"}