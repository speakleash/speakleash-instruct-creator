{"meta_description": "W tłusty czwartek Polacy zjedzą ponad 100 milionów pączków. Pierwsze pączki w Polsce nadziewano słoniną. A jedne z najsłynniejsze pączków w regionie robi się w Żakowoli Radzyńskiej.", "title": "Jak samemu w domu zrobić pączki na Tłusty Czwartek? Przepis", "content": "Na paczki do działającej do dziś Cukierni Chmielewskiego w Lublinie wpadała Ordonka, natomiast poeta Józef Czechowicz potrafił zjeść 100 malutkich pączków wypiekanych w jednej z piekarni tureckich. Dziś w Lublinie pączkarnie się rozmnożyły. – Ale i tak najlepsze są te smażone w domu – mówi Jean Bos, szef kuchni, który pączki smażył dla króla Belgów. Choć historia pączka wiedzie do starożytnego Rzymu, to w średniowiecznej Europie zajmowały wśród ciast wyjątkowe miejsce. Ciastka w Europie najpierw wypiekali piekarze, potem cukiernicy, którzy wówczas wypiekali pasztety, przetwory mięsne i rybne. Sprzedawali też wino. Ciastka i ciasteczka powstawały w żeńskich klasztorach. Miały wdzięczne nazwy: „brzuszki aniołków”, „ciasteczka niebiańskie”, „anielskie włosy”, „łzy świętego Antoniego”, a nawet „brzuszki siostrzyczek”. Warto pamiętać, że pierwsze pączki w Polsce nadziewano słoniną. W międzywojennych książkach kucharskich przepisów na pączki jest mnóstwo. My za profesorem Jarosławem Dumanowskim polecamy tanie i dobre pączki według Marii Monatowej: 3 żółtka rozetrzeć z 23 dag cukru, 7 dag rozpuszczonego masła, wlać pół litra mleka, trochę araku. Dodać potem 56 dag mąki, skórkę z cytryny i rozczyn z 3 dag drożdży. Gdy ciasto wyrośnie, wywałkować je na stolnicy, wycinać okrągłe foremki, zostawić by wyrosły. Nadziać konfiturami i smażyć na smalcu z domieszką frytury. A jedne z pączków zostały wpisane na Listę Produktów Tradycyjnych województwa lubelskiego. Chodzi o pączki żakowolskie z marmoladą z antonówek, smażone w miejscowości Żakowola Radzyńska w gminie Kąkolewnica. Pączki były nadziewane wiśniami, makiem lub marmoladą z antonówek, czarnej porzeczki lub dzikiej róży. Te z antonówką są według wielu podniebień najsmaczniejsze.", "url": "https://www.dziennikwschodni.pl/kuchnia/jak-samemu-w-domu-zrobic-paczki-na-tlusty-czwartek-przepis,n,1000260643.html", "category": "lubelskie", "sub_category": "Wyroby piekarnicze i cukiernicze", "phrase": "Pączki żakowolskie z powidłami antonówek"}