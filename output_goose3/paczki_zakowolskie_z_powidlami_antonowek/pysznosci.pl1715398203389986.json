{"meta_description": "Najpierw były twarde i wypełnione słoniną, później nadziewano je orzechami wymieszanymi z białkiem jaj i wódką różaną. …", "title": "\"Dawnymi pączkami można było podbić oko\". Teraz w zależności od regionu zaskakują czymś zupełnie innym", "content": "\"Dawnymi pączkami można było podbić oko\". Teraz w zależności od regionu zaskakują czymś zupełnie innym \"Dawnymi pączkami można było podbić oko\". Teraz w zależności od regionu zaskakują czymś zupełnie innym Najpierw były twarde i wypełnione słoniną, później nadziewano je orzechami wymieszanymi z białkiem jaj i wódką różaną. Również dzisiejsze pączki to nie tylko drożdżowa buła z marmoladą, a mnogość lokalnych wariacji. Świat nie zawdzięcza nam pączków, choć dzisiaj można powiedzieć, że nadziewane słodkościami drożdżowe bułeczki są naszą specjalnością. W 2016 roku amerykańskie media huczały o kolejkach do polskich cukierni w USA, oprawiając relację słowami, że najprawdziwsze pączki pochodzą z Polski. No cóż, niekoniecznie... Skąd się wzięły, jaką przeszły metamorfozę i pod jakimi postaciami dzisiaj możemy je spotkać — o tym opowiedziała mi dr Magdalena Tomaszewska-Bolałek. To orientalistka, specjalistka od turystki i dyplomacji kulinarnej, marki narodowej i marketingu miejsc, kierowniczka Food Studies na Uniwersytecie SWPS. Autorka książek o kulturach kulinarnych i e-booka \"Tradycje kulinarne Polski\", zdobywczyni wielu światowych nagród w tym: wielu Gourmand World Cookbook Awards, Prix de la Littérature Gastronomique, Diamond Cuisine Award i Nagrody Magellana. Promowała kuchnię polską w Europie i Azji. Prowadzi blog oraz podcast Kuchniokracja. Zapusty, czyli jak przygotować żołądek na post W czasach staropolskich okres uczt i zabaw nazywano zapustami, a ich ostatni etap, najbardziej intensywny, mięsopustem. Zapusty (czyli karnawał) trwały od Trzech Króli do Środy Popielcowej. Jak czytamy w \"Tradycjach kulinarnych Polski\", był to czas spotkań, potańcówek, przyjęć oraz wesel. Ludzie chętniej zaglądali do karczmy, a kto mógł sobie pozwolić, ten objadał się smakołykami. W kulturze wiejskiej — tłumaczy dalej specjalistka — objadanie się związane było raczej z innymi wydarzeniami niż karnawał. Mowa o świętach oraz wydarzeniach rodzinnych typu chrzest czy wesele, gdzie z czasem przyjęły się pączki, faworki i inne specjały smażone na tłuszczu, np. róże z ciasta faworkowego, racuchy, oładki, bliny, ruchanki, placki ziemniaczane, a także różne pieczone bułki smarowane tłuszczem. Co znamienne, wszystkie potrawy bez względu na region łączył element \"tłustości\". Chodziło o to, by nasycić żołądek przed okresem niedoboru — postem. Pączki nierozerwalnie związane były z okresem zapustów. Tradycja objadania się nimi w ostatni czwartek karnawału rozpowszechniła się dopiero w XIX wieku, mimo że w Polsce pączki znane były już w XII wieku. Ich historia jednak sięga znacznie dalej. Twarde smażone ciasto nadziewane słoniną znane było i u nas aż do XVI wieku, kiedy to, najpewniej za sprawą wpływów kuchni arabskiej, zaczęto eksperymentować ze słodkimi wariacjami pączka. Jednak nawet w tej wersji specjał dalece odbiegał od swojego dzisiejszego krewnego — puszystego i delikatnego. Jak tłumaczy dr Magdalena Tomaszewska-Bolałek, dawne pączki był tak twarde, że można było podbić nimi oko. Wspomina o tym Jędrzej Kitowicz w \"Opisach obyczajów za panowania Augusta III\". Lekkość nadeszła dopiero w XVIII wieku, wtedy do ciasta na pączki zaczęto dodawać drożdże. W \"Tradycyjnej kuchni Polskiej\" przeczytać możemy, że w staropolskiej kuchni podawano pączki migdałowe nadziewane tłuczonymi orzechami wymieszanymi z białkiem jaj i wódką różaną lub cynamonową. Po pierwszym smażeniu smarowano je mieszaniną z żółtek, wódki i cukru, a następnie ponownie smażono. Co ciekawe, w \"Kucharzu doskonałym\" Wojciecha Wielądki pączkami określano także gotowane lub marynowane owoce obtoczone ciastem i smażone. Ziemniaczano-dyniowe pączki z województwa kujawsko-pomorskiego od klasycznych różni kolor samego ciasta, do którego dodaje się przecier dyniowy. Ponadto nie są charakterystycznie spłaszczone, a małe i okrągłe. Lubelskie pączki żakowolskie z wyglądu przypominają klasyczne, jednak nadzienie — powidła z antonówek — przeobraża je w absolutny fenomen. Kreple (śląska odmiana pączków) są spłaszczone, mają ciemną skórkę posypaną cukrem pudrem, a w środku słodkie nadzienie. Kolejne — pączki opatowskie z województwa świętokrzyskiego — piecze się od 1966 roku, zawsze z naturalnych składników i tą samą metodą, a nadziewa marmoladą śliwkową lub różaną (przed smażeniem). Kaszubskie pùrcle zaś są pulchne i okrągłe, a przyrządza się je tak, jak klasyczne pączki. W czym tkwi tajemnica smaku? Tej wiedzy kaszubskie gospodynie strzegą jak oka w głowie.", "url": "https://pysznosci.pl/dawnymi-paczkami-mozna-bylo-podbic-oko-teraz-w-zaleznosci-od-regionu-zaskakuja-czyms-zupelnie-innym,6992781513477088a", "category": "lubelskie", "sub_category": "Wyroby piekarnicze i cukiernicze", "phrase": "Pączki żakowolskie z powidłami antonówek"}