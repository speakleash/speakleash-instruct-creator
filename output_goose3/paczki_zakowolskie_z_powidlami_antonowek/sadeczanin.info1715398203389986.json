{"meta_description": "Dziś Tłusty Czwartek. Tradycyjnie celebrujemy to święto objadając się pączkami. Okazuje się jednak, że są takie miejsca w Polsce, w których w ostatni czwartek karnawału na stole powinny zagościć zupełnie inne smakołyki. Smakołyki tak wyjątkowe, że ich nazwy i receptury są w naszym państwie chronione prawem.", "title": "Purcie, amoniaczki i całuski. Tłusty Czwartek to nie tylko tradycyjny pączek", "content": "Tłusty Czwartek – wyjątkowy dzień, w którym obchodzimy początek ostatniego tygodnia karnawału i przygotowujemy się do nadejścia Środy Popielcowej a dalej wielkiego postu. Zwyczajowo tego dnia objadamy się pączkami i faworkami. Okazuje się jednak, że w niektórych regionach Polski cukiernie serwują pączki i smakołyki zupełnie różne od tych, które znamy na co dzień, na które przepisy przekazuje się pieczołowicie z dziada pradziada i które dzięki swojej wyjątkowości trafiły na ministerialną listę produktów tradycyjnych i regionalnych. Zobacz też: Tłusty czwartek w liczbach. Te dane są naprawdę zdumiewające Jakie łakocie na tej liście widnieją? Wymieńmy kilka.  Grochowinki kociewskie – to przysmak z województwa pomorskiego. Swoją nazwę wzięły od wyglądu. Po usmażeniu przypominają wysuszone strąki grochu lub fasoli. Ponoć różnią się od tradycyjnych faworków. Są od nich bardziej chrupiące i lekko drożdżowe w smaku.  Śląski chrustek – na liście produktów tradycyjnych od 2011 r. Wyglądem przypominają tradycyjne faworki, a jak smakują? Ponoć słodko. Pachną ciastem francuskim i cukrem waniliowym.  Pączki żakowolskie z powidłami z antonówek – tutaj nic nie trzeba tłumaczyć. Każdy może sobie wyobrazić jak… smakują. Na liście znajdziecie też pączki lubuskie, świętokrzyskie pączki opatowskie, staropolskie pączki z Ostrowa Lubelskiego.  Pùrcle kaszubskie – na liście od 2008 r. Wygląd: pulchne okrągłe pączki o brązowej skórce, kremowe wnętrze. Okazuje się też, że Tłusty Czwartek wcale nie musi być obchodzony na słodko. Są bowiem miejsca, w których tego dnia serwuje bowiem wypieki przygotowywane na bazie boczku czy słoniny. To regiony, w których w zamierzchłych już czasach ciasto pączkowe nadziewano zamiast dżemem czy konfiturą farszami mięsnymi. I tak w województwie lubuskim i łódzkim wyrabia się do dziś ciastka ze skwarek. Jeśli jednak nie przepadacie za tego typu eksperymentami, zawsze możecie sięgnąć nie po pączki a po odświętne ciasteczka: smalcówki - ciastka kręcone z maszynki wyrabiane w województwie lubuskim, amoniaczki - ciasteczka na niedzielę charakterystyczne dla województwa kujawsko-pomorskiego, całuski pszczelowolskie, którymi stoi lubelskie, drobne ciasteczka cieszyńskie wprost ze śląska i - pora na akcent lokalny - ciasteczka wyśmienite wyrabiane w Małopolsce. Z okazji Tłustego Czwartku Ministerstwo Cyfryzacji przypomina, że pełny spis takich łakoci łącznie z adresami miejsc, w których są wyrabiane znaleźć można pod adresem DANE.gov.pl w zakładce lista regionalnych i tradycyjnych produktów Jest tu aż 18 tysięcy potraw z najróżniejszych zakątków Polski. To swoistego rodzaju przewodnik po kulinarnej spuściźnie naszego kraju, do którego powinniśmy sięgać za każdym razem, gdy będziemy chcieli zwiedzić i naprawdę poznać dany region naszej ojczyzny.", "url": "https://sadeczanin.info/rozmaitosci/purcie-amoniaczki-i-caluski-tlusty-czwartek-nie-tylko-tradycyjny-paczek", "category": "lubelskie", "sub_category": "Wyroby piekarnicze i cukiernicze", "phrase": "Pączki żakowolskie z powidłami antonówek"}