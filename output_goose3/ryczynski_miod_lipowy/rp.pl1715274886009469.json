{"meta_description": "Już 59 producentów i restauratorów należy do Sieci Regionalnego Dziedzictwa Kulinarnego Dolnego Śląska.", "title": "Tradycja zagościła na talerzach", "content": "Ostatnio do grona producentów, przetwórców i restauratorów wykorzystujących, promujących dolnośląskie produkty regionalne i tradycyjne i umieszczających na nich znaczek Dziedzictwo Kulinarne Dolny Śląsk dołączyły: Gospodarstwo Rolne Kwaszarnia Kapusty i Ogórków w Karnicach k. Żmigrodu, spółka Browary Polskie ze Strzelina, do której należy wrocławski browar Profesja, oraz działająca w stolicy Dolnego Śląska restauracja Szynkarnia. Dolny Śląsk jest jednym z dziesięciu województw w Polsce należących do Sieci Regionalnego Dziedzictwa Kulinarnego. W całej Europie do sieci tej należą 43 regiony, a w nich prawie 1,5 tysiąca członków – podaje Urząd Marszałkowski Dolnego Śląska (UMWD). – Zwiększa się popularność Sieci Regionalnego Dziedzictwa Kulinarnego oraz zainteresowanie produktami regionalnymi zarówno w lokalnej, jak i europejskiej skali – mówi Ewa Mańkowska, wicemarszałek województwa śląskiego. Michał Sznajder, do którego należy gospodarstwo w Karnicach, zgłosił do Sieci Regionalnego Dziedzictwa Kulinarnego Dolnego Śląska kiszone ogórki, kapustę (także w główkach), buraczki oraz soki z kiszonych warzyw – kapusty i buraków. Browary Polskie promują poprzez nią piwo Zielarka, które powstaje na bazie słodu strzegomskiego oraz wody z wrocławskiego ujęcia. Trunek ten nawiązuje do tradycji piwowarskich, kiedy chmiel nie dominował jako główny surowiec odpowiedzialny za smak. Był nim natomiast gruit, czyli odpowiednio dobrana mieszanka ziół i suszonych owoców. Z kolei Szynkarnia korzysta z wielu produktów wytwarzanych przez małe gospodarstwa ekologiczne i przetwórnie. W restauracji jest również sklep ze specjałami dolnośląskimi. W ofercie znajdują się sery z gospodarstwa Wańczykówka, wędliny z zakładu Galicja z Niemczy czy sery kozie z Łomnicy.", "url": "https://www.rp.pl/kraj/art11063921-tradycja-zagoscila-na-talerzach", "category": "dolnośląskie", "sub_category": "Miody", "phrase": "Ryczyński miód lipowy"}