{"meta_description": "", "title": "Nasze Kulinarne Dziedzictwo 2015 - relacja | DODR Wrocław", "content": "Marony czyli jadalne kasztany, polski kwas chlebowy, pasztet w słoiku, ser górski sudecki, tradycyjne pierniki czy jagnięcina duszona z warzywami i ser kozi łomnicki zapiekany w orkiszu z sosem miodowo-porzeczkowym, to tylko niektóre z ponad pięćdziesięciu dolnośląskich produktów i dwunastu potraw zaprezentowanych podczas konkursu Nasze Kulinarne Dziedzictwo – Smaki Regionów. Konkurs został zorganizowany w sobotę 22 sierpnia, w Pasażu Grunwaldzkim we Wrocławiu. Organizatorami XV edycji konkursu był Dolnośląski Ośrodek Doradztwa Rolniczego we Wrocławiu, Polska Izba Produktu Regionalnego i Lokalnego oraz Urząd Marszałkowski Województwa Dolnośląskiego. Kulinaria to nie tylko ważny elementem dziedzictwa kulturowego, ale i promocji każdego regionu. Dolny Śląsk to wielokulturowy tygiel, w którym mieszają się smaki różnych regionów przedwojennej Polski, dawnych kresów wschodnich, a także kuchnia niemiecka, czeska, żydowska, łemkowska, ukraińska czy bałkańska. Celem konkursu, który odbył się w sobotę w Pasażu Grunwaldzkim jest zidentyfikowanie, poszukiwanie i gromadzenie wiedzy na temat produktów specyficznych, charakterystycznych dla naszego regionu, które mogą stać się jego wizytówką, a także upowszechnianie tej wiedzy. Uroczystego otwarcia imprezy dokonała Wicemarszałek Województwa Dolnośląskiego Ewa Mańkowska, Magdalena Nawrocka z Pasażu Grunwaldzkiego i Dyrektor Dolnośląskiego Ośrodka Doradztwa Rolniczego we Wrocławiu Ryszard Czerwiński. Uczestników konkursu, gości i odwiedzających Pasaż powitała również Wicewojewoda Dolnośląska Joanna Bronowicka, Przewodnicząca Sejmiku Województwa Dolnośląskiego Barbara Zdrojewska i Członek Zarządu Województwa Dolnośląskiego Tadeusz Samborski. Odwiedzający w sobotę Pasaż Grunwaldzki we Wrocławiu mogli spróbować regionalnych i tradycyjnych produktów z Dolnego Śląska, prezentowanych w punkcie degustacyjno-informacyjnym. Wszystkie te produkty zostały nagrodzone w poprzednich edycjach konkursu, otrzymały prestiżową ogólnopolską nagrodę Perła lub zostały wpisane na Listę Produktów Tradycyjnych prowadzoną przez ministra rolnictwa. Na stole królowały wędliny z przetwórni „Pod bukami”, kozie sery z Goliszowa, ciasteczka z mąki z kasztanów jadalnych, konfitura z zielonych orzechów czy jabłka z Maciejowego Sadu. Komisje konkursowe oceniły pięćdziesiąt cztery regionalne produkty, wystawione przez czterdziestu producentów oraz dwanaście dań i potraw regionalnych przyrządzonych przez zespoły gastronomiczne. Przyznano następujące nagrody i wyróżnienia: • wyróżnienie – Masło ekstra wytwarzane w górowskiej mleczarni od 1900 roku, Spółdzielnia Mleczarska Demi w Górze • nagroda główna w podkategorii – Miód spadziowy ze spadzi liściastej, Pasieka „Miód od Turka”, Maciej Turek, Niemcza • nagroda główna w podkategorii – Sok z kiszonej kapusty W. Sznajder z Doliny Baryczy, Gospodarstwo Rolne, Kwaszarnia Kapusty i ogórków, Michał Sznajder, Karnice Jedenastu laureatów poprzednich edycji ubiegało się o nominację do ogólnopolskiej nagrody Perła 2015, wręczanej podczas Wielkiego Finału Konkursu w czasie Międzynarodowych Targów Spożywczych Polagra Food w Poznaniu. I miejsce:  Kaffee Bistro Cynamonowa Radków, za pasztet barani z powidłami śliwkowymi na ostro oraz jagnięcinę duszoną z warzywami  II miejsce:  Gospodarstwo Rolne Katarzyna i Krzysztof Ciciała, Kamieniec Ząbkowicki za Kisto oraz Karkosiaki  III miejsce:  Culinary Solition Bielany Wrocławskie za ser kozi łomnicki zapiekany w orkiszu z sosem miodowo-porzeczkowym oraz śląskie niebo 2015 Na zakończenie Wiesław Szeląg z Polskiej Akademii Sztuki Kulinarnej dodatkowo przyznał specjalne wyróżnienie dla najlepszego regionalnego produktu – Piwo Sobótka Górka 16.", "url": "https://www.dodr.pl/page/aktualnosci/zapowiedz/nasze-kulinarne-dziedzictwo-2015-relacja", "category": "dolnośląskie", "sub_category": "Miody", "phrase": "Ryczyński miód lipowy"}