{"meta_description": "", "title": "DOLNY ŚLĄSK > Rozwój Obszarów Wiejskich > Aktualności Wydział Obszarów Wiejskich", "content": "Targi AGROTRAVEL to najważniejsza wyspecjalizowana impreza wystawiennicza w Polsce, która integruje branżę turystyczną z obszarów wiejskich Polski i Europy. Targi są doskonałą okazją do prezentacji i promocji oferty wypoczynkowej na wsi. To także promocja turystyki kulinarnej, związanej z produktami tradycyjnymi i regionalnymi. Targom każdego roku towarzyszy jarmark rękodzielnictwa i wyrobów artystycznych, oraz stoiska z regionalnymi i tradycyjnymi produktami kulinarnymi. W tegorocznej ósmej edycji Międzynarodowych Targów Turystyki Wiejskiej i Agroturystyki AGROTRAVEL w dniach 8-10 kwietnia Województwo Dolnośląskie reprezentowały następujące firmy: - Spiżarnia Miodowa – Ewa Migocka Producent miodu odmianowego oraz mieszanek miodowo-ziołowych między innymi z pokrzywą, maliną, owocami dzikiej róży. Produkcja i pozyskiwanie składników (miodu i ziół) odbywa się wyłącznie w czystych rejonach Dolnego Śląska. Ryczyński miód lipowy został zgłoszony na listę produktów tradycyjnych. Na stoisku, oprócz degustacji miodów, odbywała się prezentacja sprzętu pszczelarskiego oraz krótkie prelekcje dla dzieci, skąd się bierze miód. Spiżarnia Miodowa należy do Sieci Dziedzictwa Kulinarnego Dolnego Śląska. - Stowarzyszenie Lokalna Grupa Działania Kwiat Lnu Lokalną Grupę Działania reprezentowało Stowarzyszenie na Rzecz Rozwoju Chełmska Śląskiego „Tkacze Śląscy”. Pani Teresa Sobala – Prezes Stowarzyszenie przedstawuła bogatą ofertę wyrobów z polskiego lnu, produkowanych w Kamiennej Górze, miejscowości będącej kolebką tradycji lniarskiej. Miasto może pochwalić się statusem czołowego ośrodka produkcji tkanin lnianych. - Gospodarstwo Rolne Kwaszarnia Kapusty i Ogórków Michał Sznajder Rodzinne gospodarstwo rolne z Karnic koło Żmigrodu zajmuje się tradycyjną uprawą ogórków, kapusty, buraczków oraz kiszeniem tych produktów w sposób tradycyjny. Gospodarstwo Rolne należy do Sieci Dziedzictwa kulinarnego Dolnego Śląska. Przedstawiciele firmy zaprezentowali również bogatą ofertę turystyczną Doliny Baryczy, w tym również wypoczynkowo-edukacyjną na Stawach Milickich. - Stowarzyszenie LGD QWSI Lokalna Grupa Działania „Qwsi” jest stowarzyszeniem powołanym do życia w 2008 r. przez sześć gmin powiatu ząbkowickiego (Bardo, Ciepłowody, Kamieniec Ząbkowicki, Ząbkowice Śląskie, Ziębice, Złoty Stok). Działalność Stowarzyszenia polega szczególnie na nieustającej promocji regionu, m.in. poprzez realizację przedsięwzięcia – „Ziemia Ząbkowicka region znany i lubiany przez turystów”. Podczas targów Agrotravel stoisko LGD reprezentował Pan Krzysztofa Boksa z pracowni artystycznej Boksa. W pracowni powstają piękne anioły, donice, kafle ceramiczne oraz rzeźby w drewnie. - WR Ceramika s.c. J.K. Rutyna Firma WR CERAMIKA S.C. J.K. Rutyna bazuje na ponad 35 letnim doświadczeniu w produkcji ceramicznej (rok powstania 1978). Wyroby są ręcznie malowane w unikatowe motywy roślinne i kwiatowe, a także w tradycyjne bolesławieckie stempelkowe wzory.  - Pracownia Ceramiki Artystycznej „Szynol” W pracowni, zlokalizowanej w Pasikurowicach koło Wrocławia tworzone są obiekty rzeźbiarskie i użytkowe do wnętrz mieszkalnych, sakralnych, ogrodów i budynków użyteczności publicznej. Są to: rzeźby, mozaiki, lampy, donice, fontanny oraz okazjonalne upominki. W pracach łączone są różne rodzaje mas ceramicznych i szkliw ze szkłem, metalem i drewnem. Przy pracowni działa również Autorska Galeria Ceramiki, w której prezentowane są prace, organizowane są również warsztaty ceramiki dla dzieci i dorosłych. - „Eko Ar” „Eko Ar” w rozwinięciu Ekologiczna Aronia, to rodzinna firma zajmująca się przetwarzaniem i propagowaniem aronii, a także sprzedażą produktów z tych owoców. Surowiec pozyskiwany jest z własnego ekologicznego gospodarstwa, z blisko 20-hektarowej plantacji. Ponad 40 tysięcy krzewów aronii rośnie na zboczach Gór Orlickich, nieopodal Kudowy-Zdroju. „Eko-Ar” w swojej ofercie ma produkty o wysokich walorach zdrowotnych i smakowych – soki, syropy, dżemy, susze, a także owoce kandyzowane i otoczone czekoladą.", "url": "https://umwd.dolnyslask.pl/obszarywiejskie/aktualnosci-wydzial-obszarow-wiejskich/artykul/dolny-slask-na-targach-agrotravel-2016/", "category": "dolnośląskie", "sub_category": "Miody", "phrase": "Ryczyński miód lipowy"}