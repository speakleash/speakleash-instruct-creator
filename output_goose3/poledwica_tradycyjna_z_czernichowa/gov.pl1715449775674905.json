{"meta_description": "Produkt wpisany na listę produktów tradycyjnych w dniu 2018-02-27\nW kategorii Produkty mięsne\nW województwie woj. małopolskim", "title": "Polędwica tradycyjna z Czernichowa - - Portal Gov.pl", "content": "Wędzonka otrzymywana z polędwicy wykrojonej ze schabu, w siatce, bez kości. Zewnętrzna jasnobrązowa do ciemnobrązowej. Na przekroju barwa mięsa jasnoróżowa. Na obrzeżach śladowe ilości kremowego tłuszczu. Zapach charakterystyczny dla wyrobów peklowanych, wędzonych w naturalnym dymie z wyczuwalnym aromatem przypraw. Tradycje wytwarzania wędlin w Liszkach i Czernichowie sięgają okresu II wojny światowej. Był to trudny czas, z uwagi na to, że tamtejsi masarze nie mieli przyzwolenia na legalną sprzedaż swoich wyrobów. Jednak pomimo ciągłych utrudnień wędliny były dalej wyrabiane i sprzedawane. Trudności z zaopatrzeniem w wyroby mięsne Krakowa i okolic, tym bardziej budowały legendę i reputację wędlin z Liszek i Czernichowa. Po II wojnie światowej nastąpił rozkwit działalności masarskich. W tym okresie rozpoczęły działalność zakłady wędliniarskie, w tym Gminna Spółdzielnia „Samopomoc Chłopska” w Liszkach i Czernichowie. Tutaj oficjalnie zatrudniano masarzy i przyuczano do zawodu, którzy rozwijali produkcję kiełbas i wędlin bazując na starych, tradycyjnych recepturach. Do wyrobu m.in. wędzonej polędwicy wytwarzanej w Gminnej Spółdzielni „Samopomoc Chłopska” w Czernichowie mięso pozyskiwane było przez wykrawanie kawałków ze schabu, ze zwierząt od okolicznych rolników. Mięso marynowano przez okres 2 tygodni, w temperaturze ok. 4-6°C. Po wyjęciu z marynaty polędwice umieszczano w siatce wędzarniczej i zawieszano na drążkach wędzarniczych. Wędzenie polędwicy odbywało się w tradycyjnej wędzarni opalanej drewnem liściastym (w zależności od dostępności: buk, olcha, śliwa, wiśnia, jabłoń, czereśnia) oraz w zależności od wielkości polędwicy. Średni czas wędzenia wynosił ok. 3 godziny. Po uwędzeniu polędwice przenoszono do chłodni i przechowywano maksymalnie przez 14 dni.", "url": "https://www.gov.pl/web/rolnictwo/poledwica-tradycyjna-z-czernichowa", "category": "małopolskie", "sub_category": "Mięso świeże oraz produkty mięsne", "phrase": "Polędwica tradycyjna z Czernichowa "}