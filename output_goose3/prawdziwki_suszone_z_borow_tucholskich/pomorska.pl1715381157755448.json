{"meta_description": "Kujawsko-pomorscy grzybiarze chwalą się już dużymi zbiorami, a sanepid ostrzega przed zatruciami. W ubiegłym roku w naszym regonie było jedno zatrucie muchomorem i to celowe.", "title": "Sezon grzybowy 2023 w Kujawsko-Pomorskiem. W Borach Tucholskich sypnęło kurkami. Zobacz wideo", "content": "Kujawsko-pomorscy grzybiarze chwalą się już dużymi zbiorami, a sanepid ostrzega przed zatruciami. W ubiegłym roku w naszym regonie było jedno zatrucie muchomorem i to celowe. - Dzieje się w Borach! - cieszy się pan Tomasz z Bydgoszczy. - Kanie, czarne łepki, prawdziwki, kurki, zajączki, koźlaki, maślaki. Sporo robaczywych, ale w dwie godziny zebrałem blisko dwieście sztuk! - Okolice Okonin Nadjeziornych to grzybowe eldorado – dodaje pan Marcin, również z Bydgoszczy. - Dzięki opadom deszczu, w lasach jest grzybów jak jesienią. Nie tylko kurki, ale mnóstwo kozaków, pojawiły się też piękne prawdziwki. A najciekawsze, że już pod koniec lipca mogłem w wielu miejscach zbierać podgrzybki. Było ich więcej niż w niejednym wrześniu w poprzednich latach. - U nas długo musi popadać, żeby pojawiły się grzyby – ubolewa pani Magdalena z Górzna w powiecie brodnickim. - Górznieńskie lasy zwykle przyciągają wielu grzybiarzy, ale w tym roku było tu wyjątkowo sucho. Krzewy jagód są brązowe. Ostatnie deszcze trochę zwilżyły ściółkę, ale stanowczo za mało na grzyby. - Często zbieram grzyby w Startowicach na stokach doliny Wisły, ale w miniony weekend znalazłam tylko cztery koźlaki – potwierdza grzybiarka ze Świecia. - Trzeba poczekać na jeszcze więcej deszczu albo szukać grzybów na równinach, gdzie jest więcej wilgoci. Trochę więcej grzybów znalazłam w okolicach Jeżewa, też w powiecie świeckim. Im bliżej Borów Tucholskich, tym więcej w koszyku. Początek sezonu grzybowego oznacza więcej pracy dla grzyboznawców. Ich porady można zasięgnąć w Wojewódzkiej Stacji Sanitarno-Epidemiologicznej przy ul. Kujawskiej w Bydgoszczy. Przyjmują od poniedziałku do piątku w godzinach 8 - 13. W pełni sezonu grzybowego porady szuka tu od kilku do kilkunastu osób dziennie. Najczęściej mylą lisówkę pomarańczową z kurką. Po śmiertelnych zatruciach muchomorem sromotnikowym, o których pisaliśmy przed laty, liczba zatruć grzybami w naszym województwie spadła. W ubiegłym roku było jedno. - Po spożyciu suszonych kapeluszy muchomora czerwonego – uściśla sanepid. - Było to świadome spożycie grzyba, w ramach medycyny alternatywnej, celem osiągnięcia efektu halucynogennego. Pierwsze objawy zatrucia grzybami mogą pojawić się już po kilku godzinach od ich zjedzenia. - Jednak, w zależności od rodzaju grzyba, symptomy zatrucia potrafią wystąpić nawet po kilkunastu godzinach od ich spożycia – uczula sanepid. - Rodzaje objawów oraz ich intensywność zależą od predyspozycji organizmu oraz ilości spożytych toksyn. Do najczęstszych objawów zaliczają się: nudności, wymioty, ból brzucha i głowy oraz podwyższona temperatura ciała. W razie zatrucia sanepid radzi od razu sprowokować wymioty i wezwać pomoc medyczną. - Osobie z objawami zatrucia nie należy podawać mleka i alkoholu, ponieważ płyny te przyśpieszają przenikanie toksyn do krwiobiegu – uczula Inspekcja.", "url": "https://pomorska.pl/sezon-grzybowy-2023-w-kujawskopomorskiem-w-borach-tucholskich-sypnelo-kurkami-zobacz-wideo/ar/c8-17783907", "category": "pomorskie", "sub_category": "Inne produkty ", "phrase": "Prawdziwki suszone z Borów Tucholskich"}