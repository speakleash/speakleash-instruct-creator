{"meta_description": "Makowe lato", "title": "Publikacje - Makowe lato", "content": "Nagroda przyznana za stworzenie i prowadzenie nietypowej oferty turystycznej na terenie ogrodu zielnego Makowisko w Siennie. Makowe Lato, to marka promująca lokalne zasoby w ramach dziedzictwa niematerialnego, w zakresie botaniki, wiedzy na temat przyrody, ziół, roślinnej kuchni i tradycji regionu. Projekt powstał w 2015 roku, a jego inauguracją stało się uczestnictwo w lokalnym targu Frymark bydgoski - promowanie ziołowych produktów pochodzących z własnych upraw (Makowisko, Sienno) oraz propagowanie wiedzy na temat botaniki regionalnej. W 2019 roku jeden z produktów – Polanka – herbatka z macierzanki, został wpisany na Listę Produktów Tradycyjnych przez Ministerstwo Rolnictwa i Rozwoju Wsi z Departamentem Promocji i Jakości Żywności. Wśród wyróżnionych produktów znalazła się także kompozycja zielna w herbatce Leśna Nimfa, za którą otrzymaliśmy wyróżnienie podczas XVII edycji konkursu w 2017 roku „Nasze Kulinarne Dziedzictwo – Smaki Regionów” w Minikowie, a także herbatka Dziki Ogród wyróżniona 1 nagrodą podczas VII edycji konkursu „Smaki Trzech Dolin” organizowanego przez LGD Trzy Doliny, 2016 rok. Makowe Lato to także ogród zielny Makowisko, który znajduje się w Siennie. Stacjonarna baza roślin zielnych i prozdrowotnych pozwala prowadzić sezonowe warsztaty zielarskie. Dotychczas w tego rodzaju zajęciach udział wzięło już kilkuset uczestników (dzieci i dorośli). Pod egidą Makowe Lato organizowane są też spacery botaniczne oraz warsztaty plenerowe dla grup zorganizowanych i indywidualnych odbiorców. Tego typu zajęcia organizowane podczas sezonu wegetacyjnego roślin odbywają się na obszarach wiejskich (Kozielec, Żołędowo, Solec Kujawski, Kruszyn Krajeński, Dobrcz, Minikowo, Sienno, Ostromecko, Luszkowo) oraz miejskich (Bydgoszcz, Toruń). Podczas spacerów botanicznych uczestnicy poznają lokalne zasoby przyrodnicze i historyczne w zakresie lokalnej botaniki i tradycji regionalnych. Tematyka zdrowego życia, zielarstwa, czy naturalnych zasobów przyrodniczych cieszy się ciągle rosnącym zainteresowaniem zarówno mieszkańców województwa jak i turystów podróżujących po Polsce. Cieszymy się i jesteśmy dumni z naszego dziedzictwa i zasobów przyrodniczych regionu, w którym prowadzimy edukację i promocję natury.", "url": "http://www.makowelato.com/publikacje.html", "category": "kujawsko-pomorskie", "sub_category": "Inne produkty", "phrase": "Polanka - herbatka z macierzanki"}