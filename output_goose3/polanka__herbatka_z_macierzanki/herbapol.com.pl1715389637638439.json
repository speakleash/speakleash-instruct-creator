{"meta_description": "", "title": "Herbapol", "content": "Macierzanka piaskowa, znana także pod potocznymi nazwami: cząberek, cząber leśny, macierzanka pospolita, dziki tymianek czy dzięcielnica, jest gatunkiem kwitnącej rośliny z rodziny jasnowatych (Lamiaceae). Występuje w licznych odmianach w umiarkowanych i chłodnych strefach Europy, północnej Afryce, Azji oraz Ameryce Północnej. W Polsce rośnie pospolicie na całym niżu, w lasach sosnowych, na suchych polanach czy stanowiskach piaszczystych – stąd nazywana jest „piaskową”. Macierzanka to wieloletni, drobny krzew, charakteryzujący się silnie płożącymi pędami i pnącymi się łodygami o długości do 15 cm. Jej owalne, zimozielone liście mają 3-8 mm długości. Kwiaty macierzanki są liliowe, różowo-fioletowe lub czasami białe i wszystkie są osadzone w gronach. Cała macierzanka piaskowa ma bardzo przyjemny i silny zapach – od ziołowego po lekko cytrynowy, który najlepiej wyczuwalny jest po roztarciu liści. Głównym składnikiem ziela macierzanki jest olejek eteryczny zawierający liczne związki jak np. karwakrol i tymol o silnym antyseptycznym działaniu. Ponadto w zielu występują: kwasy organiczne, garbniki, flawonoidy, witamina C, sole mineralne oraz związki triterpenowe. Macierzanka tradycyjnie stosowana była od lat jako środek moczopędny, przeciwskurczowy i przeciwzapalny. Obecnie w farmakoterapii używana jest przede wszystkim jako środek o działaniu wykrztuśnym. Przetwory z macierzanki delikatnie wzmagają czynność wydzielniczą błon śluzowych górnych dróg oddechowych i pobudzają produkcję śluzu, dzięki czemu znacznie ułatwiają odkrztuszanie. Ziele macierzanki wykazuje również działanie rozkurczowe oraz pobudzające wydzielanie soku żołądkowego i wspomagające trawienie, dlatego tak chętnie sięgamy po nią w zaburzeniach czynności żołądka i jelit. Napary z ziela macierzanki stosowane zewnętrznie na skórę działają bakteriobójczo i przeciwzapalnie, a na błony śluzowe jamy ustnej i gardła także nieznacznie ściągająco.", "url": "https://www.herbapol.com.pl/podrecznik/macierzanka-piaskowa", "category": "kujawsko-pomorskie", "sub_category": "Inne produkty", "phrase": "Polanka - herbatka z macierzanki"}