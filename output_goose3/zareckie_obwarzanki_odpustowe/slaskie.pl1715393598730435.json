{"meta_description": "Oficjalny serwis Urzędu Marszałkowskiego Województwa Śląskiego w Katowicach", "title": "Produkty tradycyjne na Krakowskim Przedmieściu - Serwis Województwa Śląskiego", "content": "Ministerstwo Rolnictwa i Rozwoju Wsi oraz jedenaście urzędów marszałkowskich w dniach 26-27 czerwca 2010 roku na Krakowskim Przedmieściu 66 prezentowało produkty wpisane na Listę Produktów Tradycyjnych. W tym roku – oprócz Śląskiego – swoje stoiska promocyjne przygotowały województwa: dolnośląskie, kujawsko-pomorskie, lubelskie, lubuskie, łódzkie, mazowieckie, opolskie, podkarpackie, podlaskie i pomorskie. Organizatorzy przybliżyli mieszkańcom Warszawy polskie dziedzictwo kulinarne oraz produkty związane z tradycją prezentujących się regionów. Przedstawiciele regionów oraz producenci zaprezentowali wiedzę o pochodzeniu, historii i tradycyjnych metodach wyrobu prezentowanych produktów. Przedsięwzięcie to jest pierwszym tego typu promującym Listę Produktów Tradycyjnych i produkty na nią wpisane. Lista Produktów Tradycyjnych prowadzona jest przez Ministra Rolnictwa i Rozwoju Wsi przy współpracy z marszałkami województw od 2005 roku i do chwili obecnej wpisano na nią 746 produktów. Lista jest narzędziem promocyjno-informacyjnym, wpisywane na nią mogą być produkty, które posiadają 25-letnią udokumentowaną historię, są związane z tożsamością społeczności lokalnych oraz stanowią element dziedzictwa kulturowego regionu, w którym są wytwarzane. Województwo śląskie wprowadziło na listę 110 produktów tradycyjnych i zajmuje pierwsze miejsce w kraju. Nasz region zaprezentował na swoim stoisku m.in. chleb tatarczuch, żareckie obwarzanki odpustowe, śląskie oblaty, żur śląski, krupniok śląski, żymlok śląski (bułczankę), nec/necówkę – polędwicę w otrzewnej, cieszyńską kitę wędzoną, miód lipowo-spadziowy Ziemi Cieszyńskiej, miód rzepakowy Ziemi Cieszyńskiej, kołocze weselne śląskie i cieszyńskie, drobne ciasteczka cieszyńskie, oscypki, gołki, redykołki, bryndzę żywiecką, bundz/grudkę oraz pierniki żywieckie. Ubiegłoroczna edycja cieszyła się bardzo dużym zainteresowaniem mieszkańców stolicy oraz turystów. Lokalne media szeroko komentowały imprezę, opisując poszczególne województwa i prezentowane na ich stoiskach tradycyjne kulinarne przysmaki.", "url": "https://www.slaskie.pl/content/4056_2010-06-28?page=762&q=badanie%20mobilno%C5%9Bci", "category": "śląskie", "sub_category": "Wyroby piekarnicze i cukiernicze", "phrase": "Żareckie obwarzanki odpustowe"}