{"meta_description": "Za kościołem parafialnym w Żarkach, w sąsiedztwie targowiska znajduje się ciekawy zespół zabytkowych stodół - niecodzienna atrakcja turystyczna....", "title": "Stodoły w Żarkach", "content": "Za kościołem parafialnym w Żarkach, w sąsiedztwie targowiska znajduje się ciekawy zespół zabytkowych stodół - niecodzienna atrakcja turystyczna. Stodoły powstały na przełomie XIX i XX wieku, w skupisku, z dala od zabudowań mieszkalnych. Stara, historyczna zabudowa Żarek, miasta wiekowego i zacnego, była tak ciasna, iż nie pozwalała gospodarzom na budowanie stodół przy domach. Do dziś w centrum miasta zachował się labirynt wąskich, krętych uliczek. Pierwotnie stodoły były drewniane i kryte słomą. Niestety pożar z 1938 roku strawił budynki pełne zbiorów. Stodoły szybko odbudowano, tym razem z kamienia i cegły, a dachy pokryto dachówką. Tak niezwykłe miejsce, będące wielkim spichlerzem, sprzyjało rozwojowi handlu. Dzisiaj przy stodołach mieści się jedno z największych targowisk w regionie. Jarmark odbywa się w każdą środę i sobotę. Kupisz tu jadło, ale i sukienki czy żywe zwierzęta. Także lokalne przysmaki, jak chleb tatarczuch czy żareckie obwarzanki odpustowe, najlepiej od Pani Jadzi Plesińskiej. Wiele stoisk zlokalizowanych jest między stodołami, a niektórzy kupcy zdecydowali się nawet na wynajęcie stodoły. Żareckie stodoły są nie tylko miejscem przechowywania towarów i handlu. W 1988 roku były tłem dla filmu \"Powrót wabiszczura\". Ponadto w długie weekendy odbywają się tu folkowe \"imprezy\", jak np. Kupiecki Sąsiek. W zabytkowej stodole powstają wówczas stanowiska do sprzedaży produktów niezwykłych, czyli pamiątek z regionu: rzeźb, lepionych z gliny garnków, jaj strusich, wydmuszek, piór. Na miejscu można spróbować sera z mleka krowiego, sera z mleka koziego. Nazwa Sąsiek to nic innego jak miejsce w stodole do przechowywania siana oraz słomy, stąd taka może oryginalna nazwa tego wydarzenia. W pobliżu stodół w Żarkach warto też zwiedzić Stary Młyn - Muzeum Rzemiosła Dawnych, Pracownię EtnoJura czy Manufakturę Słodyczy, gdzie samodzielnie lepi się lizaczki. Oto lista polecanych i sprawdzonych przez nas noclegów. Tutaj znajdziesz duży wybór noclegów. Zamawiając nocleg na Booking.com za naszym pośrednictwem wspierasz naszego bloga, za co z góry dziękujemy! To pomoże nam w dotarciu do wielu ciekawych miejsc, które później chętnie Wam pokazujemy i dzielimy się z Wami naszymi doświadczeniami i informacjami. Planujesz wyjazd w te strony? Sprawdź szybko i łatwo pogodę!", "url": "https://www.polskieszlaki.pl/stodoly-w-zarkach.htm", "category": "śląskie", "sub_category": "Wyroby piekarnicze i cukiernicze", "phrase": "Żareckie obwarzanki odpustowe"}