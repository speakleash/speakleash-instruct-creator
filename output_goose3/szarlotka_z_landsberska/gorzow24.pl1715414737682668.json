{"meta_description": "Ma niezwykłą historię, przedmiot pożądania sadowników za niepowtarzalny smak – Reneta Landsberska! W sobotę 23 czerwca w parku Róż na pikniku będzie okazja do nabycia certyfikowanego drzewka.", "title": "Poznaj, polub i posadź Renetę!", "content": "W parku Róż, podczas Lubuskiego Pikniku Zdrowia i Profilaktyki od 11.00 do 16.00 na stoisku Gorzowskiego Rynku Hurtowego S.A. w cenie 35 zł dostępne będą drzewka wraz z oficjalnym certyfikatem zgodności genetycznej. Na co dzień odmiana jabłoni Renety Landsberskiej będzie również dostępna w sprzedaży na Targowisku Miejskim przy Targowej. Reneta Landsberska została wyhodowana ok. 1840 roku przez sadownika amatora Otto Burchardta i stała się popularna w całej Europie, rozsławiając tym samym przedwojenną nazwę naszego miasta. Przez ostatnie kilkadziesiąt lat w Polsce preferowane były odmiany towarowe, a landsberską zepchnięto do roli sadowniczego zabytku. Gorzowski Rynek Hurtowy razem z magistratem postanowił popularyzować rodzimą odmianę jabłoni. Pierwszy założony po wojnie w Gorzowie sad Renety Landsberskiej powstał na terenie Zespołu Szkół Ogrodniczych w Zieleńcu jesienią 2009 roku. Liczy 20 arów, na których rośnie około 250 drzew tej odmiany. Na co dzień są one pod opieką inż. Eugeniusza Wegienka i uczniów Szkoły Ogrodniczej w Zieleńcu. Zabiegi pielęgnacyjne drzew przeprowadzają lokalni sadownicy. Dzięki współpracy GRH S.A., ZSO oraz Lubuskiego Centrum Starych Odmian Drzew Owocowych sadzonki Renety Landsberskiej, wyhodowane na bazie zweryfikowanego materiału genetycznego dostępne są dla wszystkich zainteresowanych. Drzewka powinny rosnąć w miejscu nasłonecznionym. W półcieniu jabłoń Reneta Landsberska rodzi jabłka bez smaku. Jest również częściej atakowana przez choroby grzybowe. Bardzo lubi przewiew. Kiedyś sadzono ją wzdłuż dróg. Gdy owiewa ją wiatr, rzadko choruje. Jabłka Landsberskie zbiera się w połowie października. Trzeba je rwać i układać w koszach ostrożnie, bo łatwo się obtłukują. Do jedzenia są najlepsze po przechowaniu w chłodzie. Nadają się do jedzenia na surowo, na szarlotkę, wino, sok. Jabłka Reneta Landsberska i szarlotka z nich (na kruchym cieście) znajdują się na polskiej Liście Produktów Tradycyjnych. Na liście są też sok „Jabłkowy z Kałęczowa”. Jest tłoczony na zimno i pasteryzowany. Robi się go z jabłek Reneta Landsberska oraz Antonówka, Bankroft, Boskop, Champion, Jonagored, Kronselska, Szara Reneta.", "url": "http://www.gorzow24.pl/news/1/z-miasta/2018-06-21/poznaj-polub-i-posadz-renete-5091.html", "category": "lubuskie", "sub_category": "Wyroby piekarnicze i cukiernicze", "phrase": "Szarlotka z landsberską"}