{"meta_description": "W ramach akcji kulinarnie.naszemiasto.pl opisujemy smaki regionu. - U nas  chyba najbardziej znana jest  reneta landsberska  - twierdzi blogerka kulinarna Małgorzata Kijowska.", "title": "Na wypieki świetnie się nadają regionalne jabłka, a szczególnie reneta landsberska", "content": "Reneta świetnie nadaje się do wypieków i deserów - mówi Małgorzata Kijowska, blogerka kulinarna z Gorzowa. Jabłecznik z renetą To jabłko wyhodował sadownik amator, radca prawny Theodor Heinrich Otto Burchardt z Gorzowa ponad 170 lat temu. Po wojnie ludzie, którzy się osadzali na tych ziemiach, chętnie wykorzystywali wszystkie produkty z ogrodów i sadów. A renety landsberska, ze względu na walory smakowe oraz delikatność, wykorzystywane były do przygotowywania słynnego wypieku o nazwie szarlotka z landsberską. To kruche ciasto przełożone jabłkami wypiekano podczas świąt, żniw, imprez rodzinnych, zaś jego recepturę przekazywano na kursach organizowanych przez Koła Gospodyń Wiejskich.  - Jabłka tej odmiany są dość duże. To owoce deserowe, dobre do jedzenia na surowo, doskonałe jako dodatek do mięs, zwłaszcza do drobiu, wyśmienite też do racuchów, na dżemy, moszcz i oczywiście do jabłecznika - zachwala odmianę nasza kulinarna ekspertka. Pani Małgorzata proponuje, żeby renetę landsberską wykorzystać też do najprostszego jabłecznika. - Robi się go szybko i bez ceregieli. Ciasto nazywa się szarlotka sypana - opowiada blogerka i podaje ten niezwykle prosty przepis: po szklance cukru, mąki pszennej i kaszy mannej, do tego pół kostki masła, siedem jabłek, dwie łyżki cukru pudru i łyżkę cynamonu. Sypkie produkty należy zmieszać ze sobą, jabłka obrać i zetrzeć na grubych oczkach tarki. Na dno formy należy przełożyć 1/3 produktów sypkich, na to połowę startych jabłek, znów 1/3 sypkich, druga część jabłek i ostatnia część mąki z kaszą i cukrem. Na koniec na wierzch należy zetrzeć zimne masło. Ciasto pieczemy w temperaturze 180 stopni ok. 40 minut. Ale z szarlotką z renety jest pewien problem - jabłka trudno dziś dostać. Papierówki w syropie Równie popularne w naszym regionie są pierówki. Gospodynie z Janczewa (gm. Santok) zaczęły ich używać zaraz po wojnie. Przygotowywały jabłka w syropie - do dań obiadowych i jako słodycze. Do papierówek w syropie potrzeba: 5 kg jabłek, 5 l wody, 1 kg cukru i kwasek cytrynowy. Wodę, cukier i kwasek trzeba zagotować. Papierówki (raczej mniejsze) umyć, wykroić szypułki, ale ogonki zostawić. Owoce ułożyć ciasno w słoiku i zalać syropem. Pasteryzować 3-5 minut, nie dłużej, bo popękają. Jabłka w syropie są wizytówką naszego regionu! Według raportu PizzaPortal.pl, platformy internetowej, dzięki której można zamówić jedzenie z restauracjach w całym kraju, najbliższa Polakom jest kuchnia domowa. - Na pierwsze danie najczęściej w ubiegłym roku zamawiano zupę pomidorową, rosół lub tradycyjny żurek z jajkiem. Drugie danie musiało być mięsne: najczęściej wybierano kotleta z piersi kurczaka, schabowego oraz de volaille’a, który wyprzedził mielonego. Jeśli chodzi o dodatki do mięsa, to można zauważyć odstępstwo od tradycji, ponieważ najchętniej zamawiano frytki, potem ziemniaki z wody i kopytka. Więcej kulinarnych ciekawostek na naszemiasto.pl oraz serwisie Lubuskie Smaki", "url": "https://gorzowwielkopolski.naszemiasto.pl/na-wypieki-swietnie-sie-nadaja-regionalne-jablka-a/ar/c8-3547380", "category": "lubuskie", "sub_category": "Wyroby piekarnicze i cukiernicze", "phrase": "Szarlotka z landsberską"}