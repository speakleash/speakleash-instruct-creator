{"meta_description": "", "title": "Bronisławskie Smaki – w tradycyjnej Kuchni Kujawskiej - Kujawsko-Pomorski Ośrodek Doradztwa Rolniczego", "content": "„Bronisławskie Smaki” – wystawa jakich mało, gdzie na jednym stole Wigilia spotkała się z Wielkanocą. Posmakować można było zarówno potraw kojarzonych z wigilijną kolacją: Grochu z kapustą, Klusek z makiem czy Wigilijnej zupy z suszonych śliwek jak i potraw typowych dla okresu Wielkiej Nocy: Kujawioka – Wielkanocnej baby drożdżowej czy Świątecznej kujawskiej szynki z kością. Strawa codzienna, powszednia jak Gzik i Poliwka prezentowała się obok niedzielnej Czarniny kujawskiej czy Kiszczoka, który towarzyszył przedświątecznemu świniobiciu. Różnorodność przygotowanych produktów i potraw pozwoliła przejść smakowo przez cały kulinarny rok kujawskiej wsi. Od karnawału, przez przednówek, Wielkanoc aż po święta rodzinne, na Bożym Narodzeniu kończąc. 16 lutego Gminny Ośrodek Kultury w Dobrem wraz z Kołem Gospodyń Wiejskich w Bronisławiu uroczyście podsumował wspólnie realizowany projekt pt.: „Bronisławskie Smaki – w tradycyjnej Kuchni Kujawskiej” w ramach powierzonego przez Lokalną Grupę Działania jednego z grantów zbiorczego projektu pn.: „Historia, kultura, dziedzictwo lokalne w Powiecie Radziejowskim”. Gminny Ośrodek Kultury złożył projekt w odpowiedzi na ogłoszony w 2023r przez LGD „Razem dla Powiatu Radziejowskiego” konkurs mający na celu wsparcie wdrożenia operacji w ramach strategii rozwoju lokalnego kierowanego przez społeczność. Tradycyjna kuchnia kujawska od lat kultywowana jest w Bronisławiu i okolicach. W ciągu niespełna 15 lat Panie z KGW Bronisław zgłosiły i doczekały się wpisu 30 produktów na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. Stąd pomysł na „Bronisławskie Smaki”. W ramach grantu zorganizowano wystawę produktów zgłoszonych przez członkinie KGW Bronisław oraz wydano folder pt. „Bronisławskie Smaki-W tradycyjnej Kuchni Kujawskiej”, w którym Anna Patyk, przewodnicząca KGW Bronisław, opisała wszystkie 30 produktów wpisanych na Listę. W publikacji znajdziemy również informacje o miejscowości Bronisław oraz Kole Gospodyń Wiejskich z Bronisławia. Wystawie towarzyszyła oprawa muzyczna, o którą zadbały „Bronisławianki” – zespół który min. kultywuje folklor Kujaw. Wśród gości wystawy nie mogło zabraknąć osób, które uczestniczyły w procesie rejestracji produktów: specjalisty Beaty Darowskiej, który z ramienia Urzędu Marszałkowskiego Województwa Kujawsko-Pomorskiego w Toruniu bezpośrednio zajmuje się weryfikacją złożonych wniosków oraz etnografa Doroty Kalinowskiej z Muzeum Ziemi Kujawskiej i Dobrzyńskiej we Włocławku, która na przestrzeni lat służyła swoja wiedzą oraz literaturą niezbędną w procesie udokumentowania tradycyjności zgłaszanego produktu. Gościem specjalnym była Aneta Jędrzejewska – członek Zarządu Województwa Kujawsko-Pomorskiego.", "url": "https://www.kpodr.pl/bronislawskie-smaki-w-tradycyjnej-kuchni-kujawskiej-2/?print=print", "category": "kujawsko-pomorskie", "sub_category": "Gotowe dania i potrawy", "phrase": "Kiszczok"}