{"meta_description": "Kiszczok, placki z ciasta kluskowego pieczone na fajerkach i lody koronowskie są kolejnymi specjałami z województwa kujawsko-pomorskiego, które wpisane na…", "title": "Kolejne specjały na liście Produktów Tradycyjnych", "content": "Kiszczok, placki z ciasta kluskowego pieczone na fajerkach i lody koronowskie są kolejnymi specjałami z województwa kujawsko-pomorskiego, które wpisane na Listę Produktów Tradycyjnych. Łącznie z regionu zarejestrowano ponad 50 potraw, wyrobów i napojów. Kiszczok, znany też jako kiszok, kliszczanka czy żurek kiszczonka, to popularna zupa, gotowana po świniobiciu w gospodarstwach na Kujawach. Do przygotowania zupy wykorzystywano wywar po gotowaniu podrobów wieprzowych, zwłaszcza gdy pływały w nim kawałki pękniętej kaszanki. Do wywaru dodawano zakwas na żur. Na stół do kiszczoka dodawano ziemniaki ugotowane w mundurkach, które wkładano do ugotowanej zupy lub podawano oddzielnie, niekiedy z przesmażoną cebulą i skwarkami.    Placki z ciasta kluskowego pieczone na fajerkach, przyrządzano z resztek ciasta wyrabianego na kluski, najczęściej z mąki żytniej. Matki przygotowujące obiad często dawały dzieciom kawałki rozwałkowanego ciasta, aby mogły upiec sobie placki. Jednak, wbrew nazwie, placków raczej nie pieczono bezpośrednio na fajerkach, ale na boku płyty pieca kuchennego, tak aby nie spaliły się.    Lody koronowskie (z Koronowa k. Bydgoszczy) to wyrób przygotowany według dawnych receptur i z wykorzystaniem tradycyjnych maszynek. Do ich wyrobu wykorzystuje się naturalne składniki, nie dodaje się konserwantów, barwników i polepszaczy smaku. Lody produkowane są w niewielkich partiach i przeznaczone są do szybkiego spożycia. Występują w czterech smakach: waniliowym, truskawkowym, porzeczkowym i czekoladowym.    Listę Produktów Tradycyjnych prowadzi Ministerstwo Rolnictwa i Rozwoju Wsi, a figuruje na niej łącznie 1247 specjałów. Z regionu kujawsko-pomorskiego zarejestrowano 54 specjały, a najwięcej z Podkarpacia - 167, Pomorza - 149 i Śląska - 137.    Warunkiem wpisania specjałów na Listę Produktów Tradycyjnych jest wytwarzanie ich przez co najmniej pięć gospodarstw domowych na terenie województwa od co najmniej 25 lat. Produkt powinien nawiązywać do regionalnej czy lokalnej tradycji. Wniosek o wpis, wraz z dołączoną dokumentacją potwierdzającą tradycję wytwarzania produktu i opis jego przyrządzania, składa się w urzędzie marszałkowskim, gdzie sprawdza się je pod względem formalnym. Następnie wnioski są kierowane do zaopiniowania przez Polską Izbę Produktu Regionalnego i Lokalnego, a po uzyskaniu pozytywnej oceny trafiają do Ministerstwa Rolnictwa i Rozwoju Wsi. (PAP)", "url": "https://www.radiopik.pl/2,17825,kolejne-specjaly-na-liscie-produktow-tradycyjnyc", "category": "kujawsko-pomorskie", "sub_category": "Gotowe dania i potrawy", "phrase": "Kiszczok"}