{"meta_description": "", "title": "Pomorskie. Truskawka kaszubska na talerzu", "content": "Truskawka kaszubska to duma Kaszub i całego województwa pomorskiego. Jest bardzo słodka i soczysta, a najlepiej smakuje jedzona prosto z kobiałki. Kiedy jednak szefowie kuchni pomorskich restauracji biorą ją pod swój nóż, dzieje się magia. Zapytaliśmy tych najlepszych, w jaki sposób serwują ją na swoich talerzach. Sprawdź przepisy i dowiedz się, gdzie można zjeść najlepsze dania z truskawek kaszubskich w regionie pomorskim! Truskawka kaszubska (kaszëbskô malëna) jest wpisana do europejskiego systemu nazw i oznaczeń geograficznych, a co za tym idzie – aby mogła nazywać się kaszubską musi być uprawiana na bardzo wąskim obszarze. Każdy kto jej kiedykolwiek próbował, doskonale wie, że jest słodka, jędrna, soczysta, aromatyczna i ma piękny ciemnoczerwony kolor. Jej atuty to sprawka korzystnych warunków glebowych oraz kaszubskiego klimatu. Z powodzeniem można nadziewać nią pierogi, dodawać do sosów, sałatek i deserów lub zrobić pyszną, domową zupę owocową. Jeśli liczysz na odrobinę wykwintności w serwowaniu truskawki kaszubskiej – dobrze trafiłeś! Poniżej znajdziesz najlepsze przepisy pomorskich szefów kuchni. Najwięcej truskawek kaszubskich sadzą plantatorzy z okolic Chmielna, Sierakowic i Stężycy. Właśnie tam ponad sto lat temu powstały pierwsze uprawy tego przesłodkiego owocu. Co ciekawe, Chmielno poszczycić się może mianem najbardziej truskawkowej gminy w Polsce! Prawie połowa prowadzonych tam upraw uzyskała certyfikaty plantacji truskawki kaszubskiej. Truskawka kaszubska ma również swoje odmiany. Najpopularniejsze to: honeoye, senga sengana, elsanta. Najlepszym sposobem, aby spróbować wszystkich odmian są… święta truskawki kaszubskiej w regionie pomorskim! Zwykle odbywają się na przełomie czerwca i lipca. Owoc dojrzewa wówczas najszybciej, a Kaszubi zapraszają m.in. na Festiwal Truskawek Kaszubskich w Chmielnie i doroczne Truskawkobranie w Brodnicy Górnej koło Kartuz, organizowane już od 1971 roku! Czas na konkrety! Jak truskawkę kaszubską widzą pomorscy szefowie kuchni w swoich wiosenno-letnich kartach? Poznaj sprawdzone i wyśmienite przepisy na desery i dania główne z truskawką kaszubską w roli głównej! Białe szparagi z truskawkami i brązowym masłem w Białym Króliku Brzmi jak dobry plan na oryginalny deser i tak właśnie smakuje. Dzięki uprzejmości szefa kuchni Rafała Koziorzemskiego otrzymaliśmy pełny przepis na domową wersję tej wyśmienitej słodkości. Jest niemal taka sama jak w restauracji, z tą różnicą, że w Białym Króliku do zmrożenia masy używa się azotu. W domowych warunkach wystarczy zamrażarka. – Jestem przeogromnym fanem łączenia ciepłego z zimnym oraz kontrowersyjnych smaków. Podczas kolacji dla znanego w Szwajcarii malarza Pedro Martin Rojo serwowałem właśnie ten deser. Z początku sam artysta nie był do końca przekonany, ale gdy tylko go skosztował, wszystkie wątpliwości nagle rozwiały się… – mówi Rafał Koziorzemski, szef kuchni Białego Królika. Deser to połączenie truskawek, gorącego truskawkowego sosu, lodowego pyłu ze zmiksowanych, a następnie zmrożonych białych szparagów z dodatkiem białej czekolady, panna cotty z brązowym masłem oraz mięty do dekoracji. A to wszystko w anturażu rodem z Alicji w Krainie Czarów, bo taka jest filozofia hotelu Quadrille, w którym mieści się restauracja. Truskawka z kozim serem, bezą i słonym karmelem w Corrèze To propozycja dla miłośników słodko-wytrawnych połączeń. Klasyczna beza w towarzystwie musu z czekolady i koziego sera, z dodatkiem słonego karmelu, odrobiny octu balsamicznego, cytryny, lodów waniliowych i oczywiście kaszubskich truskawek – to musi się udać. Deser z truskawką kaszubską jest słodki, ale jednocześnie złamany kwasowością cytryny, więc na pewno się nie przesłodzimy. A jeżeli weźmiemy pod uwagę jeszcze miejsce, w którym znajduje się restauracja Corrèze, czyli serce Gdańska, przy samej Motławie to już mamy pewność, że czekają nas wyłącznie przyjemne doznania. Smakowe i widokowe. Od niedawna na gdańską Ołowiankę dostaniemy się przez ruchomą kładkę wybudowaną nad Motławą. Można więc udać się na spacer po romantycznych uliczkach, a następnie podziwiać architekturę wzdłuż Motławy, aby ostatecznie dotrzeć na wyśmienity deser truskawkowy do samej Filharmonii Bałtyckiej. Restauracja Filharmonia to miejsce z duszą, w którym historia łączy się z nowoczesną elegancją. Odnowione wnętrza zabytkowego budynku kryją sumę doznań smaków, zapachów i tekstur, opartych na świeżych, sezonowych produktach. Deser, który znajdziemy w karcie dań przyjemnie chłodzi i dodaje orzeźwienia. Najlepiej więc spożywać go w ciepłe dni. Ten rześki sorbet truskawkowo-miętowy został przełamany słodko-kwaśną kruszonką bezowo-cytrynową. Całość została skropiona syropem limonkowym. Doznania smakowe można porównać do tych muzycznych. Melomani będą zachwyceni! Krucha tarta ze świeżymi truskawkami, lodami waniliowymi i słonym karmelem oraz koktajl Frozen Strawberry Daquiri – Brovarnia Gdańsk Brovarnia Gdańsk to miejsce, w którym możemy wypić kufel regionalnego piwa warzonego na miejscu oraz zjeść staropolskie potrawy w nowoczesnej odsłonie. Lokal został doceniony przez polskie i zagraniczne media. Brytyjski Financial Times zachwycał się śniadaniami serwowanymi w restauracji, a The Guardian wskazał Brovarnię jako jedno z 40 najbardziej „gorących” miejsc do odwiedzenia w 2014 roku. Truskawkę kaszubską znajdziemy tu w dwóch odsłonach. Szef kuchni na deser proponuję kruchą tartę ze świeżymi truskawkami, crème pâtissière, lodami waniliowymi, słonym karmelem i sosem coulis truskawkowym. A dla miłośników orzeźwiających koktajli przygotowano Frozen Strawberry Daquiri, czyli mrożone świeże truskawki kaszubskie, biały rum oraz sok z limonki własnej produkcji. W tym miejscu można poczuć swojską atmosferę kaszubską. I chociaż budynek restauracji został wybudowany w 2006 roku, jego projekt jest wzorowany na XIX-wiecznej zabudowie. Autentyczna cegła i charakterystyczne obelkowanie dodają miejscu historycznego charakteru. Zaletą jest również ładnie zaaranżowany ogród letni z oczkiem wodnym i kołem młyńskim. Latem można więc spożywać posiłki na świeżym powietrzu, a zimą ogrzewać się przy trzaskającym kominku. W menu znajdziemy tradycyjny przysmak kaszubski – szpajzę. Jest to deser o charakterze pianki, na bazie świeżych jajek, cytryny i zmiksowanej truskawki. Całość podaje się w schłodzonych pucharkach. A jak smakuje? Jak orzeźwiająca truskawkowa… chmurka. Delikatna i bardzo aromatyczna. Smażona sielawa na maśle z truskawkami i miętą – restauracja Polskie Smaki Restauracja zlokalizowana jest w Hotelu Sheraton, czyli w ścisłym centrum Sopotu, przy samej plaży. Wartością miejsca, poza regionalną kuchnią jest z pewnością widok, rozpościerający się na sopockie molo. Wybierając restaurację Café Polskie Smaki otrzymujemy więc kwintesencję sopockiego kurortu w bardzo eleganckim wydaniu. W karcie dań znajdziemy m.in. bardzo delikatną sielawę, smażoną na maśle w doskonałym towarzystwie kaszubskich truskawek. To prosty przepis, który nie wymaga dodatkowych kombinacji, aby zachwycał nasze podniebienia. Odrobina mięty do dekoracji i smaku sprawi, że znajdziemy się w sopockim niebie. – Sekretem dania jest prostota i najlepszej jakości produkty. Sielawę zamawiamy z kaszubskich Wdzydz Kiszewskich, a truskawki z certyfikowanego gospodarstwa w Chmielnie. Używamy masła, które produkowane jest na ukwaszonej przez 4 dni śmietanie. Nuta mięty dodaje orzeźwiającego aromatu – mówi Krystian Szidel, szef kuchni restauracji Café Polskie Smaki. Gravada z pstrąga z sosem musztardowo-chrzanowym i relishem z duszonych truskawek – Eliksir Eliksir to bardzo nowoczesny lokal, łączący restaurację z koktajlbarem. Filozofią i myślą przewodnią miejsca jest tzw. foodpairing, czyli sztuka łączenia smaków. Doskonałe, a jednocześnie często zaskakujące formą połączenia smakowe to standard w Eliksirze. Poszukując kaszubskiej truskawki w eliksirowej karcie dań, natkniemy się na gravadę z pstrąga otuloną w musztardowo-chrzanowym sosie. Aromatycznym dodatkiem do dania jest relish z duszonych truskawek. Całość rozpływa się w ustach. To, co najlepsze z okolicznych jezior, pól i lasów znajdziemy w eleganckiej restauracji, położonej tuż nad jeziorem Charzykowskim w Borach Tucholskich. Lokal z widokiem na wodę zabierze nas do uroczej krainy poruszającej wszystkie zmysły. Naszą główną bohaterkę – truskawkę kaszubską znajdziemy tutaj w dość nietypowej odsłonie, jako marynatę octowo-truskawkową dla pstrąga. Całość jest podawana z sałatką z młodych ziemniaków, rzodkiewki oraz kopru. To ciekawa wersja wiosennego obiadu, na który warto wybrać się z całą rodziną. A przy okazji można odpocząć w Notera Hotel Spa przez cały weekend.", "url": "https://pomorskie-prestige.eu/kulinaria/kaszubska-truskawka/", "category": "pomorskie", "sub_category": "Napoje (alkoholowe i bezalkoholowe)", "phrase": "Sok z truskawki kaszubskiej"}