{"meta_description": "Szwajcaria Kaszubska ma co najmniej dwa skarby kulinarne - truskawkę kaszubską, której oddaje się hołd na Festiwalu Truskawek Kaszubskich i regionalne przysmaki w Checz u Kaszebe. Polecamy!", "title": "Szwajcaria Kaszubska: Festiwal Truskawek Kaszubskich i namiar na pyszny obiad w Chmielnie", "content": "Wcale nie planowałam tutaj takiego posta. Gdy jechaliśmy na Kaszuby, nawet nie wiedziałam o czymś takim jak Festiwal Truskawek Kaszubskich! Planowałam atrakcje, miejsca, atrakcje dla dzieciaków, o których możecie poczytać TUTAJ. Planowałam punkty widokowe, ogród botaniczny, wspinanie się Kaszubską Wieżę Widokową i Park Miniatur dla dzieciaków. Nigdy wcześniej nie słyszałam o Festiwalu Truskawek Kaszubskich! Wiedziałam, że Kaszuby mają swoje, świetne truskawki, ale na tym moja wiedza się kończyła. Na szczęście w naszych podróżach ZAWSZE jest miejsce na spontaniczne zmiany planów 🙂 Tak podchodzimy zarówno do podróżowania po świecie, jak i do podróżowania po Polsce. Dlatego właśnie, gdy byliśmy w Meksyku, ruszyliśmy na plantację kakaowca w Gwatemali, dlatego wylądowaliśmy w Kostaryce, a gdy ruszyliśmy na kilka dni do Dubaju, zostaliśmy w Zjednoczonych Emiratach Arabskich 3 tygodnie. Dlatego też, gdy przeczytałam w piątek w Waszych komentarzach, że w Chmielnie w sobotę odbywa się Festiwal Truskawek Kaszubskich nie trzeba było mnie namawiać! 🙂 To Wasza zasługa, bo to właśnie w komentarzach na Facebooku po raz pierwszy pojawił się ten temat! 🙂 Od razu zaczęłam sprawdzać i googlać, co i jak. Festiwal Truskawek Kaszubskich, w którym mieliśmy przyjemność uczestniczyć 10 lipca 2021, to V edycja. Głównym bohaterem Festiwalu jest oczywiście Truskawka Kaszubska, czyli Kaszëbskô Malëna. Nie jest to zwykła truskawka! Jest bardzo wyjątkowa! Truskawka Kaszubska lub Kaszëbskô Malëna jest wpisana do europejskiego systemu nazw i oznaczeń geograficznych – rozporządzeniem Komisji Europejskiej (WE) nr 1155/2009 z dnia 27 listopada 2009 r. nazwę produktu zarejestrowano jako Chronione Oznaczenie Geograficzne. Jest produktem tradycyjnym województwa pomorskiego. Truskawka kaszubska po przekrojeniu wzdłuż ma kształt serca, w poprzek – ma okrągły przekrój. Skórka jest ciemnoczerwona, lekko błyszcząca, natomiast po przekrojeniu intensywnie czerwona. W porównaniu do truskawek uprawianych w innych regionach, te kaszubskie wyróżnia większa zawartość cukru w owocach. To zasługa mikroklimatu panującego na Pojezierzu Kaszubskim – latem noce są chłodne, a dnie upalne, a truskawki… słodkie i aromatyczne i jak to mówi Maks: najlepsze truskawki, jakie kiedykolwiek jadł!!! 🙂 To właśnie Kaszubskiej Truskawce poświęcone jest całe wydarzenie – zbieraniu, jedzeniu, zajadaniu przysmaków z truskawkami przygotowanych przez lokalne Gospodynie – np. przez Koło Gospodyń Wiejskich w Paczewie. Są ciasta, ciasteczka, wypieki z truskawkami, galaretki.. Ale bez obaw – na Festiwalu znajdziecie też inne przysmaki, niekoniecznie truskawkowe i niekoniecznie słodkie – sery korycińskie z przeróżnymi dodatkami, chleb ze smalcem, wędzone ryby, przeróżne chleby. Są też stoiska czy to z lokalnymi wyrobami, czy to z ceramiką, tym razem były np. fajne mydełka – różane czy nagietkowe od Mydlarnia Inspiracja. Można kupić lokalne, kaszubskie miody , domowy syrop z kwiatów Białego Bzu. W tym roku podczas Festiwalu jednym z wydarzeń było również bicie Rekordu Polski w przygotowaniu jak największej liczby pierogów z truskawkami. Większość wydarzeń odbywała się na Stadionie Gminnym w Chmielnie przy ul. Grzędzickiego oraz na dwóch polach – U Chłopa przy ul. Wiejskiej oraz U Cioci Uli ul. Chmieleńskiej. Na oba pola ze stadionu ruszały wozy z osobami chętnymi na truskawkoRWANIE. Było też wybieranie najładniejszego truskawkowego stoiska, truskawkowej kreacji i „Królowej Truskawek Kaszubskich sezonu 2021” – konkurs dla plantatorek truskawek. Na Festiwal Truskawek Kaszubskich możecie się wybrać dopiero za rok 🙂 Ale już w najbliższych dniach czy tygodniach przyda Wam się namiar na świetne jedzenie w Chmielnie! Miejsce to Chëcz u Kaszëbë – nie zniechęcajcie się kolejkami i długim czekaniem, bo warto! Chëcz u Kaszëbë znajdziecie w Chmielnie – tuż nad Jeziorem Białym, dwa kroki od Ceramiki Neclów, u której pisałam Wam TUTAJ. To fajne miejsce na obiad, gdy zwiedzacie okolicę – czy to samochodem czy rowerem. W menu sporo ryb i tradycyjnych smaków. Wśród przystawek znajdziecie ryby w zalewie, klopsiki z leszcza w słodko – kwaśnej zalewie, śledzik z wódką czy pasta z wędzonego leszcza. Dla tych, co ryb nie lubią, w przystawkach jest jedna opcja – wiejski smalec, chleb i ogórek. Ceny 11 – 20 zł. W dziale ZUPY klasyki rosół i żurek, ale też zupa rybna i kociołek Rybaka. W daniach głównych, rybnych znajdziecie sielawę, okonia, lina, sandacza i lina w śmietanie. My jednak od razu kierujemy się do działu Dania Regionalne. Wybieramy grucholce z kapustą zasmażaną, czyli kluski ziemniaczane nadziewane mięsem (28 zł), sztompane bulwe ze szperkoma, jajkiem sadzonym i kwaśnym mlekiem (23 zł), z pierogów pierogi z gęsią i kaszą gryczaną. Dla dzieci schab z kością, ziemniaki gotowane i zasmażaną kapustę (30 zł). Kuszą mnie również plince ziemniaczane ze śmietaną i cukrem oraz tutejszy specjał – rzucanki kaszubskie – placki z piersi kurczaka, pieczarek i sera. W menu znajdziecie też dania dla dzieci z fajnymi nazwami – Coś dobrego, Nie wiem, Ja chcę mięsko i nawet danie dla.. piesków! 🙂 To wielkie wow!:) Wszystkie nasze dania okazują się bardzo smaczne! Grucholce zjadamy z przyjemnością, zagryzając kluski przyjemnie słodko-kwaśną kapustą, pierogi mają delikatne ciasto i zacny farsz, dzieci kłócą się o schabowego, więc musi być dobrze, a sztompane bulwe ze szperkoma – ziemniaki tłuczone z boczkiem są pyszne! 🙂 To była bardzo smaczna sobota w Szwajcarii Kaszubskiej! 🙂 Polecam Wam bardzo Chëcz u Kaszëbë już teraz, a Festiwal Truskawek Kaszubskich za rok! 🙂 Po więcej informacji, co robić w Szwajcarii Kaszubskiej zajrzyjcie do naszego postu o RODZINNYCH ATRAKCJACH oraz na świetną stroną www.szwajcariakaszubska.com.", "url": "https://www.tasteaway.pl/szwajcaria-kaszubska-festiwal-truskawek-kaszubskich-i-namiar-na-pyszny-obiad-w-chmielnie/", "category": "pomorskie", "sub_category": "Napoje (alkoholowe i bezalkoholowe)", "phrase": "Sok z truskawki kaszubskiej"}