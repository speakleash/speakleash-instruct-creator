{"meta_description": "W najbliższy weekend, w dniach 8-9 lipca w godz. 11.00-18.00, odbędzie się po raz piąty Święto Truskawki Kaszubskiej i Produktów Regionalnych Pomorza w Gdańsku. Po raz piąty na terenie Polskiego Związku Wędkarskiego przy ulicy Rajskiej 2. Podczas imprezy będzie można wesprzeć fundację „Pomorze Dzieciom”, która prowadzi hospicjum domowe dla dzieci. Wstęp wolny.", "title": "Dżemy, soki, pachnące owoce. W ten weekend w Gdańsku rządzi truskawka!", "content": "W najbliższy weekend, w dniach 8-9 lipca w godz. 11.00-18.00, odbędzie się po raz piąty Święto Truskawki Kaszubskiej i Produktów Regionalnych Pomorza w Gdańsku. Po raz piąty na terenie Polskiego Związku Wędkarskiego przy ulicy Rajskiej 2. Podczas imprezy będzie można wesprzeć fundację „Pomorze Dzieciom”, która prowadzi hospicjum domowe dla dzieci. Wstęp wolny. Organizatorzy przygotowali blisko 20 straganów z regionalną żywnością i rękodziełem. Kupić będzie można nie tylko truskawkę w różnych postaciach: świeżą, przerobioną na dżemy i soki. - W trakcie imprezy, oprócz degustacji i sprzedaży truskawki kaszubskiej, będzie można nabyć swojskie wędliny, sery, miody, pierogi a także pyszne ciasta przygotowane przez panie z Koła Gospodyń Wiejskich - mówi Adam Jankowski z Kaszubskiego Domku, organizatora wydarzenia. Dla miłośników rękodzieła do dyspozycji będą stoiska z piękną biżuterią oraz tradycyjnymi haftami i koronkami. Dla koneserów dobrego piwa przygotowano stoiska browaru regionalnego. - Na naszej imprezie swoje stoisko będzie miała fundacja „Pomorze Dzieciom” z Gdańska, która prowadzi hospicjum domowe dla dzieci - podkreśla Adam Jankowski. - Każda osoba, która wspomoże hospicjum otrzyma pyszne lody truskawkowe gratis! Odbędą się również warsztaty plastyczne dla dzieci oraz aukcje charytatywne na rzecz hospicjum.", "url": "https://www.gdansk.pl/wiadomosci/Dzemy-soki-pachnace-owoce-W-ten-weekend-w-Gdansku-rzadzi-truskawka,a,82390", "category": "pomorskie", "sub_category": "Napoje (alkoholowe i bezalkoholowe)", "phrase": "Sok z truskawki kaszubskiej"}