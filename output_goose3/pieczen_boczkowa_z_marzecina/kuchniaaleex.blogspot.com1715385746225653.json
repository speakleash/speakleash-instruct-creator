{"meta_description": "", "title": "Pieczeń z mielonego boczku wg Aleex", "content": "Na ten przepis trafiłam kilka lat temu i, przyznaję, zabierałam się do niego bardzo długo. Zachęcały mnie pozytywne opinie ludzi, ale jakoś nie wyobrażałam sobie dobrego boczku w wersji mielonej. Wreszcie zrobiłam. I co? Od razu pożałowałam, że zrobiłam tak późno. Okazało się, że boczek w tej wersji jest pyszny na ciepło i na zimno. Wytapia się z niego sporo tłuszczu, więc ma zdecydowanie mniej kalorii. No i świetnie smakuje. Moi bliscy zakochali się w tej pieczeni. Gdy patrzyłam, w jakim tempie pochłaniają kolejne kanapeczki z boczkiem, nie wierzyłam własnym oczom. No i teraz ciągle słyszę pytanie, kiedy następny raz? Polecam. • 2 kg surowego chudego boczku (można także wziąć 1,5 kg boczku i 0,5 kg łopatki lub karkówki) • 3 ząbki czosnku • 1 szklanka mleka • pęczek natki zielonej pietruszki • 1 łyżka duża Vegety • sól, pieprz do smaku1. Boczek skręcić przez maszynkę do mięsa przez sitko o mniejszych oczkach tak jak do mięsa mielonego.2. Czosnek obrać, przecisnąć przez praskę. Umytą natkę posiekać.3. Czosnek i natkę zmielić przez maszynkę razem z mięsem (ja zmieliłam tę partię mięsa, w którym widać było natkę, dwa razy).4. Do zmielonego mięsa dodać 1 łyżkę vegety, 1 szklankę mleka, sól i pieprz do smaku. Dokładnie wyrobić na jednolitą masę.5. Keksówkę wyłożyć folią aluminiową. Do foremki włożyć mięso. Wyrównać. Przykryć folią.6. Piec w piekarniku w temperaturze 200 stopni przez 1,5 godz. Pod koniec folię należy zdjąć, aby zapiec wierzch.7. Po upieczeniu boczek ma zwartą konsystencję, natomiast w blaszce będzie sporo wytopionego tłuszczu. Należy go odlać. Można wykorzystać do innych dań.Smacznego.", "url": "http://kuchniaaleex.blogspot.com/2010/09/pieczen-z-mielonego-boczku.html", "category": "pomorskie", "sub_category": "Mięso świeże oraz produkty mięsne", "phrase": "Pieczeń boczkowa z Marzęcina"}