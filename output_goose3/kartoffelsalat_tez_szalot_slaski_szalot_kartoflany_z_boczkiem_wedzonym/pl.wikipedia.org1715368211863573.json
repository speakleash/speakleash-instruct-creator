{"meta_description": "", "title": "Sałatka ziemniaczana – Wikipedia, wolna encyklopedia", "content": "Sałatka ziemniaczana (niem. Kartoffelsalat) – potrawa kuchni niemieckich oraz kuchni pozostających pod wpływami niemieckimi[1]. Sałatka przygotowywana jest przede wszystkim z ugotowanych i pokrojonych w kostkę ziemniaków oraz z posiekanej cebuli. Doprawiana jest olejem i octem (sokiem z cytryny[2]) lub majonezem oraz solą i pieprzem. Sałatka ziemniaczana w wersji podstawowej, zaliczana jest do potraw postnych[2]. Inne opcjonalne dodatki to: marchew, pietruszka, seler korzeniowy, ogórki marynowane lub kiszone, a nawet kiełbasa, boczek wędzony lub filety śledziowe. Wersję doprawioną majonezem przygotowuje się zwykle dzień przed podaniem. Przepis na sałatkę ziemniaczaną podał Jan Milikowski w wydanej przez siebie książce Potrawy z kartofli (1842). Lucyna Ćwierczakiewiczowa w swojej książce kucharskiej 365 obiadów (1860) podała przepis na „Sałatę z kartofli ze śledziami”[3]. Na potrawę składały się ziemniaki ugotowane w mundurkach, niemaczane śledzie, ogórki konserwowe (korniszony), cebula, oliwa, ocet, sól, pieprz i cukier[3]. Sałatka o nazwie „Kartoffelsalat” została wpisana 28 sierpnia 2006 na Listę produktów tradycyjnych Ministerstwa Rolnictwa i Rozwoju Wsi w kategorii „Gotowe dania i potrawy” w województwie opolskim[4]. Potrawa ta bywa też nazywana „szałotem śląskim” lub „szałotem kartoflanym z boczkiem wędzonym”[4]. Składają się na nią m.in. pokrojone w drobną kostkę ziemniaki, marchewki, ogórki kiszone, stopiony boczek wędzony i cebula[4]. Jak podaje Ministerstwo, sałatkę tego typu można przygotować w wersji postnej, np. zastępując ogórek kiszony i boczek wędzony selerem korzeniowym i pietruszką, a do całości dodając majonez i musztardę[4]. Zastępując zaś jedynie boczek drobno pokrojonymi śledziami w oleju otrzymuje się wersję podawaną m.in. podczas kolacji wigilijnej[4].", "url": "https://pl.wikipedia.org/wiki/Sa%C5%82atka_ziemniaczana", "category": "opolskie", "sub_category": "Gotowe dania i potrawy", "phrase": "Kartoffelsalat (też szałot śląski, szałot kartoflany z boczkiem wędzonym)"}