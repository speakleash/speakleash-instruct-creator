{"meta_description": "Szałot kartoflany z boczkiem wędzonym i ogórkiem kiszonym.", "title": "Szałot kartoflany z boczkiem wędzonym i ogórkiem kiszonym...", "content": "Ziemniaki umyć, obrać, ugotować w osolonej wodzie do miękkości. Boczek wędzony pokroić w drobną kostkę i wysmażyć na skwarki. Cebulę, ogórek kiszony i ugotowane ziemniaki pokroić w kostkę, wymieszać, zalać stopionym gorącym boczkiem wraz ze skwarkami i przyprawić do smaku solą, pieprzem i octem. Schab opłukać i pokroić na dość duże plastry, lekko pobić młotkiem do mięsa, aby ich grubość nie była mniejsza niż 8-10mm, posolić, opruszyć pieprzem, zamoczyć w rozmąconych jajach, panierować w bułce tartej. Uformowane kotlety smażyć z obu stron na rozgrzanym tłuszczu, po czym podlać niewielką ilością wody i krótko dusić pod przykryciem. Szałot kartoflany podawać na zimno lub na ciepło z dodatkiem kotleta schabowego. Śląskie kotlety schabowe podawane z szałotem kartoflanym (na zimno lub na ciepło) były jednym z najczęstszych zestawów potraw spożywanych w trakcie różnych uroczystości i spotkań rodzinnych. Tradycją w regionie Rybnika i okolic było serwowanie powyższego dania chociażby w obchody Święta Zmarłych, kiedy każda Ślązaczka przygotowywała się już wcześniej na wypadek przyjścia gości. Potrawa została sporządzona przez drużynę Koła Gospodyń Wiejskich \"Popielów-Radziejów\" podczas XIV Festiwalu Śląskie Smaki, który odbył się 16 czerwca 2019 r. w Rudach.", "url": "https://slaskiesmaki.pl/dish/1017086/szalot-kartoflany-z-boczkiem-wedzonym-i-ogorkiem-kiszonym", "category": "opolskie", "sub_category": "Gotowe dania i potrawy", "phrase": "Kartoffelsalat (też szałot śląski, szałot kartoflany z boczkiem wędzonym)"}