{"meta_description": "Bądź na bieżąco z wydarzeniami z Tarnowa, Małopolski, kraju i ze świata.\nIlustrowany kurier codzienny to gazeta internetowa, w której znajdziesz tylko\nnajciekawsze, sprawdzone newsy.", "title": "Krzysztof Ryndak z Siedliszowic najlepszym piekarzem w Polsce", "content": "Tarnów wiadomości. Mieszkaniec Siedliszowic Krzysztof Ryndak wziął udział w ogólnopolskim konkursie dla piekarzy „Master Baker”. Reprezentujący Stowarzyszenie Rozwoju Siedliszowic „u Tatara” na żywo własnoręcznie upiekł i zaprezentował siedliszowski chleb i kołacz z serem. Krzysztof oczarował jury i zgarnął tytuł najlepszego piekarza. Konkurs dla piekarzy odbywał się pomiędzy 4 a 6 października podczas Międzynarodowych Targów POLAGRA 2021 w Poznaniu. Jego organizatorem było Stowarzyszenie Polska Ekologia. Wyłonieni z kilkudziesięciu zgłoszeń piekarze mieli w swoich kategoriach upiec chleb, bułki lub ciasto drożdżowe. Krzysztof Ryndak reprezentował koła gospodyń i gospodarzy wiejskich. W swojej kategorii okazał się być najlepszym. Piekarz z Siedliszowic zajął I miejsce oraz otrzymał tytuł Master Baker. Podczas finału zaprezentował Chleb Siedliszowski oraz Kołoc drożdżowy z syrem Babci Węglowej. Wypieki zachwyciły profesjonalnych jurorów: smakiem, aromatem, miękiszem, skórką, sposobem wykonania, a także zachowaniem tradycji przepisów. To właśnie dlatego Krzysztof został zwycięzcą. Zachwycony Master Baker opowiedział nam, jakie emocje towarzyszyły mu podczas konkursu: Emocje były wielkie. Podczas pieczenia w nowym miejscu, z innych produktów i w innym piecu piekło się inaczej. Miałem mieszane uczucia co do powodzenia na tym konkursie. Co zabawne, sami jurorzy mówili, że nie wierzyli do końca, że ten chleb się uda… Do momentu aż spróbowali go podczas oceny i zobaczyłem, że kroją po drugiej kromce i myślę oho?! Cosi bedzie… – opowiadał Krzysztof Ryndak. To bardzo budujące usłyszeć coś takiego od takich znawców i profesjonalistów — podsumował Master Baker.", "url": "https://tarnow.ikc.pl/krzysztof-ryndak-z-siedliszowic-najlepszym-piekarzem-w-polsce/", "category": "małopolskie", "sub_category": "Wyroby piekarnicze i cukiernicze", "phrase": "Chleb siedliszowski"}