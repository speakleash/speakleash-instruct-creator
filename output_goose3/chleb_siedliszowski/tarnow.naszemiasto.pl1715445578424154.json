{"meta_description": "Krzysztof Ryndak nie potrzebuje wcale nowocześnie wyposażonej kuchni, by wypiekany przez niego chleb zachwycał smakiem, aromatem, konsystencją i wyglądem. Na jego piekarskim talencie poznali się już nie tylko w Siedliszowicach i okolicy, ale także jurorzy konkursu Master Barker 2021.", "title": "Najlepszy chleb w Polsce piecze Krzysztof Ryndak spod Tarnowa! Mieszkaniec Siedliszowic zdobył tytuł najlepszego piekarza w Polsce [ZDJĘCIA]", "content": "Przepis na chleb przekazała Krzysztofowi Ryndakowi, nieżyjąca mieszkanka wsi Joanna Węgiel, która była jego \"przyszywaną babcią\" Krzysztof Ryndak nie potrzebuje wcale nowocześnie wyposażonej kuchni, by wypiekany przez niego chleb zachwycał smakiem, aromatem, konsystencją i wyglądem. Na jego piekarskim talencie poznali się już nie tylko w Siedliszowicach i okolicy, ale także jurorzy konkursu Master Barker 2021. Gdy w Domu Ludowym w Siedliszowicach unosi się zapach świeżo pieczonego chleba, można być pewnym, że w kuchni rządzi Krzysztof Ryndak wraz z ekipą Stowarzyszenia Rozwoju Siedliszowic \"U Tatara\". Pracy przed świętami jest sporo. Siedliszowski wypiek to obowiązkowe pieczywo na świątecznych stołach wielu mieszkańców wioski. - Receptura nie jest tajemnicą. Używamy mąki żytniej, pszennej, zakwasu, wody, drożdży i soli. Najważniejsze jest tu jednak doświadczenie. Liczy się konsystencja ciasta, sposób jego ugniatania oraz temperatura pieczenia – opowiada Krzysztof Ryndak. W poznańskim finale konkursu na uczestników czekała olbrzymia kuchnia, wyposażona w nowoczesne sprzęty, a także składniki potrzebne do upieczenia chleba i kołacza oraz piec. - Był za dobry jak na moje wymogi, ja jestem przyzwyczajony do pieca opalanego drewnem – uśmiecha się Krzysztof. Ciasta też przygotowywał ręcznie, nie sięgając po żadne maszyny. Jurorzy kręcili głowami i mówili, że to się nie może udać. Po wszystkim przyznali, że chleb obronił się smakiem i aromatem. - Nie powiem, że wtedy łezka w oku mi się nie zakręciła – przyznaje piekarz z Siedliszowic. W marcu 2012 roku z kolegą poprosili panią Joannę, by zdradziła im przepis i pokazała jak zrobić pyszny, domowy chleb. W Domu Ludowym w Siedliszowicach postawiono piec i zaproszono babcię. - Przyszła tylko raz, by upiec chleb. Pamiętam jej słowa do dziś: „Próbujcie dotąd, aż Wam wyjdzie, bo ja już więcej Wam nie pokażę” - wspomina 34-latek. Dopiero po roku prób powiedziała, że ten w ich wykonaniu jest równie dobry. Wcześniej zawsze coś jej nie pasowało, bo Krzysztof wspólnie z kolegą próbowali przepis unowocześnić. Ostatecznie postanowili trzymać się dokładnie starej i sprawdzonej receptury. Talent do pieczenia to również zasługa babci Marysi, która od dziecka angażowała Krzyśka do prac w kuchni. Dawała mu kawałek ciasta z pierogów, a ten piekł na blasze placki. Po babci Marysi odziedziczył jeszcze inną pasję. Jako mały chłopiec pomagał jej w gospodarstwie, zwłaszcza w hodowli i karmieniu kur. Od kilku lat przy swoim domu ma własną gromadkę ptactwa. Krzysztof Ryndak pisze też scenariusze. Wraz ze Stowarzyszeniem Rozwoju Siedliszowic „U Tatara” wystawili już dwa spektakle. - Marzyło mi się, żeby pokazać na scenie to czego się dowiedziałem od przyszywanych babć, dziadków, cioci i wujków – opowiada. Ma pomysły na kolejne. Nagrodę finansową za tytuł Master Baker 2021 (2 tys. zł) zamierza przeznaczyć na zakup stroju ludowego. Chce w nim występować na konkursach, podczas których prezentuje ludowe przyśpiewki, gwarę regionalną czy opowiada gawędy. Razem z kolegami i koleżankami ze stowarzyszenia planują organizować warsztaty artystyczne, ludowe oraz pieczenia dla dzieci i młodzieży.", "url": "https://tarnow.naszemiasto.pl/najlepszy-chleb-w-polsce-piecze-krzysztof-ryndak-spod/ar/c1-8591883", "category": "małopolskie", "sub_category": "Wyroby piekarnicze i cukiernicze", "phrase": "Chleb siedliszowski"}