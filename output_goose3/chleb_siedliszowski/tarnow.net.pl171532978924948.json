{"meta_description": "Starosta tarnowski nagrodził Krzysztofa Ryndaka z Siedliszowic, który niedawno w ogólnopolskim konkursie „Master Baker 2021” zdobył tytuł najlepszego piekarza w kraju. Roman Łucarz wręczył mu dyplom gratulacyjny oraz nagrodę finansową w wysokości 2 tysięcy złotych. - Serwis informacyjny dla regionu Tarnów i okolice. Aktualności, relacje, fotoreportaże, repertuary kin oraz teatru i rozkład jazdy komunikacji miejskiej.", "title": "Najlepszy piekarz w Polsce z nagrodą od starosty tarnowskiego - Tarnów w internecie - Tarnow.net.pl - Informacje, gospodarka, rozrywka.", "content": "Konkurs odbył się w październiku ubiegłego roku podczas Międzynarodowych Targów Polagra 2021 w Poznaniu. Krzysztof Ryndak zwyciężył w kategorii „Kół Gospodyń Wiejskich”, reprezentując Stowarzyszenie Rozwoju Siedliszowic „u Tatara”. W trakcie finału, na żywo, przed kamerami własnoręcznie upiekł i zaprezentował \"Chleb siedliszowski\" i \"Kołoc drożdżowy z syrem Babci Węglowej\". Zwycięstwo zapewnił sobie naturalnym smakiem i aromatem chleba, ręcznym sposobem wyrabiania, a także zachowaniem tradycyjnych receptur. Do KGW Siedliszowice Krzysztof Ryndak należy już od kilkunastu lat. Jako członek SRS „U Tatara” działa też w grupie regionalnej, prezentującej widowiska ukazujące życie i dawne zwyczaje zachowane w jego rodzinnej wsi. Sam również zajmuje się scenariuszami do wystawianych spektakli. Jak sam mówi, „ma „kogutka”, czyli bzika na punkcie regionalizmu”. - Jeżdżę po województwie, aby z bliska przyglądać się występom regionalnych zespołów. Jest w tym coś magicznego, co powinniśmy pielęgnować - tłumaczy Krzysztof Ryndak. Mieszkaniec Siedliszowic ma również na swoim koncie wiele sukcesów związanych ze śpiewem i mówieniem gwarą. Jest zdobywcą pierwszego miejsca w konkursie gawędziarzy ludowych w 38. Przeglądzie “Krakowski Wianek” w Szczurowej, oraz pierwszego miejsca na Ogólnopolskim Festiwalu Folkloru Polskiego Sabałowe Bajania w Bukowinie Tatrzańskiej. Jest także laureatem ubiegłorocznego konkursu na gadkę - “Gadajcie, coście we wsi jadali!” w kategorii „Dorośli”, zorganizowanego przez Wydział Polonistyki Uniwersytetu Jagiellońskiego. Starosta Roman Łucarz w dowód uznania za pielęgnowanie regionalnych tradycji i dziedzictwa przekazywanego przez starsze pokolenia, a także za promowanie powiatu i ziemi tarnowskiej, wręczył Krzysztofowi Ryndakowi dyplom gratulacyjny, oraz nagrodę pieniężną w wysokości 2 tysięcy złotych. Podczas spotkania w starostwie nie zabrakło również słynnego siedliszowskiego chleba, którym Krzysztof Ryndak obdarował Romana Łucarza.", "url": "https://www.tarnow.net.pl/articles/s/i/361444", "category": "małopolskie", "sub_category": "Wyroby piekarnicze i cukiernicze", "phrase": "Chleb siedliszowski"}