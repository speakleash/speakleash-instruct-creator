{"meta_description": "Starosta tarnowski Roman Łucarz docenił i nagrodził Krzysztofa Ryndaka z powiatu tarnowskiego, który niedawno zdobył tytuł najlepszego piekarza w Polsce w ogólnopolskim konkursie „Master Baker 2021”.", "title": "Najlepszy piekarz gościł w starostwie", "content": "Starosta tarnowski Roman Łucarz docenił i nagrodził Krzysztofa Ryndaka z powiatu tarnowskiego, który niedawno zdobył tytuł najlepszego piekarza w Polsce w ogólnopolskim konkursie „Master Baker 2021”. Krzysztof Ryndak wziął udział w konkursie dla piekarzy w kategorii „Kół Gospodyń Wiejskich”. Reprezentując Stowarzyszenie Rozwoju Siedliszowic „u Tatara”, przed kamerami własnoręcznie upiekł i zaprezentował siedliszowski chleb i kołacz z serem. Zwycięstwo zapewnił sobie tradycyjnym smakiem i aromatem chleba, przywodzącym na myśl czasy dzieciństwa, oraz ręcznym sposobem wykonania, bez użycia maszyn, a także zachowaniem tradycji przepisów. Do KGW Siedliszowice Krzysztof Ryndak należy już od kilkunastu lat. Jako członek SRS „U Tatara” działa w grupie regionalnej, prezentującej widowiska, które ukazują życie i zwyczaje panujące w jego rodzinnej wsi przed laty. Sam również zajmuje się scenariuszem do wystawianych spektakli. Jak sam mówi, „ma „kogutka”, czyli bzika na punkcie regionalizmu”. – Jeżdżę po województwie, aby z bliska przyglądać się występom regionalnych zespołów. Jest w tym coś magicznego, co powinniśmy pielęgnować – tłumaczy mieszkaniec Siedliszowic.  Pan Ryndak ma na swoim koncie wiele sukcesów, związanych ze śpiewem i mówieniem gwarą. Jest zdobywcą I miejsca jako gawędziarz ludowy w 38. Przeglądzie “Krakowski Wianek” w Szczurowej, oraz I miejsca na Ogólnopolskim Festiwalu Folkloru Polskiego Sabałowe Bajania w Bukowinie Tatrzańskiej. Zwyciężył również w Konkursie na Gadkę, zorganizowanym w 2021 r., pt. “Gadajcie, coście we wsi jadali!” w kategorii „Dorośli”, organizowanym przez Wydział Polonistyki Uniwersytetu Jagiellońskiego. Starosta Roman Łucarz w dowód uznania i podziękowania za pielęgnowanie regionalnych tradycji i dziedzictwa przekazywanego przez starsze pokolenia, oraz promowanie powiatu i ziemi tarnowskiej wręczył Krzysztofowi Ryndakowi dyplom gratulacyjny, oraz nagrodę pieniężną w wysokości 2 tysięcy złotych. - Serdecznie gratuluję sukcesów i dziękuję za Pańską działalność dla regionu. Życzę dalszego rozwoju na niwie kulturalnej, jak i rozwijania pasji do kuchni regionalnej, tak aby przyszłe pokolenia mieszkańców powiatu mogły korzystać z pięknego dziedzictwa przekazanego im przez przodków. Podczas spotkania nie zabrakło również słynnego siedliszowskiego chleba, którym Krzysztof Ryndak obdarował starostę.", "url": "https://www.ryglice-okolice.pl/wiadomosci/wiadomosci-z-regionu/7477-najlepszy-piekarz-goscil-w-starostwie", "category": "małopolskie", "sub_category": "Wyroby piekarnicze i cukiernicze", "phrase": "Chleb siedliszowski"}