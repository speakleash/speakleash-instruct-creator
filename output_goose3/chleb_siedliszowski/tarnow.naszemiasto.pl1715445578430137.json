{"meta_description": "Najlepszy piekarz w Polsce nagrodzony przez starostę tarnowskiego. Chleb i kołacz Krzysztofa Ryndaka, zwycięzcy konkursu Master Baker 2021, to uczta dla podniebienia.", "title": "Najlepszy piekarz w Polsce pod nagrodę do Tarnowa przyjechał z... chlebem", "content": "Starosta tarnowski Roman Łucarz nagrodził najlepszego piekarza w Polsce. Chodzi o Krzysztofa Ryndaka z Siedliszowic, którego chleb siedliszowski oraz kołacz drożdżowy zrobiły furorę w ogólnopolskim konkursie Master Baker 2021. Krzysztof Ryndak przyjechał do Starostwa Powiatowego w Tarnowie ze swoimi specjałami: chlebem siedliszowskim i kołaczem serowym . - Lepszego nigdy nie jadłem. Myślę, że wiele pań i oczywiście panów mogłoby się od niego nauczyć – zachwala Roman Łucarz, starosta tarnowski. To właśnie siedliszowski chleb i kołacz z serem w wykonaniu Krzysztofa Ryndaka zrobił furorę w ogólnopolskim konkursie wypieku chleba Master Baker 2021. W kategorii Kół Gospodyń Wiejskich mieszkaniec Siedliszowic wywalczył tytuł najlepszego piekarza w Polsce. Jego wypieki i talent kulinarny postanowił docenić także Zarząd Powiatu Tarnowskiego. Zaprosił Krzysztofa do starostwa i wręczył mu nagrody: dyplom oraz 2 tysiące złotych. Jak podkreśla starosta Łucarz, konkurs był jedynie pretekstem do wyróżnienia mieszkańca Siedliszowic, który na swoim koncie ma również wiele zasług dla rozwoju kultury regionu. - Pan Krzysztof piecze nie tylko wspaniały chleb i kołacz. To człowiek-orkiestra, jeśli chodzi o wiedzę o tradycjach i zwyczajach naszego regionu. Wspaniale też promuje naszą ziemię tarnowską, dlatego postanowiliśmy docenić jego zasługi – podkreśla Roman Łucarz Krzysztof Ryndak jest członkiem KGW, działa w Stowarzyszeniu Rozwoju Siedliszowic „U Tatara”. Mieszkaniec Siedliszowic wsłuchuje się w opowiadania starszych ludzi, a potem przelewa ich historie na papier. Jest autorem dwóch spektakli, ma pomysły na kolejne. Występuje w konkursach, podczas których prezentuje ludowe przyśpiewki, gwarę regionalną czy opowiada gawędy. Sam nagrodzony jest nieco zaskoczony wyróżnieniem, ale nie ukrywa satysfakcji. - Na pewno wystartuję w kolejnych konkursach związanych ze śpiewem i mówieniem gwarą. Marzy mi się również, by wystawić kolejne przestawienia – podkreśla Krzysztof Ryndak", "url": "https://tarnow.naszemiasto.pl/tarnow-krzysztof-ryndak-najlepszy-piekarz-w-polsce-z/ar/c1-8677703", "category": "małopolskie", "sub_category": "Wyroby piekarnicze i cukiernicze", "phrase": "Chleb siedliszowski"}