{"meta_description": "Nalewka Onisiówka, wyrabiana przez Leszka Onisiewicza z Krzemienicy (gm. Słupsk) ma szanse zostać drugim w powiecie - po chlebie słowińskim - produktem tradycyjnym, prawnie chronionym.", "title": "Krzemienica. Miejscowa nalewka będzie chroniona", "content": "Nalewka Onisiówka, wyrabiana przez Leszka Onisiewicza z Krzemienicy (gm. Słupsk) ma szanse zostać drugim w powiecie - po chlebie słowińskim - produktem tradycyjnym, prawnie chronionym. Wniosek marszałka województwa jest już w ministerstwie rolnictwa. Odpowiedź spodziewana jest za kilka dni. Nalewka jest produktem alkoholowym na bazie spirytusu, z dodatkiem różnych gatunków miodów i tzw. hyczki czyli syropu z kwiatów czarnego bzu. Składniki są łączone w sposób naturalny, rozpuszczają się w spirytusie. Nalewka dojrzewa ok. 3 miesięcy. Po tym czasie uzyskuje bukiet i smak. Miód nadaje słodycz, a syrop lekką gorycz. - Nalewkę zaczął sporządzać 40 lat temu mój ojciec - mówi Leszek Onisiewicz. - Dokładny przepis i proporcje składników znam tylko ja. Na liście produktów tradycyjnych w województwie jest sześć wyrobów. Oprócz Onisiówki, produktem tradycyjnym ma szanse zostać dziewięć innych wyrobów z Pomorza. - Ta lista służy identyfikacji wyjątkowych produktów - mówi Magdalena Dudek z departamentu rozwoju obszarów wiejskich i ochrony środowiska Urzędu Marszałkowskiego w Gdańsku. - Na każdych targach i wystawach promujemy produkty regionalne jako wyroby Pomorza.", "url": "https://slupsk.naszemiasto.pl/krzemienica-miejscowa-nalewka-bedzie-chroniona/ar/c8-6394283", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka „onisiówka”"}