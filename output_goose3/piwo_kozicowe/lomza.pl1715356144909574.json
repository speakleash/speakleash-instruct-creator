{"meta_description": "", "title": "Piwo kozicowe najlepszym regionalnym przepisem - Łomża", "content": "Czek za pierwsze miejsce w imieniu Kazimierza Jankowskiego odebrała jego żona Alina, która z kolei zajęła drugie miejsce za zrobienie placka drożdżowego Jedyne w swoim rodzaju pyzy, jabłkowe pampuchy, piwo kozicowe …. potrawy północnego Mazowsza posiadają nie tylko unikalny smak, ale i wielowiekową tradycję. Wszystkie te cechy połączyli w swoich przepisach uczestnicy konkursu \"Zasmakuj w Łomży\". Organizowany już po raz trzeci przez Miasto Łomża we współpracy z Gminą Nowogród i Gminą Piątnica konkurs miał na celu promocję regionalnego dziedzictwa kulinarnego podtrzymującego i rozpowszechniającego miejscowe produkty i tradycyjne potrawy. - Promując miasto Łomża i cały subregion łomżyński hasłem \"Zasmakuj w Łomży\" zachęcamy do życia w naszym regionie, do pozostania w nim młodych, aby tu mogli się rozwijać. Poprzez pryzmat różnych sfer życia pokazujemy kulturę, gospodarkę, sport ale i kuchnię. Już samo hasło \"Zasmakuj w Łomży\" kojarzy się jednoznacznie ze smakiem, kulinariami, co było inspiracją do organizacji konkursu. Pokazał on, że regionalna kuchnia ma bogatą tradycję, a naszym obowiązkiem jest gromadzenie nadesłanych przepisów, aby przekazać je następnym pokoleniom poprzez wydanie książki kucharskiej – mówił prezydent Miasta Mariusz Chrzanowski dziękując jednocześnie wszystkim uczestnikom udziału w kulinarnym współzawodnictwie. Spośród 12 dań najlepsze okazało się piwo kozicowe przygotowane przez Kazimierza Jankowskiego, który w nagrodę otrzymał czek na 2000 złotych. Na podium znalazł się również przepis Aliny Jankowskiej \"Niedzielny placek\" na wyśmienitą babkę drożdżową oraz pampuchy z jabłkami Magdy Tyszki. Oceniając przepisy członkowie jury brali pod uwagę wierność tradycji zgłoszonych receptur oraz składniki, które zostały użyte do przygotowania potraw. - Placek przygotowałam według przepisu znajdującego się w mojej rodzinie od pokoleń. Jest on robiony na bazie mąki, drożdży, cukru, jajek oraz margaryny lub masła – opowiada zdobywczyni II miejsca Alina Jankowska. Konkurs pokazał, iż pomimo coraz popularniejszych na polskich stołach zagranicznych potraw nasza lokalna, tradycyjna kuchnia jest niezwykle bogata i różnorodna oraz ma nadal wiele do zaoferowania.", "url": "http://www.lomza.pl/index.php?wiad=10370", "category": "mazowieckie", "sub_category": "Napoje (alkoholowe i bezalkoholowe)", "phrase": "Piwo kozicowe"}