{"meta_description": "Produkt wpisany na listę produktów tradycyjnych w dniu 2015-07-03 w kategorii Napoje w woj. mazowieckim.", "title": "Piwo kozicowe - - Portal Gov.pl", "content": "Gmina Sterdyń położona jest na terenie województwa mazowieckiego na obszarach nadbużańskich. Przeważającą powierzchnię zajmują użytki rolne, a pozostałą duże kompleksy leśne. Mieszkańcy ww. terenów często w oparciu o produkty pozyskiwane z pobliskich lasów, które rozciągają się nad rzeką Bug, przygotowywali różne przetwory, konfitury, a nawet napoje. Jednym z popularnych przygotowywanych do dnia dzisiejszego jest piwo kozicowe. Bazuje ono na takich surowcach jak: czarne suszone owoce jałowca, chmiel, cukier, drożdże oraz woda. Na początku ususzone dojrzałe owoce jałowca ubijane są w drewnianej stępie i moczone w wodzie przez kilka godzin. Następnie całość jest gotowana, aby wydobyć odpowiedni smak i aromat. W międzyczasie zaparzany jest chmiel zalewając go wrzątkiem. Przestudzony wywar z jałowca łączony jest z chmielem i dodawany jest cukier oraz drożdże. Tak przygotowany napój pozostawiany jest do dwóch dób w temperaturze pokojowej, a następnie przelewany do antałka i przechowywany w chłodnym miejscu. Piwo kozicowe dawniej przygotowywane było na ważne uroczystości rodzinne, różne święta, a także podczas upalnych dni, gdyż schłodzone bardzo dobrze gasiło pragnienie podczas wzmożonych prac polowych. Piwo kozicowe dzięki zachowanej niezmienionej od pokoleń tej samej receptury, składników i sposobu wykonywania jest przykładem zachowania wspaniałej kultury. Tradycja przygotowywania piwa kozicowego przekazywana jest z pokolenia na pokolenie i cieszy się bardzo dużym powodzeniem i powszechnym uznaniem. Produkt wielokrotnie prezentowany był na różnego rodzaju festynach, dożynkach, gdzie został doceniony za swój wyborny smak zdobywając wiele nagród.", "url": "https://www.gov.pl/web/rolnictwo/piwo-kozicowe", "category": "mazowieckie", "sub_category": "Napoje (alkoholowe i bezalkoholowe)", "phrase": "Piwo kozicowe"}