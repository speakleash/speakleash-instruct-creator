{"meta_description": "", "title": "Odcinek 141", "content": "Potrawa 2  Placki z mąki razowej i piwa kozicowego nadziewane sałatką z gęsiny i pikantną pastą z ciecierzycy  Składniki: • 350 uduszonej lub upieczonej gęsiny bez kości • 2 cebulki • 2 ząbki czosnku • 6 suszonych śliwek • 1 pęczek natki pietruszki • 100 g sera korycińskiego • 1 łyżka majonezu • 1 szklanka mąki razowej • 1 szklanka mąki pszennej • 3 łyżki otrąb owsianych • ¼ szklanki zsiadłego mleka • ½ szklanki piwa kozicowego • 200 g ciecierzycy z puszki • 1 – 2 łyżki wędzonej papryki „chipotle” • sól, grubo mielony pieprz, • olej słonecznikowy do głębokiego smażenia  Sposób przygotowania:  1. Upieczone lub uduszone wcześniej mięso gęsie, pozbawione skóry i kości, rwiemy lub kroimy na małe kawałki. Przekładamy do miski, dodajemy pokrojone w cienkie piórka cebule, posiekany ząbek czosnku, pokrojone w cienkie paseczki suszone śliwki, posiekaną natkę pietruszki oraz starty na tarce o grubych oczkach ser koryciński. Doprawiamy solą, pieprzem i majonezem. Całość dokładnie mieszamy.  2. Placki: mąkę pszenną i razową łączymy w misce, dodajemy otręby owsiane, sól, pieprz, zsiadłe mleko i piwo kozicowe do konsystencji. Składniki dokładnie mieszamy, po czym zarabiamy ciasto na desce, podsypując mąką pszenną aż do uzyskania jednolitej, plastycznej konsystencji.  3. Z ciasta formujemy wałek, dzielimy na równe porcje. Palcami lub wałkiem formujemy cienkie placki, grubości do 0,4 cm, po czym opiekamy je z obu stron na złoty kolor na blasze lub suchej patelni o grubym dnie. Placki powinny być chrupiące na zewnątrz, a wewnątrz lekko wilgotne.  4. Ostra pasta z ciecierzycy: do naczynia przekładamy ugotowaną ciecierzycę z puszki, odsączoną, dodajemy wędzoną, ostrą paprykę „chipotle”, ząbek czosnku i oliwę. Całość miksujemy na jednolitą pastę.  5. Każdy placek smarujemy pastą z ciecierzycy, układamy sałatkę z upieczonej gęsiny i zawijamy. .  Dobra rada: ta potrawa może być przygotowana z resztek upieczonej gęsi z poprzedniego obiadu Potrawa 3  Nogi gęsie duszone w kiszonej kapuście i piwie kozicowym  Składniki: • 3 – 4 nogi gęsie • 3 ząbki czosnku • 4 – 5 ziaren jałowca • 2 cebule • 300 g kiszonej kapusty • 1 limonka • 2 szklanki piwa kozicowego • sól, grubo mielony pieprz, olej  Sposób przygotowania:  1. Oddzielamy mięso gęsie od kości, usuwając nadmiar skóry, kroimy mięso na kawałki. Doprawiamy solą i pieprzem.  2. Układamy kawałki mięsa skórą do dołu na zimnej patelni lub na dnie zimnego kociołka myśliwskiego z odrobina oleju. Podgrzewamy i smażymy na wolnym ogniu aż skórka wytopi się z tłuszczu i ładnie zarumieni. Potem obsmażamy z każdej strony na ładny złoty kolor.  3. Do podsmażonego mięsa dodajemy cebule pokrojone w kostkę, czosnek w plasterki, przesiekaną kiszoną kapustę, pokruszone nozem na desce ziarna jałowca, limonkę pokrojoną w cząstki wraz ze skórką. Wszystko razem smażymy kilka minut w wytopionym gęsim tłuszczu.  4. Kiedy kapusta ładnie się zblanszuje, dolewamy piwo kozicowe, zagotowujemy i dusimy pod przykryciem na wolnym ogniu przez 1,5 do 2 godzin.  Dobra rada: piwo kozicowe według przepisu pani Eli: gotujemy w wodzie sporą ilość rozgniecionych ziaren jałowca i szyszek chmielowych przez 30 minut, odcedzamy, studzimy do temperatury poniżej 40ºC, dodajemy miód gryczany w proporcji 0,5 l miodu na 10 l wody, cukier oraz odrobine drożdży. Trzymamy w cieple prze 1 – 2 dni, a potem w chłodnym miejscu przez 3 – 4 dni. Piwo kozicowe bardzo obficie się pieni i prawie nie zawiera alkoholu.", "url": "https://karolokrasa.pl/przepisy/odcinek-141/", "category": "mazowieckie", "sub_category": "Napoje (alkoholowe i bezalkoholowe)", "phrase": "Piwo kozicowe"}