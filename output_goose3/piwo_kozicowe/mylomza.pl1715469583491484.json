{"meta_description": "Poznaliśmy zwycięzców konkursu Zasmakuj w Łomży, który już po raz trzeci organizowany był przez Miasto Łomża we współpracy z Gminą Nowogród i Gmin", "title": "Piwo kozicowe pana Kazimierza było najlepsze [FOTO]", "content": "Poznaliśmy zwycięzców konkursu \"Zasmakuj w Łomży\", który już po raz trzeci organizowany był przez Miasto Łomża we współpracy z Gminą Nowogród i Gminą Piątnica. Jego celem była promocja regionalnego dziedzictwa kulinarnego podtrzymującego i rozpowszechniającego miejscowe produkty oraz tradycyjne potrawy. Spośród 12 ocenianych dań i potraw najlepsze okazało się piwo kozicowe, które przygotował Kazimierz Jankowski. Laureat konkursu otrzymał czek na kwotę 2 tys. zł. Na podium znalazły się również przepisy Aliny Jankowskiej \"Niedzielny placek\" na wyśmienitą babkę drożdżową oraz pampuchy z jabłkami Magdy Tyszki. - Promując miasto Łomża i cały subregion łomżyński hasłem \"Zasmakuj w Łomży\" zachęcamy do życia w naszym regionie, do pozostania w nim młodych, aby tu mogli się rozwijać. Poprzez pryzmat różnych sfer życia pokazujemy kulturę, gospodarkę, sport ale i kuchnię. Już samo hasło \"Zasmakuj w Łomży\" kojarzy się jednoznacznie ze smakiem, kulinariami, co było inspiracją do organizacji konkursu. Pokazał on, że regionalna kuchnia ma bogatą tradycję, a naszym obowiązkiem jest gromadzenie nadesłanych przepisów, aby przekazać je następnym pokoleniom poprzez wydanie książki kucharskiej – mówił prezydent Miasta Mariusz Chrzanowski dziękując jednocześnie wszystkim uczestnikom udziału w kulinarnym współzawodnictwie. Oceniając przepisy członkowie jury brali pod uwagę wierność tradycji zgłoszonych receptur oraz składniki, które zostały użyte do przygotowania potraw.", "url": "https://mylomza.pl/artykul/piwo-kozicowe-pana-kazimierza/1116953", "category": "mazowieckie", "sub_category": "Napoje (alkoholowe i bezalkoholowe)", "phrase": "Piwo kozicowe"}