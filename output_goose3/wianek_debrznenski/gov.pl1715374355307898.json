{"meta_description": "Produkt wpisany na listę produktów tradycyjnych w dniu 2007-05-18\nW kategorii Wyroby piekarnicze i cukiernicze\nW województwie woj. pomorskim", "title": "Wianek debrzneński - - Portal Gov.pl", "content": "Wygląd zewnętrzny: ciasto brązowo-złociste, dobrze wyrośnięte, uformowane w kształcie wianka, pokryte lukrem. Niewielkie wgłębienia na wierzchu ciasta są wynikiem sposobu łączenia pojedynczych jego kawałków. Kształt zewnętrzny: ciasto w kształcie wianka o średnicy 18 cm powstałego w wyniku łączenia poszczególnych kawałków ciasta. Ciasto miękkie, sprężyste o równomiernych i cienkościennych porach. Po zwolnieniu ucisku wraca do poprzedniego kształtu. Delikatna konsystencja ciasta drożdżowego i masy serowej oraz szklistego lukru bez dodatkowych aromatów daje niepowtarzalny naturalny smak i zapach. Ciasto od początku produkcji w Debrznie, tzn. od stycznia 1971 roku wyrabiane jest w tej samej drewnianej dzieży z drewna lipowego. Jego produkcja przebiega wielofazowo. Niezbędne jest wykorzystanie tzw. zaczątku w postaci zakwasu pszennego. Cukiernia, której specjalnością jest wianek debrzneński to firma rodzinna z długoletnimi tradycjami. Tak jak dawniej również i dziś członkowie rodziny posiadają wykształcenie cukiernicze. Przygoda z piekarnictwem rozpoczęła się w 1947 roku, kiedy to rodzina nabyła piekarnię w Chojnicach na ul. Młyńskiej. Rodzina utraciła tę piekarnię w 1953 roku.", "url": "https://www.gov.pl/web/rolnictwo/wianek-debrznenski", "category": "pomorskie", "sub_category": "Wyroby piekarnicze i cukiernicze", "phrase": "Wianek debrzneński"}