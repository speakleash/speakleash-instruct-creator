{"meta_description": "", "title": "Koreb - Łaskie Żywe", "content": "Może to dziwnie zabrzmi, ale dziś po raz pierwszy w sklepie zauważyłem piwo Łaskie Żywe od Koreba i od razu postanowiłem je zakupić i spróbować. Naprawdę, nigdy wcześniej, go nie zauważyłem, a może po prostu nieuważnie spoglądałem na półki sklepowe. Ale wracając do samego trunku, Łaskie Żywe ma, jak na piwo niepasteryzowane i niefiltrowane bardzo ładną, mętną barwę, zaskakująco ciekawą, jak na piwa od Koreba, pianę, wyrazisty słodowo-drożdżowy zapach i dość oryginalny smak. W smaku piwo naprawdę jest treściwe i bardzo orzeźwiające. Wysycone jest dość mocno, ale bardzo mi to pasuje w tym trunku. Piwo typowe na ciepłe dni wiosenne i letnie. Piwo jako, że jest niepasteryzowane i niefiltrowane, po zakupie możemy na dnie butelki zobaczyć dość wyraźny osad drożdżowy, po kilkukrotnym, delikatnym odwróceniu butelki, wszystko ładnie się rozprowadza po trunku. Dodatkowo, z własnego doświadczenia wiem, gdy w naszych sklepach pojawi się piwo niepasteryzowane od Koreba, to warto je pić od razu. Mimo terminu przydatności około 4 tygodni, na samym początku po rozlewie smakuje znaczniej lepiej. Butelkę Łaskiego Żywego zdobi typowa dla Koreba, bardzo podobająca mi się etykieta. Jedyne jej minusy, to brak zawartości ekstraktu i info o dacie rozlewu, w moim przypadku jest to 01.04.2012, co jest chyba dość ekscentrycznym przejawem umiłowania do Prima Aprilis, bo dziś wszystkie kalendarze, zegarki, komputery, etc. pokazują u mnie 21.03.2012. A może mi sie trafiło piwo z przyszłości? Podsumowując, Łaskie Żywe, bardzo mi zasmakowało i chętnie do niego będę wracał.", "url": "http://browarnik.blogspot.com/2012/03/koreb-askie-zywe.html", "category": "łódzkie", "sub_category": "Napoje (alkoholowe i bezalkoholowe)", "phrase": "Piwo łaskie"}