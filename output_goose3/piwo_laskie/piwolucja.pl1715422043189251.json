{"meta_description": "", "title": "Koreb American Beer. Najgorsze AIPA w moim życiu. | Piwolucja", "content": "Nie lubię jechać ani po piwach, ani po browarach. Pamiętacie, kiedy pisałem o piwach z EDI-ego? Przy tym syfie zbierało nas na wymioty. Kiedy trafiam na coś tak paskudnego, że zawartość żołądka ucieka w popłochu jeszcze przed pierwszym łykiem, poczuwam się do tego, aby sprawę nagłośnić. Browary EDI i Koreb zapisały się już na kartach historii jako jedni z najgorszych rzemieślników w kraju. AIPĘ z Łasku miałem okazję pić półtora roku temu w Poznaniu i zapamiętałem z niej tyle, że smakowała jak miks Ludwika cytrynowego z Zozolami. Drodzy Państwo, zapomnijcie o Ludwiku. To, co Koreb próbuje teraz sprzedać, to jest jakiś dramat… Wybraliśmy się z dziewczyną na pierwszą w tym roku wycieczkę rowerową po lasach. Roweru nie chowam „do piwnicy” przez cały sezon. Jeżdżę zimą, w zamieciach, deszczu, mgle i tornadach klasy F4. Zrobiło się na tyle ciepło, że można jeździć w krótkich spodenkach i koszulce. No wiosna proszę Państwa, wiosna. Jest pięknie, choć otoczenie nieco jesienne. Dłuższa przerwa na kłodach widocznych powyżej. Otwieram Koreb AIPA. Już nawet nie zabrałem ze sobą szkła, bo to piwo na nie nie zasługuje. Goszcząc ostatnio w Łodzi, miałem okazję napić się AIPA z plastikowego kubeczka do tanich win. W takie kubeczki na stoisku z „łaskimi łakociami” polewano 0,2l piwa za 3 złote. Prosto z butelek, które następnie zakrywano owym kubeczkiem, aby się zanadto nie wygazowywało, nim kolejny spragniony klient zechce zamoczyć swe usta w ichnich specjałach. Polecam innym wystawcom. Albo nie, nie polecam. Wygląda to tragicznie i jarmarcznie. Wtedy też zetknąłem się ponownie z Koreb AIPA. Poza tym również z Łaskim Żywym (słabe, ale do wypicia) i Herbowym (rozwodniona Cola z cynamonem). Nie spodziewałem się po amerykańcu niczego dobrego, jednak uznałem, że najwyżej przepłuczę nim gębę. Gorzej od EDI-ego przecież nie będzie. Nie skłamię, jeżeli napiszę, że jest to najgorsze AIPA ever! Nie znajdziecie na rynku obrzydliwszej wariacji, a pisząc obrzydliwe, mam na myśli piwo, które po powąchaniu chcesz od razu wylać. Browar EDI ma poważnego konkurenta w walce na piwa wywołujące autentyczne obrzydzenie i odruchy wymiotne! Wyobraźcie sobie, że Wasze piwo śmierdzi mieszanką koncentratu pomidorowego z resztkami rzygowin. Koncentratu, który ktoś trzymał na słońcu przez kilka dni. Kwaśny zapach skórki pomidora zmieszanej z wymiocinami. W tle majaczy jakaś cytrynka, ale nie daje rady, a właściwie podbija kwaśność koncentratu. W smaku jest tak samo źle. Absolutnie lagerowy czysty profil słodowy, piwo wodniste do granic możliwości. Do tego łyżka koncentratu pomidorowego i nic więcej. Tatra ma więcej ciała. Goryczka homeopatyczna. Pozamiatane. Zamykamy burdel. Wyobraźcie sobie, że nigdy przedtem nie mieliście styczności z tym stylem. Koreb proponuje Wam swoją wersję AIPA, która wali pomidorami i rzygami. Szybko uznalibyście, że Ci amerykanie to faktycznie piwa warzyć nie potrafią, a od takich wynalazków będziecie trzymać się z dala. Nie dość, że piwo jest paskudne, to jeszcze zapewne odstraszy kilka osób, które chciałby spróbować czegoś oryginalnego. W sumie jest oryginalne. Koncentratu w piwie jeszcze nie czułem. PS, Ale jak to? Na rowerze po piwie?!", "url": "https://piwolucja.pl/piwa-niepolecane/koreb-american-beer-najgorsze-aipa-w-moim-zyciu/", "category": "łódzkie", "sub_category": "Napoje (alkoholowe i bezalkoholowe)", "phrase": "Piwo łaskie"}