{"meta_description": "Produkt wpisany na listę produktów tradycyjnych w dniu 2014-03-28\nW kategorii Produkty mięsne\nW województwie woj. małopolskim", "title": "Boczek duszony w piwie - - Portal Gov.pl", "content": "Upieczony, wydłużony płat boczku zarumieniony z wierzchu z widoczną posypką z przypraw. Na przekroju widoczne pasy mięsa poprzerastane poziomymi warstwami tłuszczu. Z zewnątrz brązowa, możliwe ciemnobrunatne nieregularne plamy. Na przekroju różowo-kremowe pasy. Smak i zapach pieczonego mięsa i ziół kminku, majeranku i czosnku. Boczek duszony w piwie wytwarzany jest we wsi Łazy w powiecie bocheńskim, w gminie Rzezawa w Małopolsce. Wieś ta, ze względu na dobre gleby i korzystne warunki klimatyczne sprzyjające produkcji zdrowych i wysokogatunkowych surowców, posiada bogate tradycje rolnicze i hodowlane, które są wciąż kultywowane. Boczek duszony w piwie to potrawa od lat przygotowywana przez gospodynie ze wsi Łazy. Według miejscowej tradycji jest to „browarna potrawa”, ponieważ jej nieodzownym składnikiem jest piwo jasne. Potrawa ta znana była już na początku XX wieku. Zapis receptury boczku duszonego w piwie zachował się w rodzinnym zeszycie z przepisami kucharskimi, rękopis ten pochodzi z lat 50. XX wieku. Również starsze gospodynie pamiętają, jak dawniej duszono boczek w „bratrurze”, szabaśniku - piekarniku kuchni kaflowej lub po upieczeniu chleba w piecu chlebowym. Boczek duszony w piwie przygotowuje się z chudego, surowego boczku bez kości. „Boczek dokładnie oczyścić, umyć i oczyścić. Czosnek przecisnąć przez praskę i rozetrzeć z solą. Następnie dolać olej, majeranek, pieprz. Sporządzoną marynatą natrzeć dokładnie boczek i odstawić na minimum 5 godzin do lodówki. Jeszcze lepiej na całą noc. Mięso przełożyć do gęsiarki (lub naczynia żaroodpornego) zalać piwem i wstawić do piekarnika nagrzanego do ok. 160-170 stopni. Dusić pod przykryciem ok. 1,5 godziny. W tym czasie, zdjąć pokrywkę, posypać kminkiem i piec jeszcze ok. 15-20 minut.” (Wywiad etnograficzny z mieszkańcami wsi Łazy). Dawniej potrawę przygotowywano najczęściej po świniobiciu, które odbywało się w gospodarstwach kilka razy w roku. Podawano ją na świątecznym stole, np. na śniadanie wielkanocne na zimno z chrzanem do pieczywa. Boczek spożywany był także bezpośrednio po uduszeniu, na gorąco - jako danie obiadowe z kapustą zasmażaną, ogórkiem kwaszonym lub chrzanem. Potrawa ta nadal jest przygotowywana w obydwu wersjach, także na uroczystości rodzinne np. chrzciny, przyjęcia komunijne, wesela, imieniny, zjazdy rodzinne, odpusty. Ponadto boczek duszony w piwie prezentowany jest na uroczystościach gminnych, piknikach, dożynkach, kiermaszach, biesiadach i zabawach. Potrawa ta zdobyła 2 miejsce w Konkursie Nasze Kulinarne Dziedzictwo organizowanym w Nawojowej w 2009 r., a w 2011 r. zwyciężyła w VII Małopolskim Festiwalu Smaku w Tarnowie, w kategorii „Jak u mamy”. Ponadto w 2013 r. potrawa zdobyła wyróżnienie na XVI Małopolskiej Giełdzie Agroturystycznej w Krakowie.", "url": "https://www.gov.pl/web/rolnictwo/boczek-duszony-w-piwie", "category": "małopolskie", "sub_category": "Mięso świeże oraz produkty mięsne", "phrase": "Boczek duszony w piwie"}