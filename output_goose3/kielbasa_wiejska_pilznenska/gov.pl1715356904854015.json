{"meta_description": "Produkt wpisany na listę produktów tradycyjnych w dniu 2014-10-31 w kategorii Produkty mięsne w woj. podkarpackim.", "title": "Kiełbasa wiejska pilzneńska - - Portal Gov.pl", "content": "Batony w osłonkach naturalnych, odkręcane w odcinki długości ok. 65 cm i przewieszane w miejscu odkręcenia, pozostawione w zwojach. Na zewnątrz brązowa z różnymi odcieniami brązu. Dopuszczalne smugi świadczące o wędzeniu tradycyjnym. Na przekroju szary odcień mięsa tworzący tzw. „zielono-szarym” oczko, dopuszczalna różowa otoczka pod osłonką. Smak i zapach charakterystyczny dla kiełbasy z mięsa wieprzowego, niepeklowanego z mocno wyczuwalnym zapachem wędzenia oraz przypraw. Pilzno to gmina miejsko-wiejska położona w zachodnim krańcu województwa podkarpackiego, w powiecie dębickim. Ze względu na ukształtowanie terenu, w gminie tej dominują małoobszarowe gospodarstwa rolne, a łagodny klimat sprzyja uprawie roślin i pośrednio hodowli zwierząt. Wysokie pogłowie trzody chlewnej sprawiło, że tereny te znane są również z wytwarzania tradycyjnych wędlin i kiełbas, w tym kiełbasy wiejskiej pilzneńskiej. Kiełbasa ta wytwarzana jest z wykorzystaniem dawnej receptury przekazywanej z pokolenia na pokolenie. Swój wyjątkowy smak zawdzięcza wykorzystaniu do jej produkcji mięsa z wyselekcjonowanych tuczników z dodatkiem naturalnych przypraw – soli, pieprzu i czosnku oraz tradycyjnemu procesowi obróbki termicznej – wędzeniu w wędzarni opalanej drewnem. Wyselekcjonowane mięso po rozdrobnieniu i wymieszaniu z przyprawami, nadziewa się w cienkie jelita wieprzowe, przewiesza się na kiju wędzarniczym i odwiesza w przewiewnym miejscu na około 2 godziny. Następnie następuje proces wędzenia. „Wędzić należy delikatnie nad paleniskiem, aby skórka jelita nie popękała i nie wytapiał się tłuszcz. Do uzyskania ciepła w procesie wędzenia dobrze jest używać drewna bukowego lub olchowego, dla koloru i nieco zmienionego smaku kiełbasy można używać drewna owocowego np. wiśniowego” (Wywiad przeprowadzony z mieszkańcami okolic Pilzna w powiecie dębickim). Po uwędzeniu do barwy brązowej, kiełbasę należy jeszcze piec. Dopiero po wystudzeniu, gdy galaretka w miarę równomiernie zastygnie na całej długości batonu, kiełbasa wiejska pilzneńska jest gotowa do spożycia.", "url": "https://www.gov.pl/web/rolnictwo/kielbasa-wiejska-pilznenska", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa wiejska pilzneńska"}