{"meta_description": "Kiełbasa chłopska z Kazimierza...", "title": "Tradycyjne wyroby mięsne z województwa łódzkiego", "content": "Kiełbasa chłopska z Kazimierza Produkt wpisany na listę produktów tradycyjnych w dniu 2018-10-08 w kategorii Produkty mięsne w woj. łódzkim. kiełbasa chłopska z Kazimierza Wygląd: Wyrób mięsny w naturalnych osłonkach, na przekroju widoczne kawałki mięsa i tłuszczu. Kształt: Kiełbasa uformowana w pęta. Na przekroju kształt okrągły lub owalny. Rozmiar: Pęta o długości ok. 35-40 cm i średnicy od 2,5 do 3 cm. Barwa: Na zewnątrz kolor jasnobrązowy lub brązowy. Na przekroju barwa różowa lub jasnoróżowa z wyraźnie widocznymi kawałkami mięsa i tłuszczu. Konsystencja: Stała, zwarta, jędrna. Powierzchnia gładka, może być lekko pomarszczona. Po przekrojeniu plasterki zachowują swój kształt, nie rozpadają się. Smak: Typowy dla wiejskiej wędliny wędzonej i parzonej, z wyczuwalnym dodatkiem czosnku oraz pieprzu. Tradycja: Kazimierz to rolnicza miejscowość w województwie łódzkim w pobliżu Lutomierska. Na tych terenach mięso spożywano najczęściej po świniobiciu, które tradycyjnie odbywało się przed świętami lub weselami. Z wędlin wyrabiano tu głównie kaszankę i kiełbasę. Do wyrobu kiełbasy przeznaczano większość mięsa uzyskanego podczas świniobicia. „Najlepszą i najtrwalszą wędliną była kiełbasa, którą przechowywano od Wielkanocy do Zielonych Świątek” (J.P. Dekowski „Z badań nad pożywieniem ludu łowickiego, 1968). Surowe mięso na kiełbasę krojono na kawałki, solono i zostawiano w chłodnym miejscu do następnego dnia. Następnie mielono za pomocą maszynki do mięsa i w zależności od rodzaju mięsa używano siatki o grubych lub drobnych oczkach. Grubiej mielono mięso z szynki, karczku, a mięso z boczków oraz słoninę mielono drobniej. Do zmielonego mięsa dodawano wodę i rosół, przyprawy takie jak pieprz, jałowiec oraz drobno posiekany świeży czosnek i dokładnie mieszano. Wymieszaną masę nadziewano w jelita za pomocą lejka nałożonego na maszynkę do mięsa. Odkręcano co 35 - 40cm, następnie surowe kiełbasy wieszano na kilka godzin. W tym czasie przygotowywano wędzarnie. Do wędzenia używano drewna olszowego lub dębowego z okolicznych lasów. Wędzenie trwało kilka godzin. Po uzyskaniu właściwej barwy kiełbasy zabierano z wędzarni i parzono w kotle przez kilka minut, studzono i przenoszono w chłodne miejsce. Kiełbasa była już gotowa do spożycia. Do dziś kiełbasa „chłopska” z okolic Kazimierza wytwarzana jest według tradycyjnej receptury. Informacje o publikacji dokumentu Wędzonki z Księżych Młynów W dniu 27 sierpnia 2018 roku na Listę Produktów Tradycyjnych zostały wpisane w kategorii: Mięso świeże oraz produkty mięsne „Wędzonki z Księżych Młynów” (woj. łódzkie). Wędzonki z Księżych Młynów Wygląd (zewnętrzny i na przekroju)  Bryła o ciemnobrązowej barwie z widocznymi sznurowaniami wędzarniczymi, na przekroju jednolita struktura mięsa. Kształt (zewnętrzny i na przekroju) Kształt nieregularnej bryły. Na przekroju kształt nieregularnego walca. Wielkość Waga od 0,9 do 2,0 kg. Barwa (zewnętrzna i na przekroju) Na zewnątrz ciemnobrązowa, na przekroju różowa z nielicznymi białymi fragmentami. Konsystencja, „wrażenie w dotyku” Stała, ścisła i jednocześnie krucha, po przekrojeniu plastry są miękkie i soczyste, lekko wilgotne.  Smak i zapach Smak i zapach charakterystyczny dla wędzonych wyrobów mięsnych, lekko słony smak. Tradycja Księże Młyny to wieś leżąca nad Wartą w pobliżu zbiornika wodnego Jeziorsko w województwie łódzkim. Wieś ta ma charakter rolniczy i jest otoczona kompleksem lasów sosnowych. Mieszkańcy Księżych Młynów utrzymywali się głównie z pracy we własnych gospodarstwach. W okolicach świąt w każdym gospodarstwie odbywało się świniobicie. Z wyrobów wyrabianych podczas świniobicia często wyrabiano wędzonki. Wędzonki mięsne, z uwagi na konserwujące właściwości dymu, mogły być dłużej przechowywane. Mięso przeznaczone na wędzonki najpierw oddzielano od kości. \"Odejmując zaś kark od łopatki i bilu, uważać należy, aby go nie ponacinać i nie postrzępić, gdyż w takim razie nie można karku już użyć na wyrób wędliny w całym kawałku” (M. Norkowska „Spiżarnia i zapasy zimowe” Warszawa 1911,). Podzielone na odpowiedniej wielkości kawałki, mięsa z szynki tylnej, schabu, polędwicy i karczku najpierw peklowano przy użyciu mieszanki peklującej. Przed peklowaniem kawałki mięsa przeznaczone na wędzonki sznurowano, aby nadać im odpowiedni kształt. Stężenie solanki sprawdzano metodą „na jajeczko”. O ile surowe jajo kurze zanurzone w solance wypłynęło na wierzch stężenie było właściwe. Peklowanie trwało co najmniej dobę, po czym natychmiast przenoszono mięso do wędzarni. Wędzonki w Księżych Młynach wędzono tradycyjnie ciepłym dymem „Ażeby dym był gorący, co jest koniecznym warunkiem prędkiego wędzenia, trzeba co pewien czas na palenisko dokładać drzewa, aby ogień podtrzymać” ”( M. Norkowska „Spiżarnia i zapasy zimowe” Warszawa 1911). Umieszczano je nad paleniskiem, tak aby miały odstępy między sobą i dym miał do nich swobodny dostęp „po zawieszeniu (…) podpala się na palenisku ogień, uważając, aby nie był za wielki, ażeby mięso się nie piekło i nie puszczało soków, tylko aby wolno obsychało” M. Norkowska „Spiżarnia i zapasy zimowe” Warszawa 1911). Wędzono aż do uzyskania właściwej ciemnobrązowej barwy. Do wędzenia używano drewna akacji, olchowego, jałowcowego lub dębowego. Bezpośrednio z wędzarni wędliny przenoszono do parzenia. Parzono je w temperaturze około 80 stopni przez godzinę lub dłużej, w zależności od wagi wyrobu, a następnie studzono i przechowywano w chłodnym miejscu. W Księżych Młynach wędzonki w dalszym ciągu wytwarza się według tej samej receptury znanej mieszkańcom tamtych okolic. Pasztety z Głowna Produkt wpisany na listę produktów tradycyjnych w dniu 2017-09-27 w kategorii Produkty mięsne w woj. łódzkim. pasztet z Głowna Wygląd: Wyrób mięsny z przyrumienioną, lekko chropowatą powierzchnią, na przekroju jednorodny z widocznymi kawałkami warzyw, owoców i przypraw. Kształt: Najczęściej prostopadłościan, na przekroju prostokątny. Rozmiar: Od 200 g do 1800 g. Barwa: Na powierzchni ciemnobrązowa, na przekroju jasnobrązowa z widocznymi kawałkami warzyw, owoców i przypraw. Konsystencja: Konsystencja stała, zwięzła, miękka, daje się kroić nożem i smarować. Smak: Delikatny, lekko słony, z wyczuwalnym smakiem i aromatem dodatków (warzyw, owoców, ziół oraz przypraw). Dodatkowe Informacje: Rodzaje pasztetów: domowy, z gęsi z tymiankiem, z indyka z lubczykiem. Tradycja: Za ojczyznę pasztetów uważa się Francję, skąd dotarły one na polskie dwory. Początkowo przyrządzano je wyłącznie z dziczyzny lub dzikiego ptactwa. Przygotowywane na wiele sposobów należały do potraw wykwintnych i luksusowych. Specjalizujący się w dziedzinie wyrobu pasztetów kucharze nazywani byli pasztetnikami. Z czasem zwyczaj wyrobu pasztetów przeniósł się do kuchni wiejskiej, a wyrabiane pasztety stały się mniej wykwintne, pieczone nie tylko na specjalne okazje. Zmienił się również ich skład. Bazy pasztetów nie stanowiło już mięso z dziczyzny, a częściej było to mięso ze zwierząt i drobiu hodowanego w gospodarstwie. Na ziemi łódzkiej w Głownie i okolicach tradycyjnie sporządzano pasztety z mięsa wieprzowego oraz drobiu (m.in. gęsi i indyka). Do wyrobu pasztetów zaczęto dodawać również inne składniki, np. resztki potraw pozostałych z dnia poprzedniego lub produkty świeże, ale tanie. Dla urozmaicenia przygotowywanych pasztetów dodawano do nich przyprawy, np. majeranek, lubczyk, suszone grzyby lub owoce. Początkowo pasztety wypiekano w specjalnych formach z ciasta żytniego lub pszennego, które później zostały zastąpione formami piekarskimi lub żeliwnymi brytfannami. Pasztety pieczono przez około godzinę, do uzyskania skórki w szarobrązowym kolorze. Do najpopularniejszych pasztetów z Głowna należał m.in. pasztet domowy, pasztet z gęsi z tymiankiem oraz pasztet z indyka z dodatkiem lubczyku. Kiełbasa z Księżych Młynów Produkt wpisany na listę produktów tradycyjnych w dniu 2017-05-08 w kategorii Produkty mięsne w woj. łódzkim. Kiełbasa z Księżych Młynów Wygląd: Kiełbasa w osłonkach naturalnych, na przekroju widoczne kawałki mięsa. Kształt: Kształt walca, na przekroju koło o średnicy ok. 3 cm, długość kilkunastu cm. Rozmiar: W zależności od wielkości pęt. Barwa: Na zewnątrz brązowa, na przekroju różowa do ciemnoróżowej. Konsystencja: Stała, mięso kruche, soczyste. Smak: Smak charakterystyczny dla kiełbasy wędzonej – z wyraźnym zapachem wędzenia. Smak lekko słony z wyczuwalnym dodatkiem przypraw. Tradycja: Księże Młyny to wieś leżąca nad Wartą w gminie Pęczniew. Podobnie jak w innych wsiach Polski środkowej w początkach XX w., tak i w Księżych Młynach jadano skromnie. Z reguły w gospodarstwach chłopskich jedzono mięso wyprodukowane we własnym gospodarstwie. Po świniobiciu rozdzielano półtusze na poszczególne gatunki mięsa, a do wyrobu kiełbasy przeznaczało się mięso z przedniej szynki, czyli łopatki, z golonki i boczek. Mięso na kiełbasę krojono na niewielkie kawałki, a następnie mielono w maszynce do mięsa. Dodawano przyprawy, a całość wyrabiano ręką. Ważne było, aby kiełbasy były nadziewane tego samego dnia, zaraz po wyrobieniu mięsa. Tak nadzianą kiełbasę wędzono w wędzarniach składających się z paleniska, przewodów dymnych oraz ze starej drewnianej beczki bez dna. Na górnych krawędziach beczki opierano dość gruby drąg, na którym wieszano kiełbasę. Do wędzenia używano drewna z powszechnie rosnących w Księżych Młynach akacji oraz drewna olchowego, które wpływały na specyficzny aromat gotowego wyrobu. Tak uwędzone kiełbasy od razu parzyło się w kotle przez kilka minut, a potem hartowało w zimnej wodzie i następnie osuszano przez kilka godzin nad kuchnią lub przy piecu. Kolejnego dnia podwędzano kiełbasy ponownie przez kilkadziesiąt minut gorącym dymem, studzono i wtedy już były gotowe do spożycia. Tak przygotowywane kiełbasy w Księżych Młynach wytwarzane są do dziś, według starej sprawdzonej receptury.", "url": "https://dzienniklodzki.pl/tradycyjne-wyroby-miesne-z-wojewodztwa-lodzkiego-produkty-tradycyjne-z-wojewodztwa-lodzkiego/gh/c17-16337365/3", "category": "łódzkie", "sub_category": "Mięso świeże oraz produkty mięsne", "phrase": "Kiełbasa z Księżych Młynów"}