{"meta_description": "Łódź i okolice nie są znane w Polsce jako region oryginalnych i atrakcyjnych produktów spożywczych oraz dań regionalnych. A to błąd, który należy jak najszybciej naprawić!", "title": "Chrzan, miód i zalewajka...", "content": "Łódź i okolice nie są znane w Polsce jako region oryginalnych i atrakcyjnych produktów spożywczych oraz dań regionalnych. A to błąd, który należy jak najszybciej naprawić! Łódzkie jest bowiem w czołówce pod względem liczby produktów zarejestrowanych na krajowej liście produktów tradycyjnych Ministerstwa Rolnictwa i Rozwoju Wsi. Z Łódzkiego potraw jest na niej aż 119, podczas gdy np. Podlasie (z babką ziemniaczaną i serami korycińskimi) ma ich tylko 64, a Warmia i Mazury (gdzie dań rybnych jest mnóstwo) tylko 29. Przed Łódzkiem są tylko województwa z południa i wschodu Polski (podkarpackie - 219, małopolskie - 198, lubelskie - 180, śląskie - 143) oraz pomorskie - 175. Firmowym daniem z Łodzi i okolic jest oczywiście zalewajka - gęsta zupa z ziemniakami na chlebowym zakwasie. - To zupa niespotykana nigdzie indziej w Polsce. Oryginalnym łódzkim daniem jest również zupa chrzanowa z okolic Kiełczygłowa i Osjakowa oraz plendze kartoflane z Wójcina - mówi Aldona Plucińska, kustosz Muzeum Archeologicznego i Etnograficznego w Łodzi. - W Łódzkiem częściej są smaki ostre i słone. Występuje zróżnicowanie regionalne, choć produkt wyjściowy jest taki sam, np. kluski w łowickim były większe i splatane w tzw. kłosy, a w łęczyckim były mniejsze, cięte na tzw. szkaplerzyki. Największa grupa zarejestrowanych łódzkich dań to potrawy mięsne. Jest ich aż 29. Są wśród nich np. wędzone kiełbasy jordanowskie, nadolski boczek, jagnięcina ze świniarki, pachwina wędzona z Szadku, szynka cygańska z Zaborowa. Tradycja tych potraw sięga XIX w., np. kiełbasa bilska wiąże się z powstaniem styczniowym, kiedy to zaistniała potrzeba zaopatrywania powstańców w żywność nadającą się do długotrwałego przechowywania w warunkach polowych. Są też różne rodzaje miodów zbieranych z dala od zanieczyszczeń (w dolinie Mrogi, gminie Żelechlinek oraz na ziemi brzezińskiej), których nektar ma niepowtarzalny aromat. Przez ostatnie pół roku lista łódzkich produktów regionalnych powiększyła się o 15 pozycji. Wśród nich jest np. ser twarogowy z siary (żółtawy o smaku waniliowym), kiełbasa z Księżych Młynów, syrop malinowy z Lubowidzy, masło szczercowskie i konfitura z żurawiny ze wsi Osse.", "url": "https://plus.expressilustrowany.pl/chrzan-miod-i-zalewajka/ar/12248711", "category": "łódzkie", "sub_category": "Mięso świeże oraz produkty mięsne", "phrase": "Kiełbasa z Księżych Młynów"}