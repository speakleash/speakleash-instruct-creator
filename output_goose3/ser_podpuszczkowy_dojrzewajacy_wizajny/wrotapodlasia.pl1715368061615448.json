{"meta_description": "", "title": "Stowarzyszenie „Macierzanka” – Ser podpuszczkowy dojrzewający wędzony Wiżajny", "content": "Opis zgłoszenia: Ser podpuszczkowy dojrzewający wędzony Wiżajny produkowany jest według tradycyjnej receptury opracowanej na podstawie doświadczeń i przepisów starszych mieszkańców gminy Wiżajny i Rutka Tartak. Ser wytwarzany jest z mleka krowiego świeżego, niepasteryzowanego, co jest jego wielkim walorem smakowym jak i zdrowotnym. Mleko jest ścinane naturalną podpuszczką uzyskiwaną z żołądków cielęcych, powstały skrzep jest cięty, odsączany, formowany i solony. Powstały ser jest wkładany w siatkę wędliniarską, a następnie poddany procesowi wędzenia. Wędzenie nadaje serowi specyficznych walorów smakowych, kolorystycznych oraz konserwujących. Do wędzenia sera używamy drzewa liściastego (olcha, brzoza). Czas wędzenia zależy od panujących warunków atmosferycznych i może trwać od 5 do 7 godzin. Ser podpuszczkowy dojrzewający wędzony Wiżajny jest uznanym produktem regionalnym wpisanym na Listę Produktów Tradycyjnych. Zdobył wiele nagród i wyróżnień. Produkt ten cieszy się dużym zainteresowaniem wśród osób odwiedzających teren gminy Wiżajny i Rutka Tartak ze względu na swój specyficzny smak jak i sposób wytwarzania. Taki ser jest możliwy do wyprodukowania tylko na terenie gminy Wiżajny i Rutka Tartak ze względu na ukształtowanie terenu oraz niepowtarzalne środowisko naturalne. Łąki i pastwiska, na których pasą się nasze krowy, są porośnięte ziołami i trawami niespotykanymi w innych częściach kraju, co daje serom i produktom z nich wytwarzanych niepowtarzalny smak. Takim ziołem jest Macierzanka, od której powstała nazwa naszego Stowarzyszenia.", "url": "https://www.wrotapodlasia.pl/pl/bogactwo_roznorodnosci/podlaska_marka_roku/edycja_2008/smak/Ser_podpuszczkowy_dojrzewajacy_wedzony_Wizajny.html", "category": "podlaskie", "sub_category": "Sery i inne produkty mleczne", "phrase": "Ser podpuszczkowy dojrzewający Wiżajny"}