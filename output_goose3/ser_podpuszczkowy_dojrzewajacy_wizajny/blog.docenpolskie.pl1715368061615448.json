{"meta_description": "", "title": "Stowarzyszenie „Macierzanka”", "content": "Lista wyrobów, które zostały uhonorowane przez Lożę Ekspertów programu „Doceń polskie” w trakcie VII audytu jest coraz dłuższa. Do tego prestiżowego zestawiania dołączył właśnie Ser Wiżajny z oferty Stowarzyszenia „Macierzanka”. Wyrób ten otrzymał certyfikat „Doceń polskie” i dodatkowy tytuł TOP PRODUKT.  Oznacza to, że Loża Ekspertów przyznała temu produktowi maksymalną liczbę punktów. Ser podpuszczkowy dojrzewający Wiżajny jest wytwarzany według tradycyjnej receptury opracowanej na podstawie doświadczeń i przepisów starszych mieszkańców gminy Wiżajny i Rutka Tartak. Ser jest wytwarzany z krowiego, świeżego i niepasteryzowanego mleka, które nadaje mu walorów smakowych i zdrowotnych. Mleko jest ścinane naturalną podpuszczką uzyskiwaną z żołądków cielęcych, a powstały skrzep jest cięty, odsączany, formowany i solony. Ser podpuszczkowy dojrzewający Wiżajny w przekroju jest jednolity, ale mogą w nim również występować dziurki. Wyrób ma białawo-żółty do żółtego kolor, który staje się ciemniejszy w miarę dojrzewania. Produkt jest sprężysty i elastyczny, a im bardziej dojrzały, tym twardszy. Młody ser ma delikatny smak, który w trakcie dojrzewania nabiera intensywności. Zapach jest dość intensywny, może być wzbogacony aromatem miejscowych ziół lub wędzony. Jedynym dodatkiem ścinającym mleko jest podpuszczka naturalna. Nagrodzony przez Lożę Ekspertów wyrób cieszy się dużym zainteresowaniem osób odwiedzających teren gminy Wiżajny i Rutka Tartak zarówno ze względu na swój specyficzny smak, jak i z uwagi na sposób wytwarzania. Taki ser, ze względu na ukształtowanie terenu oraz niepowtarzalne środowisko naturalne, można wyprodukować tylko na terenie gminy Wiżajny i Rutka Tartak. Łąki i pastwiska, na których pasą się krowy, są porośnięte ziołami i trawami niespotykanymi w innych częściach kraju, co sprawia, że mleko i produkowane z niego wyroby wyróżniają się niepowtarzalnym smakiem. Odnotujmy, że ser Wiżajny od 2006 roku szczyci się wpisem na Listę Produktów Tradycyjnych, która jest prowadzona przez Ministra Rolnictwa i Rozwoju Wsi. Stowarzyszenie „Macierzanka”, skupiające obecnie siedemnastu producentów lokalnych z gminy Wiżajny i Rutka Tartak, istnieje od 2006 roku. Warto jednak podkreślić, że zalążkiem organizacji było spotkanie, które odbyło się jesienią 2003 r. Wówczas, za namową władz powiatowych, zorganizowano zebranie gospodyń z terenu gminy Wiżajny i Rutka Tartak produkujących sery. Wyróżnienia przyznane przez ekspertów programu „Doceń polskie” to nie pierwszy sukces stowarzyszania. W 2005 r. grupa producentów lokalnych z gminy Wiżajny i Rutka Tartak zdobyła Perłę w konkursie Nasze Kulinarne Dziedzictwo za ser dojrzewający. Warto również odnotować, że dziewięciu producentów grupy otrzymało rekomendację SlowFood Polska.", "url": "https://blog.docenpolskie.pl/tag/stowarzyszenie-macierzanka/", "category": "podlaskie", "sub_category": "Sery i inne produkty mleczne", "phrase": "Ser podpuszczkowy dojrzewający Wiżajny"}