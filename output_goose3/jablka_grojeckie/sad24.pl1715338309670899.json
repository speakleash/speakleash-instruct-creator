{"meta_description": "Marka „Jabłka Grójeckie” odnosi się do 27 odmian i ich sportów uprawianych w regionie grójeckim. Stowarzyszenie Sady Grójeckie zwraca uwagę na 500-letnią", "title": "Jabłka Grójeckie - marka z historią", "content": "Marka „Jabłka Grójeckie” odnosi się do 27 odmian i ich sportów uprawianych w regionie grójeckim. Stowarzyszenie Sady Grójeckie zwraca uwagę na 500-letnią historię uprawy jabłoni na tym terenie. Jak pisze Stowarzyszenie, Jabłka Grójeckie swoje wyjątkowe walory zawdzięczają warunkom glebowym oraz klimatycznym. Ze względu na panujący tu wyjątkowy mikroklimat, owoce charakteryzują się średnio o 5% wyższą kwasowością niż u jabłek tej samej odmiany pochodzących z innych regionów oraz wyraźnym rumieńcem wynikającym z wyższej zawartości barwników pod skórką (antocyjanów i karotenoidów). Jabłka Grójeckie mogą być oferowane wyłącznie jako jabłka klasy premium (ekstra i I), które spełniły szczegółowe wymagania dotyczące wybarwienia, wielkości i jędrności miąższu. Bezpieczeństwo gwarantują systemy jakości bezpieczeństwa żywności. Pod koniec 2011 r. Jabłka Grójeckie zostały wpisane do unijnego rejestru jako Chronione Oznaczenie Geograficzne. – Oznaczenie umożliwia łatwą identyfikację oryginalnych i wartościowych produktów o wysokiej jakości. Umieszczenie na produkcie znaku jakości uzasadnia jego wyższą cenę, ale daje też gwarancję kupującemu, że płaci za wysoką jakość. Produkty zarejestrowane jako Chroniona Nazwa Pochodzenia, Chronione Oznaczenie Geograficzne oraz Gwarantowana Tradycyjna Specjalność podlegają ochronie prawnej na terenie Unii Europejskiej. Ochrona prawna eliminuje nieuczciwą konkurencję, zabezpiecza przed nieuprawnionym posługiwaniem się nazwą produktu i jego podrabianiem – mówi Maciej Majewski, prezes Stowarzyszenia Sady Grójeckie. – Jest wiele odmian Jabłek Grójeckich, najpopularniejsze to m.in. Gala, Jonaprince, Jonagold, Golden Delicious, Ligol – dodaje Maciej Majewski. Początki Jabłek Grójeckich  Historia Jabłek Grójeckich związana jest z Królową Boną, która w XVI wieku otrzymała w tej części kraju ogromne połacie ziemi i przeznaczyła je na królewską plantację drzew owocowych, a w szczególności jabłoni. Przez kolejne stulecia, za dekretem Zygmunta II Augusta jabłka z okolic Grójca lądowały na królewskim stole. W XIX w. zasługi dla rozwoju sadownictwa poczynili duchowni – Roch Wójcicki z Belska, Ks. Niedźwiedzki z Łęczesyc oraz Stefan Roguski z Goszczyna. W 1918 roku Jan Cieślak z Podgórzyc wybudował pierwszą przechowalnię owoców. Po II wojnie światowej z inicjatywy profesora Szczepana Pieniążka powołano Instytut Sadownictwa i Kwiaciarstwa. Wychowanek profesora – Eligiusz Gajewski – założył w Nowej Wsi Zakład Doświadczalny Instytutu – wzorcowe gospodarstwo, źródło wiedzy o najnowszych metodach uprawy jabłoni. – Obecnie na terenie Grójecczyzny uprawia się intensywne sady karłowe, które dostarczają ok. 40% krajowej produkcji jabłek, a intensywność upraw w niektórych gminach sięga nawet do 70%. W 2017 roku teren Jabłka Grójeckiego obejmował 3810 ha, ilość sprzedanych ton Jabłek Grójeckich wyniosła 125 162 – mówi Magdalena Wrotek-Figarska ze Stowarzyszenia Sady Grójeckie. – Dziś po 500 latach możemy powiedzieć, że Jabłka Grójeckie to owoce o iście królewskim rodowodzie, a ich bogatą historią powinniśmy się chwalić się na całym świecie – dodaje Maciej Majewski. Gdzie znaleźć Jabłka Grójeckie?  Jednym dystrybutorem Jabłek Grójeckich z Chronionym Oznaczeniem Geograficznym jest Stowarzyszenie Sady Grójeckie. Jabłka Grójeckie są również dostępne w sieciach handlowych – Lidl Polska, Kaufland Polska, Netto oraz Carrefour.", "url": "https://www.sad24.pl/rynek/jablka-grojeckie-marka-z-historia/", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka grójeckie"}