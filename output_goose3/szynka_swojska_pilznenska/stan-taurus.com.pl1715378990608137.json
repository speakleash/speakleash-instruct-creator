{"meta_description": "", "title": "Wyroby Tradycyjne, Wyroby Garmażeryjne - Taurus Przedsiębiorstwo Przemysłu Mięsnego Pilzno", "content": "W sobotę, 18 lipca świętowano Podkarpacki Dzień Wędliniarza organizowany przez Burmistrza Radomyśla Wielkiego, Marszałka Województwa Podkarpackiego i radomyskie Samorządowe Centrum Kultury i Bibliotek. Patronat honorowy nad tym prestiżowym wydarzeniem, które w tym roku odbyło się po raz dziewiąty, objęli: Minister Rolnictwa i Rozwoju Wsi, Wojewoda Podkarpacki, Polskie Stowarzyszenie Producentów Wyrobów Wędzonych Tradycyjnie oraz Polska Izba Produktu Regionalnego i Lokalnego. Na stoiskach jedenastu firm wędliniarskich, które pojawiły się na stadionie w Radomyślu Wielkim, czekały na degustujących kiełbasy wiejskie, myśliwskie, szynki, polędwice, boczki, pasztety, kabanosy, żeberka, klopsiki i pierogi z mięsem. Były kiełbaski i kaszanka z grilla. Słowem dla każdego coś dobrego.  Dzień Wędliniarza organizowany jest z myślą o zakładach wędliniarskich bazujących na tradycji. Obecnie ta branża musi przezwyciężać pewne problemy. Nie wynikają one z potrzeb rynku czy konkurencji, ale z przepisów prawa, które tworzą pewne komplikacje dla zakładów opartych o tradycyjne metody wędzenia. Wędliniarze mają obecnie dwa lata na podjęcie odpowiednich kroków. Mam też nadzieję, że osoby, które zajmują się tymi sprawami, podejdą do tematu odpowiedzialnie i w przyszłości na naszych stołach wciąż będą tradycyjne i smaczne wędliny – mówił burmistrz Józef Rybiński. Goście, wśród których byli m.in. posłanka Krystyna Skowrońska, starosta Zbigniew Tymuła, wicestarosta Maria Napieracz, powiatowy lekarz weterynarii Roman Tomas i Fryderyk Kapinos - prezes Polskiego Stowarzyszenia Producentów Wyrobów Wędzonych Tradycyjnie, podkreślali znaczenie radomyskiej imprezy dla rodzimych zakładów mięsnych. Tradycyjnie podczas Podkarpackiego Dnia Wędliniarza przeprowadzono konkurs wędliniarski „Przysmak Ziemi Podkarpackiej” pod patronatem Burmistrza Radomyśla Wielkiego i Marszałka Województwa Podkarpackiego. Zgłoszono ponad 30 wyrobów.  Wyboru najlepszych dokonała komisja konkursowa w składzie: prof. Maria Ruda z PWSZ w Krośnie, prof. Władysław Migdał z Uniwersytetu Rolniczego w Krakowie, Jacek Tejchma – etnograf i dyrektor SCK w Mielcu, Elżbieta Lejko - kierownik mieleckiego Zespołu Doradców PODR, Ewa Grata i Monika Sterer – Putyło z Urzędu Marszałkowskiego Województwa Podkarpackiego. Jak podkreśliła przewodnicząca Maria Ruda wybór był niezwykle trudny. Przedstawione komisji wyroby były naprawdę bardzo smaczne i świadczą o wysokiej jakości wędlin wytwarzanych w naszych podkarpackich zakładach.Ostatecznie ,,Przysmakiem Ziemi Podkarpackiej” została, wśród czterech innych, szynka swojska pilzneńska z Przedsiębiorstwa Przemysłu Mięsnego „Taurus” z Pilzna.  Szynka swojska pilzneńska jest sztandarowym produktem tej firmy. Zdobyła już wiele nagród w tym: GODŁO TERAZ POLSKA, POZNAJ DOBRĄ ŻYWNOŚĆ I PERŁĘ W KONKURSIE NASZE KULINARNE DZIEDZICTWO.", "url": "http://www.stan-taurus.com.pl/aktualnosci,129,szynka-swojska-pilznenska-przysmakiem-ziemi-podkarpackiej.html", "category": "podkarpackie", "sub_category": "Mięso świeże oraz produkty mięsne", "phrase": "Szynka swojska pilzneńska"}