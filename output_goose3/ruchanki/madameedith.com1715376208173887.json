{"meta_description": "Ruchanki - przepis na racuchy z jabłkami prosto z Kaszub. Bardzo smaczne i mało słodkie, proste w przygotowaniu danie regionalne.", "title": "Ruchanki - kaszubskie racuchy z jabłkiem", "content": "Ruchanki to płaskie, owalne racuchy, które w dawnych czasach przygotowywało się z ciasta chlebowego. A raczej z tego, co zostało z przygotowywania chleba i podawano je na śniadanie. Obecnie bardziej popularna jest ich drożdżowa wersja, którą kiedyś robiono z okazji karnawału. Na Kaszubach są smażone z dodatkiem jabłka, ale można robić je też bez owocowej wkładki. Czasami ruchanki bywają polane fjutem, czyli rodzajem melasy otrzymywanej z buraka cukrowego. Fjut zastępował niegdyś drogi miód, ale podobnie jak on miał wiele wartości odżywczych. I tak samo jak ruchanki, jest produktem regionalnym. Z tym, że ruchanki w województwie pomorskim, a fjut w kujawsko-pomorskim. Jest kilka teorii co do genezy nazwy tych racuchów. Jedna z nich mówi, że ciasto powinno być dobrze „wyruchane” czyli wyrobione. Druga odnosi się do pracy drożdży, które muszą „ruszyć”, czyli pracować, by ciasto ładnie wyrosło, a placuszki były puszyste. Spotkałam się też z wytłumaczeniem, że te bardzo smaczne racuchy miały kojarzyć się z czymś przyjemnym. No i chyba tak jest, bo są naprawdę pyszne. Na śniadanie czy tłusty czwartek będą jak znalazł! Mleko podgrzewamy do temperatury około 37-38 stopni C (ma być ciepłe, ale nie może być zbyt gorące, bo zabije drożdże). Na małej patelni rozpuszczamy masło. W dużej misce mieszamy mąkę, sól i jajka. A do pozostałych 100 ml mleka dodajemy cukier i drożdże. Dokładnie mieszamy, by drożdże się rozpuściły. W między czasie możemy obrać i pokroić jabłka. Po 15 minutach dodajemy zaczyn do ciasta. Dokładnie mieszamy i zostawiamy na kolejne 15 minut w ciepłym miejscu. Na samym końcu, tuż przed smażeniem, do ciasta dodajemy jabłka. Mieszamy łyżką. Ruchanki smażymy na oleju najpierw z jednej, a potem z drugiej strony. Osobiście smażę je na mocy 7 z 9. Po upieczeniu przekładamy na talerz wyłożony kuchennym papierem, który wchłonie nadmiar tłuszczu. Ruchanki podaje się na gorąco. Najlepiej smakują posypane cukrem pudrem oraz z dodatkiem ulubionej, domowej konfitury. Ruchanki wpisane są na listę produktów tradycyjnych województwa pomorskiego, co określa także rozmiar placków. Ich średnica powinna wynosić 5-7 cm, a grubość ok. 0,5 cm.", "url": "https://madameedith.com/przepis/ruchanki-kaszubskie-racuchy/", "category": "pomorskie", "sub_category": "Wyroby piekarnicze i cukiernicze", "phrase": "Ruchanki"}