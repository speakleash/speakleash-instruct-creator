{"meta_description": "Zawsze podobała mi się nazwa \"ruchanki kociewskie\" i od dawna chciałam je usmażyć. Są to drożdżowe racuszki, pochodzące z Kociewia.", "title": "Ruchanki kociewskie", "content": "Zawsze podobała mi się nazwa „ruchanki kociewskie” i od dawna chciałam je usmażyć, ale jakoś się nie składało. Nazwa może się niektórym wydawać szokująca lub bulwersująca, ale są to po prostu drożdżowe racuszki, a więc nic zdrożnego. Nazwa placuszków pochodzi od kaszubskiego słowa “wyruchan”, czyli wyrośnięte, wyrobione, ruszone, bo takie właśnie musiało być ciasto drożdżowe, aby dobrze się udały. Ruchanki są delikatnie słodkie, chrupiące po brzegach, ale porowate, lekkie i puszyste w środku. I bardzo, bardzo smaczne! Usmażyłam je jeszcze w karnawale, ale opisuję dopiero teraz, bo inne sprawy zajmowały moją uwagę i czas. Jednak kociewskie ruchanki warto usmażyć nie tylko w karnawale. Bardzo je lubią dzieci, a dorośli też nie pogardzą pachnącą smażeniną, bo smażone jest pyszne, choć niezdrowe. No ale od czasu do czasu można usmażyć jakieś pyszne racuszki, prawda? Dla mnie pretekstem do spróbowania tradycyjnych ruchanek okazała się mąka z samopszy, której wcześniej nie znałam. Bo jak potrawa jest tak bardzo tradycyjna, to niech i mąka będzie tradycyjna. Od kilku lat używam w codziennej kuchni mąki orkiszowej, ale o samopszy tylko słyszałam to i owo. Szukając jakichś informacji dowiedziałam się, że samopsza to rodzaj pszenicy. Jest bliską krewną zarówno orkiszu jak i płaskurki, czyli starą, pierwotną odmianą pszenicy. Jako jedno ze zbóż reliktowych posiada bardzo wysokie wartości odżywcze. We Włoszech i Francji bywa nazywana „małym orkiszem”. Pszenica samopsza zalicza się do najstarszych udomowionych gatunków zbóż. Pochodzi od dzikich pszenic jednoziarnowych, które uprawiano już około 7 tysięcy lat p.n.e. Jest gatunkiem mało plennym, a obecnie uprawiana jest głównie na górzystych terenach Zakaukazia. W Polsce dopiero powoli zyskuje na popularności. Ja weszłam w posiadanie mąki z samopszy dzięki uprzejmości pani Pauliny Drygiel z gospodarstwa ekologicznego położonego na Lubelszczyźnie (tutaj jest kontakt przez Facebook). Mąkę można tam kupić, co bardzo polecam po pierwszych próbach. Gospodaruję nią bardzo oszczędnie, bo chcę poznać jej walory i właściwości przydatne w codziennym pieczeniu, gotowaniu i smażeniu. Na razie wyciągam dwa wnioski – po pierwsze wyroby z samopszy są bardzo smaczne, a po drugie mąka nie sprawia absolutnie żadnych kłopotów. Zachowuje się tak samo, jak moja codzienna mąka orkiszowa, do której już jestem przyzwyczajona. Pięknie wyrasta z dodatkiem drożdży i na zakwasie również. Bo i próby chlebowe poczyniłam, ale może o tym napiszę osobno. Teraz mam w planie upiec biszkopt i mam nadzieję, że mąka z samopszy podoła temu zadaniu. A na razie przedstawiam ruchanki kociewskie, czyli regionalną potrawę z Kociewia (czyli stąd). • 500 g mąki (ja użyłam mąki z samopszy typ 550, ale można użyć zwykłej pszennej mąki) • Drożdże wymieszaj z łyżką cukru i połową szklanki letniego mleka, a następnie odstaw na bok do wyrośnięcia. • Do dużej miski wlej resztę lekko ciepłego mleka, dodaj drugą łyżkę cukru i pół łyżeczki soli, wymieszaj. Do miski z mlekiem przesiej mąkę. Wymieszaj drewnianą łyżką. • Wlej jaja do miski z ciastem i wyrabiaj przez chwilę drewnianą łyżką, a następnie dodaj stopione masło i ponownie wyrabiaj przez chwilę. • Jabłka umyj, obierz ze skórki i gniazd nasiennych, a następnie pokrój w centymetrową kostkę. • Na koniec do miski z ciastem dodaj wyrośnięty zaczyn drożdżowy. Wymieszaj ciasto bardzo dokładnie, przykryj ściereczką i odstaw w ciepłe miejsce do wyrośnięcia. Wyrastanie ciasta może zająć 30-60 minut, w zależności od panującej temperatury i żywotności drożdży. • Na dużej patelni rozgrzej olej lub inny wybrany tłuszcz do smażenia (masło klarowane, smalec). • Dużą łyżką wykładaj porcje ciasta drożdżowego z jabłkami na gorący tłuszcz i smaż ruchanki z obu stron na lekko rumiany kolor. • Po zdjęciu z patelni dobrze jest odsączyć nadmiar tłuszczu przy pomocy ręcznika kuchennego. Gotowe ruchanki kociewskie nie są bardzo słodkie, dlatego na talerzach możesz dodatkowo oprószyć je cukrem pudrem. Tak podane wyglądają bardzo ładnie i świetnie smakują. Mają chrupiące brzegi i mięciutkie wnętrze, dodatkowo urozmaicone kwaskowatymi jabłkami. Ale uwaga – porcja jest naprawdę duża, więc przeznaczona przynajmniej dla kilku biesiadników. Z czystym sumieniem mogę polecić usmażenie przepysznych drożdżowych racuszków. A do ich przygotowania można użyć nie tylko zwyczajnej mąki pszennej, choć z nią też będą smaczne. Przy starych, bardzo tradycyjnych przepisach szczególnie warto przetestować mąki ze starych odmian zbóż, a zwłaszcza pszenicy. Bo nowoczesna pszenica jest zbożem tak dalece zmodyfikowanym i odległym od pierwowzoru, że powoduje rozmaite alergie i nietolerancje. Stare odmiany pszenicy sprawiają o wiele mniej kłopotu współczesnym brzuszkom, więc może to nie glutenu musi unikać wielu z nas, lecz nowoczesnej pszenicy, dodatkowo potraktowanej glifosatem? Ponoć gliadyny zawarte w glutenie samopszy wykazują niską toksyczność, co stwarza potencjalną możliwość stosowania jej w diecie osób cierpiących na nietolerancję glutenu (ale nie na celiakię). Nie odważę się udzielić odpowiedzi na te pytania, bo ich nie znam, ale zostawiam Ci to pod rozwagę. A jeśli chodzi o kociewskie ruchanki, to bardzo polecam ich spróbować. Smacznego! PS. Spróbuj też innych opisanych na blogu placków i racuszków, a ja szczególnie polecam drożdżowe, ale nie tylko:", "url": "https://www.hajduczeknaturalnie.pl/ruchanki-kociewskie/", "category": "pomorskie", "sub_category": "Wyroby piekarnicze i cukiernicze", "phrase": "Ruchanki"}