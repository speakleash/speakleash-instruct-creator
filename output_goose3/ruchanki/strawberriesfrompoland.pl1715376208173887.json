{"meta_description": "Ruchanki to regionalny przysmak, drożdżowe placuszki z Kaszub i Kociewia. Zapraszam po przepis na te pyszne placuszki o śmiesznej nazwie.", "title": "Ruchanki - smażone placuszki drożdżowe", "content": "Ruchanki to regionalny przysmak, który jednym tchem wymienia się zawsze z fjutem i palcówką. Ot, taka folklorystyczna ciekawostka, pretekst do rubasznego ha ha ha. Dzisiaj temat fjuta i kiełbasy palcówki pominę, wyszukajcie sobie w internecie, cóż to takiego (uwaga, lepiej nie robić tego przy dzieciach, bo wyniki jednak wyskakują różne), ale skupię się na ruchankach. Ruchanki to kaszubsko-kociewski regionalny smakołyk, smażone placuszki drożdżowe. Pierwotnie robione były z kawałków ciasta chlebowego, smażonych w tłuszczu (ponoć gospodynie smażyły je z resztek ciasta chlebowego albogdy chleb nie był jeszcze upieczony, a domownikom burczało w brzuchach). Później wykształciły się receptury na delikatniejsze ruchanki z mąki pszennej, bez zakwasu, a na drożdżach. Obecnie częściej można spotkać własnie te drugie. Nazwa tych niewinnych placuszków pochodzi od kaszubskiego słowa “wyruchan”, czyli wyrośnięte, wyrobione – takie musiało być ciasto drożdżowe, by się udały (więcej o tym i innych regionalnych smaczkach pisałam w ostatnim felietonie dla Trójmiasto.pl – klik). Niedawno usmażyłam talerz ruchanek i pomyślałam sobie, że to dobry przepis na karnawałowe słodkości dla leniwców. Z resztą na Truskawkach można znaleźć tylko takie przepisy karnawałowe, które nie wymagają wiele wysiłku – chrust z lejki (klik) albo te smażone rozetki(klik). Faworków nie smażę, bo bardzo nie lubię operacji na rozgrzanym tłuszczu. Raz podjęłam próbę ich przygotowania i wyszedł mi smutny gniot, grube twarde ciasto nie wyglądało ładnie nawet na zdjęciach – smak pominę milczeniem. Za to ruchanki wyszły pyszne, ich złote, chrupiące brzegi kusiły, by sięgnąć po kolejną sztukę. Drożdże mieszam z 5 łyżkami mleka i odstawiam do wyrośnięcia. Pozostałe mleko wlewam do miski, dodaję cukier i sól, wsypuję mąkę. Mieszam całość drewnianą łyżką, Następnie dodaję jajka i roztopione masło, mieszam. Na koniec dodaję wyrośnięte drożdże, mieszam. Tak przygotowane ciasto przykrywam czystą ściereczką i odstawiam do wyrośnięcia (na ok. 30-50 minut). Na patelni rozgrzewam łyżkę klarowanego masła i nakładam małe porcje na patelnię. Smażę z obu stron na złoto, nie żałując tłuszczu, bo inaczej nie będą chrupiące.", "url": "http://strawberriesfrompoland.pl/2018/01/28/ruchanki/", "category": "pomorskie", "sub_category": "Wyroby piekarnicze i cukiernicze", "phrase": "Ruchanki"}