{"meta_description": "Pod hasłem \"tradycyjna kuchnia Polski\" kryje się kuchnia wielu regionów. Z Darią Ładochą zerkamy na w tradycyjne, świąteczne jadłospisy Małopolski i Kaszub, ale także sprawdzamy czy wielkanocne jaja podawane są w nowoczesnych formach na polskich stołach.", "title": "Strząska, prażnica, a może łosoś? Co ląduje na wielkanocnych stołach?", "content": "W Małopolsce, w rejonie Lanckorony odnajdziemy chrzanówkę lanckorońską. Jest ona potrawą ściśle wielkanocną, a przy tym uznawaną za afrodyzjak, działający zarówno na panów jak i panie. - Chrzanówka jest bardzo ciekawa. Jest to zupa na bazie świeżego chrzanu. Gotuje się ją na serwatce. Ma w sobie gigantyczną ilość mięsa: kiełbasę, żeberka, słoninę, zawsze dodawany jest świeży lubczyk, czosnek, dużo pietruszki i koperku - opowiada Daria Ładocha, dziennikarka, coach zdrowia. - Jest tam też jajko. Jej nazwa również jest bardzo zachęcająca, brzmi szlachecko - dodaje. W Małopolsce jest też potrawa, która nazywa się strząska. Zgodnie z tradycją zawiera wszystko to, co znajdowało się w koszyczku wielkanocnym. - Z definicji to zwarta masa pokrojonych wielkanocnych wędlin oraz jajek - opisuje dziennikarka. - Dotarłam do różnych zdjęć tej potrawy. Trzeba napraw kochać tę tradycję, by się z tym daniem zaprzyjaźnić - wygląda jak mamałyga - dodaje. To jajka są bezdyskusyjnymi królami świąt Wielkiej Nocy. Na stołach kaszubskich nie może ich brakować pod postacią prażnicy. - To jakby jajecznica. Prażnica składa się z jajek i wędzonego łososia, ale może to być też słonina, kiełbasa biała albo ciemna - wymienia gość Czwórki. - To danie, które spokojnie można zaadoptować na nasz stół. Tradycyjna wielkanocna uczta na Kaszubach nie może się bez niej obejść. • Wiele odmian i historii buritto. Zawsze cudowny smak Tradycyjne dania pojawiają się na stołach całej Polski, jednak coraz częściej decydujemy się coś do tego dodać. Coraz częściej na świątecznych stołach pojawiają się: awokado, łosoś, wasabi. - Zmienia się też sam stół, dekoracje wielkanocne - zauważa gość Mateusza Kulika. - Święta to ogromne pole kreatywności dla całych rodzin, zwłaszcza w czasie pandemii - dodaje. Daria Ładocha przypomina, że Wielkanoc to budzenie się życia, odrodzenie, coś nowego. W tę tradycję wpisują się też nowe przepisy na świąteczne dania. - Jajka to dziś może być szakszuka, jajka nadziewane kolendrą chili i awokado, jajka na grzankach, muffiny jajeczne - wymienia. - Białą kiełbasę możemy upiec w ziołach, podać ze świeżymi pomidorkami. W zeszłym roku hitem był żurek bez mięsa i bez glutenu, za to z pastą wasabi (japońskim chrzanem) - opowiada. - Nasze tradycyjne składniki to pole by kombinować w kuchni. Dania, które z nich wychodzą to wirtuozeria i kunszt każdej gospodyni - podkreśla gość Czwórki. - Moje przepisy są proste szybkie, by mieć czas na biesiadowanie, bez zamęczania się w kuchni. Jajka gotujemy na twardo, obieramy, przecinamy na pół. Wydrążamy żółtka . Żółtka łączymy z pstrągiem, majonezem, chrzanem, czosnkiem do tego odrobina cytryny i młode liście: jarmuż, koniczyna, lucerna, rzeżucha - wszystko miksujemy razem. Napełniamy białka takim nadzieniem i układamy kiełki. Można kupić prymulki jadalne. Grillujemy szparagi z czosnkiem na patelni, na wierzch wbijamy przepiórcze jajka. Tak przygotowane danie na patelni podajemy, wraz z nią, na stół wielkanocny. Dekorujemy kwiatkami prymulki.", "url": "https://polskieradio.pl/10/215/artykul/2709839,strzaska-praznica-a-moze-losos-co-laduje-na-wielkanocnych-stolach", "category": "pomorskie", "sub_category": "Gotowe dania i potrawy", "phrase": "Kaszubska jajecznica na węgorzu / Prażnica"}