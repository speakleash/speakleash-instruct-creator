{"meta_description": "Powoli zaczyna się sezon na jagody. Oprócz ciast i deserów z tymi leśnymi owocami, warto przygotować także pierogi. Mięciutkie, kwaśne od jagód, a słodkie od śmietanki – takie, jak robiła babcia. Przypomnij sobie smak dzieciństwa.", "title": "Pierogi z jagodami", "content": "Zacznij od przygotowania ciasta. Do dużej miski przesiej mąkę, dodaj szczyptę soli i wymieszaj. Roztopione w wodzie masło wlewaj do mąki partiami, cały czas mieszając łyżką. Połącz wszystkie składniki, a kiedy uzyskasz zwartą masę, przełóż ją na oprószony mąką blat. Zagnieć ciasto, a następnie przełóż je do miski, przykryj ściereczką i odstaw na pół godziny.  Kiedy ciasto odpoczywa, przygotuj farsz. Jagody opłucz w zimnej wodzie, a następnie osusz i obsyp łyżką mąki. Wyjmij ciasto z miski, podziel je na cztery części i po kolei rozwałkuj każdą z nich. Jeśli ciasto się klei, oprósz stolnicę i wałek dodatkową mąką.  Przy pomocy szklanki z ciasta wykrawaj kółka i na środek każdego wyłóż po jednej łyżeczce jagód. Ciasto z farszem składaj na pół, brzegi zwilż odrobiną ciepłej wody i zalep brzegi.  W dużym garze zagotuj osoloną wodę. Kiedy zawrze, włóż do niej pierwszą partię pierogów (15 sztuk). Kiedy woda ponownie się zagotuje, zmniejsz ogień pod garem i czekaj, aż pierożki wypłyną. Odczekaj ok. 2 minuty i wyłów gotowe pierogi łyżką cedzakową. Poukładaj je na tacce lub talerzu.  Pierogi z jagodami podaj polane śmietaną z cukrem. Smacznego!", "url": "https://kuchnia.wp.pl/pierogi-z-jagodami-6138398155847809c", "category": "lubelskie", "sub_category": "Gotowe dania i potrawy", "phrase": "Pierogi jagodowe lubelskie"}