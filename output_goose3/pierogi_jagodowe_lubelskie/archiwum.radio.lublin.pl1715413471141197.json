{"meta_description": "", "title": "Lubelskie z pierwszym miejscem w krajowym rankingu. Na Listę Produktów Tradycyjnych wpisano kolejne przysmaki z regionu", "content": "Pierogi jagodowe lubelskie, kaczka faszerowana kaszą z Wilkowa, czebureki, zakwas z kiszonych buraków, piróg z jabłkiem i pieróg jaglany starowiejski. To nowe produkty wpisane na Ministerialną Listę Produktów Tradycyjnych. Tym samym Lubelszczyzna ma 250 kulinarnych specjałów, a region zajmuje pierwsze miejsce w krajowym rankingu. Lista Produktów Tradycyjnych prowadzona przez Ministerstwo Rolnictwa i Rozwoju Wsi to lista przetworów rolnych, środków spożywczych i napoi spirytusowych, których jakość lub wyjątkowe właściwości wynikają ze stosowania tradycyjnych metod produkcji. Mowa o metodach wykorzystywanych od co najmniej 25 lat. Zarejestrowany produkt powinien należeć do dziedzictwa kulturowego regionu, z którego pochodzi. Wnioski o wpis na Listę Produktów Tradycyjnych należy składać do Marszałka Województwa Lubelskiego. Informacje oraz formularze wniosków dostępne są na stronie internetowej Ministerstwa Rolnictwa i Rozwoju Wsi.", "url": "https://archiwum.radio.lublin.pl/2022/10/lubelskie-z-pierwszym-miejscem-w-krajowym-rankingu-na-liste-produktow-tradycyjnych-wpisano-kolejne-przysmaki-z-regionu/", "category": "lubelskie", "sub_category": "Gotowe dania i potrawy", "phrase": "Pierogi jagodowe lubelskie"}