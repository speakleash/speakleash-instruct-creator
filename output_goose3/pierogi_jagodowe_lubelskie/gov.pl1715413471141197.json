{"meta_description": "W dniu 26 września 2022 roku na Listę Produktów Tradycyjnych zostały wpisane w kategorii: Gotowe dania i potrawy: „pierogi jagodowe lubelskie”.", "title": "Pierogi jagodowe lubelskie - - Portal Gov.pl", "content": "Pierogami nazywamy potrawę wykonaną z ciasta gotowanego, pieczonego lub smażonego w głębokim tłuszczu, ciasta cienko rozwałkowanego i wypełnionego różnorodnymi nadzieniami. O wieloletniej tradycji wytwarzania na ziemiach lubelskich pierogów świadczy również fragment opracowania dotyczącego etnografii Lubelszczyzny, z którego możemy wyczytać, że: „Pierogi znano przede wszystkim na wschód od Wisły, w innych regionach Polski nie były spotykane do czasów II wojny światowej, kiedy to rozpowszechniły się dzięki migrującej ludności z Lubelszczyzny i Kresów (…)” Lubelszczyzna od zarania dziejów była znana nie tylko jako region rolny, ale także z szeroko pojmowanego leśnictwa. Dary lasu były często i chętnie wykorzystywane w kuchni. Rodzinne spacery do lasu często owocowały wyśmienitymi daniami takimi jak pierogi jagodowe, sosy grzybowe, itp. Tradycja wspólnego, rodzinnego przygotowywania potraw była przekazywana z matki na córkę. Jedną z takich potraw były pierogi jagodowe lubelskie, co potwierdzają badania etnograficzne przeprowadzone wśród rodowitych mieszkańców regionu lubelskiego. Przepisy przekazywane były z pokolenia na pokolenie i do dnia dzisiejszego kultywuje się tę tradycję. Ze spożywaniem jagód na ziemiach lubelskich wiąże się także święto obchodzone 2 lipca – „Matki Boskiej Jagodnej”. Święto Matki Boskiej Jagodnej jest ludową nazwą święta Nawiedzenia Matki Bożej. Otwierało ono tzw. okres zielony w polskim kalendarzu obrzędowym. Wierzono, że od tego dnia można zacząć zbierać i spożywać jagody.", "url": "https://www.gov.pl/web/rolnictwo/pierogi-jagodowe-lubelskie", "category": "lubelskie", "sub_category": "Gotowe dania i potrawy", "phrase": "Pierogi jagodowe lubelskie"}