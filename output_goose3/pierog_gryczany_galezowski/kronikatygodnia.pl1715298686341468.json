{"meta_description": "Pieróg gryczany to sztandarowy produkt zamojskiej firmy garmażeryjnej Pierogi Domowe od Agi. Pieczony na podstawie tradycyjnej, rodzinnej receptury od...", "title": "Produkt Roku: Pieróg gryczany", "content": "Właścicielką firmy garmażeryjnej Pierogi Domowe od Agi jest Agnieszka Ćwik. Przy pomocy utalentowanych kulinarnie pracowników od 2016 roku zaopatruje mieszkańców Zamościa i okolic w świeże, i smaczne pierogi domowe z różnym nadzieniem. Od 2017 roku codziennie o godz. 3 nad ranem szykuje się do pieczenia pieroga gryczanego. Jeden taki pieróg pieczony w blaszce waży ok. 3 kg. Miesięcznie firma sprzedaje ok. 400 kg tego wypieku. – Nasi klienci mają możliwość kupienia świeżego pieroga gryczanego w naszej firmie przy ul. Zamoyskiego 6 w Zamościu oraz sklepach PSS Społem. Wypiek cieszy się powodzeniem – mówi Agnieszka Ćwik. Nic dziwnego. Pieróg z kaszą gryczaną, ziemniakami i białym serem to specjał, który od pokoleń znany jest w polskich domach i doceniany tak samo jak chleb. Można go zjeść na zimno lub na ciepło (na przykład pokrojony na plastry i odgrzewany na maśle albo podlewany śmietaną), tradycyjnie, popijając mlekiem, kwaśną śmietaną. Można na jego bazie zrobić kanapkę z wędliną. Przepis, z którego korzysta Agnieszka Ćwik, jest tajemnicą. Właścicielka firmy Pierogi Domowe od Agi nauczyła się wypiekać pieroga podglądając swoją babcię Teresę Tamę. Właśnie smaki z dzieciństwa, a pieróg i pierogi są jednymi z nich, zainspirowały Agnieszkę Ćwik do założenia działalności i sprzedawania tradycyjnych potraw garmażeryjnych. Firma Pierogi Domowe od Agi nie brała dotychczas udziału w żadnym konkursie. Nominacja do plebiscytu Perły Biznesu w kategorii Produkt Roku jest uznaniem dla produktu, potwierdzanym na co dzień przez smakoszy pieroga. Dla wielbicieli wszelkich pierogów przygotowywanych w pierogarni przy Zamoyskiego 6, mamy wiadomość z pierwszej ręki: od 17 lutego po raz w sprzedaży jest też inna wersja pieroga gryczanego – bez ciasta. Warto spróbować i porównać.", "url": "https://www.kronikatygodnia.pl/artykul/18285,produkt-roku-pierog-gryczany", "category": "lubelskie", "sub_category": "Wyroby piekarnicze i cukiernicze", "phrase": "Pieróg gryczany gałęzowski"}