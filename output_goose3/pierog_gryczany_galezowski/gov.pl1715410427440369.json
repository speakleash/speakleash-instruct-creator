{"meta_description": "Produkt wpisany na listę produktów tradycyjnych w dniu 2019-05-31 w kategorii Wyroby cukiernicze i piekarnicze w woj. lubelskim.", "title": "Pieróg gryczany gałęzowski - - Portal Gov.pl", "content": "Wygląd (zewnętrzny i na przekroju)   Dwie cienkie warstwy ciasta, pomiędzy nimi farsz z kaszy gryczanej i sera twarogowego Wielkość  W zależności od użytej do wypieku blachy i ilości wykorzystanych składników. Blacha użyta do wypieku jednej porcji, według przepisu posiada wymiary 40cmx30cm    Barwa (zewnętrzna i na przekroju)  Brązowa. W przekroju kolor jasno kremowy i jasno beżowy    Konsystencja, „wrażenie w dotyku”  Średnio twarda    Smak i zapach  Zapach kaszy gryczanej i sera Tradycja, pochodzenie oraz historia produktu rolnego, środka spożywczego lub napoju spirytusowego  Gałęzów to wioska położona w gminie Bychawa w regionie Lubelszczyzny. Jest to typowo rolniczy obszar. Dawniej niemal w każdym gospodarstwie uprawiono grykę, z której uzyskiwano kaszę gryczaną. Gryka czyli tatarka uznawana jest za pożywną, rozpalająca potrawę. W wielu publikacjach można odnaleźć stwierdzenia „jak człek je tatarczuchy, to nie ma robaków!”  Na przełomie XIX i XX wieku codzienne pożywienie mieszkańców wsi lubelskiej było mało urozmaicone. W jadłospisie dominowały potrawy mączne oraz przyrządzane z ziemniaków, kapusty, kaszy jęczmiennej i gryczanej, roślin strączkowych oraz mleka. Przyrządzano także kluski i pierogi.  Pierogi gryczane od najdawniejszych czasów pieczone były w piecach chlebowych, opalanych drewnem głownie z okazji uroczystości rodzinnych. Cieszyły się popularnością również w okresie prac polowych takich jak: żniwa czy wykopki, przede wszystkim dlatego, że były podzielne, a koszt ich wytworzenia był niski ze względu na pochodzenie większości składników z własnych, przydomowych gospodarstw.   Słowo pieróg pochodzi od dań kuchni ukraińskiej i rosyjskiej spotykanej także na terenach wschodniej Polski. Jest to pieczony placek podawany na słodko lub słono. Nazwa gałęzowskiego pieroga gryczanego pochodzi od głównego składnika, czyli kaszy gryczanej. Dodatkowo dodana została nazwa miejscowości, aby uwzględnić i podkreślić nieco inny smak i sposób przyrządzania tego pieroga. Od pierogów wypiekanych z kaszą gryczaną w innych regionach województwa lubelskiego, gałęzowski wyróżnia przede wszystkim wypiekanie go na słodko w cieście naleśnikowym.  Głównymi składnikami do przygotowania pieroga gryczanego gałęzowskiego są: kasza gryczana, ser twarogowy biały, mleko, śmietana, masło naturalne, jaja, cukier, zsiadłe mleko, olej rzepakowy oraz mąka pszenna. Kasza gryczana gotowana jest z mlekiem, masłem cukrem oraz solą. Następnie ostudzoną kaszę miesza się z 1 litrem śmietany, 1,5kg sera twarogowego, jajami oraz cukrem. Kolejnym etapem jest przygotowanie ciasta naleśnikowego. Zsiadłe mleko, jaja, olej rzepakowy, cukier, mąkę pszenną i resztę składników łączy się ze sobą, aż do uzyskania gęstej konsystencji. Na nasmarowaną tłuszczem blachę wlewana jest cienka warstwa ciasta, na którą wykładany jest farsz. Równo rozsmarowany pokryty jest jeszcze jedną warstwą ciasta naleśnikowego. Pieróg piecze się w 180ºC około godziny. Dobrze wystudzony kroi się na kwadraty i podaje z mlekiem, kakao, kawą czy herbatą.", "url": "https://www.gov.pl/web/rolnictwo/pierog-gryczany-galezowski", "category": "lubelskie", "sub_category": "Wyroby piekarnicze i cukiernicze", "phrase": "Pieróg gryczany gałęzowski"}