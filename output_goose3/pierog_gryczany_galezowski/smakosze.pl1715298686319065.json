{"meta_description": "Pieróg gryczany gałęzowski jest daniem regionalnym, którego warto spróbować. Pochodzący z Lubelszczyzny przysmak jest sycący i niesamowicie smaczny. Danie jest tak dobre, że zostało wpisane na jedną z ważniejszych list w polskich kulinariach. Wiemy, dlaczego i znamy szczegóły wykonania.", "title": "Oto pieróg gryczany gałęzowski. Jest tak niezwykły, że został wpisany na specjalną listę", "content": "Oto pieróg gryczany gałęzowski. Jest tak niezwykły, że został wpisany na specjalną listę Choć pieróg kojarzy się nam raczej z daniem lepionym, słowo to pochodzi od dań kuchni ukraińskiej i rosyjskiej, spotykanych także w Polsce wschodniej i oznacza placek pieczony. Wpisany na listę produktów tradycyjnych w kategorii Wyroby cukiernicze i piekarnicze w województwie lubelskim, pieróg gryczany gałęzowski jest daniem na bazie kaszy gryczanej. Pochodzi z Gałęzowa, czyli wioski położonej w gminie Bychawa w regionie Lubelszczyzny. To tam zaczęto wypiekać ten słodki przysmak w cieście naleśnikowym, a do jego zrobienia oprócz kaszy wykorzystywano proste składniki takie jak ser twarogowy biały, mleko i mleko zsiadłe, śmietana, masło, jajka, cukier, olej rzepakowy oraz mąka pszenna. Danie było szczególnie popularne ze względu na niski koszt oraz możliwość podzielenia go na wiele porcji. To ostatnie sprawdzało się zwłaszcza w okresie żniw czy wykopek, kiedy pracujący musieli się szybko posilić. Nic nie stoi jednak na przeszkodzie, by zrobić je sobie choćby i dziś. Przygotowanie dania nie jest skomplikowane. Kaszę gryczaną należy ugotować z mlekiem, masłem, cukrem i solą, a po ostudzeniu wymieszać z 1 litrem śmietany, 1,5 kg sera twarogowego, jajami oraz cukrem. Taką masę zamyka się w cieście naleśnikowym zrobionym ze zsiadłego mleka, jajek, mąki pszennej, oleju rzepakowego i cukru. Wlewa się je do natłuszczonej formy, a następnie przenosi się do niej gryczany farsz. Wierzch również pokrywa się jedną warstwą ciasta naleśnikowego. Tak przygotowany pieróg trafia do rozgrzanego do 180 stopni Celsjusza piekarnika na mniej więcej godzinę. Po upieczeniu specjał trzeba dokładnie ostudzić. Dopiero wtedy można przystąpić do krojenia go w kwadraty. Najlepiej smakuje z mlekiem lub kakao. Serwowany z kawą czy herbatą też będzie smaczny. Na naszej stronie znajdziecie więcej przepisów na regionalne przysmaki. Sprawdźcie jak zrobić pieróg biłgorajski z ziemniakami. Być może skusi was również prosty patent na podlaskie pierogi z soczewicą i boczkiem.", "url": "https://smakosze.pl/oto-pierog-gryczany-galezowski-jest-tak-niezwykly-ze-zostal-wpisany-na-specjalna-liste-em-ds-101223", "category": "lubelskie", "sub_category": "Wyroby piekarnicze i cukiernicze", "phrase": "Pieróg gryczany gałęzowski"}