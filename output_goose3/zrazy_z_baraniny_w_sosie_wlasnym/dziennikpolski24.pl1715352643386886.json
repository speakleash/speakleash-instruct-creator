{"meta_description": "Są jedną z najbardziej klasycznych polskich potraw, po raz pierwszy wymienioną w wydanym w 1798 roku \"Kucharzu doskonałym\", co oczywiście nie znaczy, że wcześniej w Polsce zrazów nie gotowano, tym bardziej, że do ich miłośników miał należeć król Jagiełło, wielki admirator innej staropolskiej potrawy, flaków.", "title": "Zrazy", "content": "Są jedną z najbardziej klasycznych polskich potraw, po raz pierwszy wymienioną w wydanym w 1798 roku \"Kucharzu doskonałym\", co oczywiście nie znaczy, że wcześniej w Polsce zrazów nie gotowano, tym bardziej, że do ich miłośników miał należeć król Jagiełło, wielki admirator innej staropolskiej potrawy, flaków. Przyrządza się je najczęściej z wołowiny, ale także z baraniny i cielęciny, a dzielą się na bite i siekane, przy czym bite mogą być również zawijane, wtedy zwinięty płat mięsa kryje w swym wnętrzu nadzienie - słoninę, farsz, tartą bułkę z podsmażaną cebulką. Oczywiście, tak zacna potrawa musiała trafić na strony \"Pana Tadeusza\". Zrazami starano się udobruchać w Soplicowie rosyjskich oficerów, Płuta i Rykowa: Płut i Ryków tak czynnie zaczęli się zwijać, Niestety, Mickiewicz nie zdradził nam, z czym podano zrazy. W klasycznej polskiej kuchni towarzyszy im kasza, najczęściej gryczana, ale także perłowa oraz pęczak - zazwyczaj mocno okraszone skwarkami. Zawsze też do zrazów podawano zawiesisty sos. Pokrajawszy zrazy cienko i szeroko, nasiekaj je lekko dużym nożem; usiekaj drobno mięsa z drobiu, cielęciny, świeżej słoninki, trochę pietruszki, cebuli i grzybków, posól, popieprz i wsyp utartej gałki muszkatołowej, zarób tę siekankę 4 żółtkami i trochą śmietany, rozsmaruj po zrazach i zwiń je. Usmaż na sosie opisanym poniżej (...) na wolnym ogniu. Zbierz tłustość z sosu, przecedź go przez sito, zagęść na ogniu i w chwili wydania włóż do niego łyżkę marmelady pomidorowej. Przepis pochodzi z książki kucharskiej wydanej w latach trzydziestych XIX wieku. Zobaczmy, jak według przepisu tego samego autora powinno się przyrządzać zrazy nieco nietypowe, bo cielęce: Krają się cienkie zrazy z udzca cielęciny, i obrawszy z nich błonki i żyły, bija się nasiekują. Potem sieka się z szalotką parę wyczyszczonych i z ości obranych sardeli, dusi je w maśle i omoczone w tem zrazy piecze prędko na roszcie. Już to dają się te zrazy z pozostałym po omoczeniu sosem, już z jarzyną, jakoto: z zielonym groszkiem, marchewką, szpinakiem, i t.p. A teraz przepis mniej archaiczny, z książki Marii Gruszeckiej: Na zrazy bierze się zrazówkę lub krzyżówkę, kawał zrazówki pokrajać na cienkie plastry, ubić mocno i posolić. Potem wymięszać dobrze 1 łyżkę masła, włożyć upieczonej, utartej cebuli, wsypać chleba tartego, pieprzu, smarować tą masą zrazy i zawijać w tutki. W rondlu rozpuścić kawałek masła, wrzucić zrazy, dodać cebuli pieczonej i dusić pod przykryciem na wolnym ogniu; gdy się zrumienią, wlać trochę rosołu i dodać chleba tartego. Za godzinę powinny się zrazy udusić. Z pieczeni zrazowej lub z pierwszej krzyżowej pokrajać kwadratowe kawałki wielkości dłoni, wyżyłować je, rozbić cienko, urobić okrągłe befsztyki, posolić, popieprzyć i obsypawszy mąką obrumienić na rozpalonem maśle. Potem ułożyć je w rynce, dodać pół cebuli drobno pokrojonej, parę grzybów suchych i skrapiając po trochu zimną wodą lub rosołem dusić przez półtorej godziny na wolnym ogniu. Jeśli sos jest za rzadki, posypać trochę mąką, uważając, aby było dużo sosu. Osobno wygotować na sypko kaszę hreczaną, drobną krakowską lub jęczmienną, okrasić słoniną i podać do zrazów.", "url": "https://dziennikpolski24.pl/zrazy/ar/2705730", "category": "podkarpackie", "sub_category": "Gotowe dania i potrawy", "phrase": "Zrazy z baraniny w sosie własnym"}