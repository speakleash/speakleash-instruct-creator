{"meta_description": "", "title": "beskidzki szlak bacówek", "content": "Tradycyjna metoda produkcji gwarantuje powstanie oryginalnego produktu o najwyższej jakości i charakterystycznym smaku. Nazwa „bryndza”, z języka rumuńskiego brinze, pochodzi od pasterzy wołoskich wypasających owce na polanach górskich. Bryndza podhalańska ma kolor biały, biało-kremowy z odcieniem seledynowym. W smaku pikantna, słona, czasem lekko ostra lub kwaśna. Ma konsystencję pasty, chociaż można spotkać również bryndzę podhalańską delikatnie ziarnistą lub grudkowatą. Produkt wytwarzany jest z mleka owczego lub owczego i krowiego. Zawartość mleka krowiego nie może przekraczać 40% całkowitej ilości mleka użytego do produkcji bryndzy podhalańskiej. Najstarsze informacje o bryndzy pochodzą z 1527 roku. W książkach znajdują się również liczne fragmenty, które potwierdzają wykorzystywanie na tym obszarze bryndzy jako środka płatniczego, a także jako jednego ze składników płaconych danin (1683 rok).", "url": "http://www.owcaplusbacowki.pl/bryndza-podhalanska.html", "category": "małopolskie", "sub_category": "Sery i inne produkty mleczne", "phrase": "Bryndza podhalańska"}