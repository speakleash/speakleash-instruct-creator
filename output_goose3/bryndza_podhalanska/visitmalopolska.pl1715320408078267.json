{"meta_description": "Bez bryndzy kuchnia podhalańska praktycznie nie istnieje. Używana jest jako dodatek na przykład do farszu pierogowego, naleśnikowego, a także do knedli, klusek, sałatek lub po prostu do smarowania pieczywa. Bez bryndzy kuchnia podhalańska praktycznie nie istnieje. Używana jest jako dodatek na przykład do farszu pierogowego, naleśnikowego, a także do knedli, klusek, sałatek lub po prostu do smarowania...", "title": "Bryndza podhalańska", "content": "Bryndza podhalańska to miękki ser podpuszczkowy, o barwie białej, biało-kremowej lub z lekkim odcieniem seledynowym. Smak bryndzy jest słony i pikantny, czasem przechodzący w ostry. Wszystko zależy od jakości mleka, z którego został zrobiony. Na 1 kilogram sera potrzeba od 4 do 6 litrów mleka. Pochodzi ono od owiec rasy Polska Owca Górska, ewentualnie z domieszką mleka krów rasy Polska Krowa Czerwona, ale zawartość tego ostatniego nie może jednak przekroczyć 40 procent. Smak bryndzy podhalańskiej może się delikatnie różnić, na przykład w zależności pory roku: bryndzę wytwarza się bowiem od maja do września i ta wrześniowa jest, zdaniem znawców, najintensywniejsza w smaku. Bryndza podhalańska była pierwszym polskim produktem, który został wpisany do unijnego rejestru produktów chronionych. Nastąpiło to w 2007 roku. Produkcja odbywa się na ściśle określonym obszarze, w powiatach nowotarskim i tatrzańskim oraz sześciu gminach powiatu żywieckiego.", "url": "https://visitmalopolska.pl/-/bryndza-podhalanska", "category": "małopolskie", "sub_category": "Sery i inne produkty mleczne", "phrase": "Bryndza podhalańska"}