{"meta_description": "Produkt wpisany na listę produktów tradycyjnych w dniu 2017-09-27 w kategorii Produkty mięsne w woj. łódzkim.", "title": "Pasztety z Głowna - - Portal Gov.pl", "content": "Wyrób mięsny z przyrumienioną, lekko chropowatą powierzchnią, na przekroju jednorodny z widocznymi kawałkami warzyw, owoców i przypraw. Na powierzchni ciemnobrązowa, na przekroju jasnobrązowa z widocznymi kawałkami warzyw, owoców i przypraw. Delikatny, lekko słony, z wyczuwalnym smakiem i aromatem dodatków (warzyw, owoców, ziół oraz przypraw). Rodzaje pasztetów: domowy, z gęsi z tymiankiem, z indyka z lubczykiem. Za ojczyznę pasztetów uważa się Francję, skąd dotarły one na polskie dwory. Początkowo przyrządzano je wyłącznie z dziczyzny lub dzikiego ptactwa. Przygotowywane na wiele sposobów należały do potraw wykwintnych i luksusowych. Specjalizujący się w dziedzinie wyrobu pasztetów kucharze nazywani byli pasztetnikami. Z czasem zwyczaj wyrobu pasztetów przeniósł się do kuchni wiejskiej, a wyrabiane pasztety stały się mniej wykwintne, pieczone nie tylko na specjalne okazje. Zmienił się również ich skład. Bazy pasztetów nie stanowiło już mięso z dziczyzny, a częściej było to mięso ze zwierząt i drobiu hodowanego w gospodarstwie. Na ziemi łódzkiej w Głownie i okolicach tradycyjnie sporządzano pasztety z mięsa wieprzowego oraz drobiu (m.in. gęsi i indyka). Do wyrobu pasztetów zaczęto dodawać również inne składniki, np. resztki potraw pozostałych z dnia poprzedniego lub produkty świeże, ale tanie. Dla urozmaicenia przygotowywanych pasztetów dodawano do nich przyprawy, np. majeranek, lubczyk, suszone grzyby lub owoce. Początkowo pasztety wypiekano w specjalnych formach z ciasta żytniego lub pszennego, które później zostały zastąpione formami piekarskimi lub żeliwnymi brytfannami. Pasztety pieczono przez około godzinę, do uzyskania skórki w szarobrązowym kolorze. Do najpopularniejszych pasztetów z Głowna należał m.in. pasztet domowy, pasztet z gęsi z tymiankiem oraz pasztet z indyka z dodatkiem lubczyku.", "url": "https://www.gov.pl/web/rolnictwo/pasztety-z-glowna", "category": "łódzkie", "sub_category": "Mięso świeże oraz produkty mięsne", "phrase": "Pasztety z Głowna"}