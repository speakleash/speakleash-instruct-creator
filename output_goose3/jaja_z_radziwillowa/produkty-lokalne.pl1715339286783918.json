{"meta_description": "", "title": "Jaja z Radziwiłłowa", "content": "Jaja kur zielononóżek kuropatwianych charakteryzują się obniżoną zawartością cholesterolu. Co za tym idzie – spożywanie ich jest zdrowsze. W 2009 roku na listę produktów tradycyjnych wpisano “Jaja z Radziwiłłowa” – czyli jaja kur z tzw. “wolnego wybiegu”. Jaja ptasie, a zwłaszcza jaja ptaków kuropatwych od dawna są dla człowieka znakomitym źródłem pożywienia. Spożywano je zarówno na stołach mieszczańskich, ziemiańskich jak i chłopskich. W XIX wieku w Królestwie Polskim, nawet w najbiedniejszych gospodarstwach domowych trzymano po kilka kur. Produkcje w przeważającej części kierowano na sprzedaż. Szczególne znaczenie jednak, miało spożycie jaj w okresie Świąt Wielkanocnych. W początkach XX wieku wyhodowano w Polsce rasę kur zielononóżek kuropatwianych – były to drobne kurki, bardzo nieśne, które przy dobrym odżywianiu znosiły jajka nawet zimą. Nazywano je również kuropatewkami. Po wojnie zielononóżki spotykało się coraz rzadziej. W drugiej połowie XX wieku udział kur zielononóżek w pogłowiu kur szybko malał, a w 1973 roku stanowił już tylko 1-2%. Obecnie na terenie Radziwiłłowa i Puszczy Mariańskiej powraca się do chowu kur zielononóżek kuropatwianych. Drób hodowany jest w gospodarstwie rolnych znajdujących się na terenach objętych ochroną środowiska, są one wolne od zanieczyszczeń. Kury hodowane są tam w zagrodach wyposażonych w odpowiednie wybiegi oraz pastwiska obsiewane mieszanką roślin motylkowych i ziół tj. koniczyny, lucerny, łubinu, wyki, krwawnika, czy pokrzywy. Na terenie pastwiska na jednego dorosłego ptaka przypada od 10 do 20 m2. W obrębie pastwiska kury mogą się swobodnie poruszać. Same też wybierają dla siebie pokarm, a karmione są otrębami pszennymi, ześrutowanymi ziarnami zbóż, całymi ziarnami pszenicy, parowanymi ziemniakami i zielonką. Pasza wpływa na wartość odżywczą i smak drobiu. Od dziesiątków lat liczni klienci z Warszawy, Łodzi, Skierniewic i innych miast specjalnie przyjeżdżają w rejon Radziwiłłowa by zakupić tutejsze jaja.", "url": "https://produkty-lokalne.pl/jaja-z-radziwillowa,271", "category": "mazowieckie", "sub_category": "Inne produkty", "phrase": "Jaja z Radziwiłłowa"}