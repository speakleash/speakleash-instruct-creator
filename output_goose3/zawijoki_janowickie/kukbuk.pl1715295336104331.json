{"meta_description": "Praktyczny przewodnik, pokazujący miejsca gdzie warto wybrać się na romantyczny wyjazd w Polsce. Romantyczne miejscówki w Polsce.  Polska na romantyczny weekend. Gdzie w Polskę na przedłużony weekend - PRZEWODNIK", "title": "Najciekawsze miejsca na romantyczny wyjazd - PRZEWODNIK", "content": "Walentynki, czas miłosnych uniesień. Święto zakochanych rozbudza uczucia i sprzyja marzeniom, by przeżyć coś wyjątkowego. Podpowiadamy, gdzie szukać wrażeń z ukochaną osobą. Miejsca, w których się zakochasz Dodaj do 'Przeczytaj później' Dodaj do 'Polubionych' Zwykle świętowanie Dnia Zakochanych kojarzy się z romantyczną kolacją we dwoje. I nie ukrywamy, że takie rozwiązanie jest nam szczególnie bliskie, zwłaszcza jeśli dania bazują na afrodyzjakach. Ale przecież celebrować to święto można na różne sposoby – w kinie, teatrze, na wystawie czy w plenerze. Idealnie byłoby połączyć różne aktywności. A może uda się nieco rozciągnąć świętowanie, na dwa albo nawet trzy dni? I dokądś wyjechać? Poddać się atmosferze innego miasta albo jakiejś urokliwej krainy? I tutaj przychodzimy z pomocą – jeśli zabawa, to na całego! Świętowanie walentynek proponujemy zacząć od spakowania torby podróżnej. Poznań niewątpliwie zauroczy zakochanych. Swojego czasu reklamował się hasłem „miasto doznań” – i wciąż trudno mu odmówić tej mocy. Niewielkie, ale klimatyczne Stare Miasto, zadbane parki i skwery sprzyjają romantycznym spacerom. W samym centrum usytuowany jest rozległy park Cytadela, po którym można błądzić bez końca, na przykład podziwiając liczne rzeźby. Miłośnikom sztuki polecamy wizytę w tutejszym Muzeum Narodowym, gdzie można podziwiać między innymi oniryczny obraz Claude’a Moneta „Plaża w Pourville” i największą w Polsce kolekcję dzieł hiszpańskich malarzy. Nietypowym, ale jakże zbliżającym pomysłem na spędzenie czasu we dwoje będzie wizyta w termach. Czekają tam na was sauny zewnętrzne, grota śnieżna czy laconium kwiatowe. A skoro jesteśmy przy wątku roślinnym, to nie sposób nie wspomnieć o przeszło 100-letniej Palmiarni. Jeśli marzy wam się randka w tropikach, lepszego miejsca nie znajdziecie. Idealnym zwieńczeniem dnia będzie romantyczna kolacja przy świecach. Sprawdźcie polecane przez nas restauracje, nie tylko z pyrami i gzikiem. Tu z każdego zakątka bije magia przeszłości dzięki atmosferze i wiekowym zabytkom. Jeszcze do niedawna jeden z mostów prowadzących na wyspę upodobali sobie zakochani, którzy wieszali na nim kłódki – symbole przywiązania. Dziś przeprawa jest wyremontowana, nikt nie wiesza już kłódek, co nie znaczy, że most przestał być mekką zakochanych. Idealnym miejscem, by zobaczyć Ostrów Tumski z oddali i wysokości, jest Mostek Pokutnic, zwany również Mostkiem Czarownic, czyli niewielka kładka pomiędzy wieżami katedry św. Marii Magdaleny. Kapitalny widok na miasto sprzyja miłosnym uniesieniom. A jeśli lutowa pogoda pozwoli (oby nie szczędziła białego puchu), to idealnym pomysłem na walentynki będzie spacer po wrocławskich parkach: Południowym – największym, pięknie oświetlonym, a także Staromiejskim, na którym znajduje się rzeźba… Amora siedzącego na Pegazie. Żelaznym punktem każdej wycieczki do Wrocławia jest Hala Stulecia – monumentalny obiekt z początków XX wieku. Ekspresjonistyczna budowla, wpisana na Listę Światowego Dziedzictwa UNESCO, zachwyca swoją konstrukcją. A spacer po pobliskim parku Szczytnickim, z obowiązkowymi przystankami przy pergoli, fontannie multimedialnej i ogrodzie japońskim, sprawi, że ten etap walentynkowej wizyty w mieście na długo pozostanie w waszej pamięci. Wrocław słynie również z pysznej kuchni, warto więc poszukać odpowiednio klimatycznej restauracji (zajrzyjcie do miejsc, które polecamy). Tym z was, którzy nad wielkomiejskie uciechy przedkładają błogi spokój i odprężenie, proponujemy miejsce, w którym świat zwalnia i można naprawdę poczuć bliskość drugiej osoby. Trochę ponad 300 kilometrów od Wrocławia rozciąga się beskidzka kraina – jedno z pasm Karpat. Słowem definiującym to miejsce jest natura. Nic tak nie pobudza wyobraźni i zmysłów jak widoki przepięknych pasm górskich i dolin. O uprawianiu sportów zimowych nie wspominając. Na przykład w Szczyrku 40 kilometrów tras zadowoli każdego entuzjastę śnieżnego puchu. W miasteczku znajdziecie też klimatyczne karczmy z regionalnym jedzeniem – zupa z czosnku niedźwiedziego rozgrzeje nawet najbardziej zmarznięte serce. Spacer aleją Zakochanych albo aleją Westchnień w dniu św. Walentego? Tak, to możliwe. Trasy widokowe w okolicach Zwardonia zapierają dech w piersiach – sprawiają, że zmysły działają na pełnych obrotach. A może wieczór zakończyć… o świcie, by podziwiać wschód słońca? Dzień możecie przywitać na najwyższym szczycie w Beskidach. Babia Góra kusi swoimi wdziękami, zapraszając wszystkich romantyków. Gdyby jednak ktoś poczuł tęsknotę za miastem, może się zapuścić w zabytkowe, ujmujące secesyjną zabudową uliczki Bielska-Białej – kto wie, może trafi się nawet jakiś teatralny performance. Ostatnia propozycja to miejsce, w którym nie sposób się nudzić – zachodnia część województwa lubelskiego, czyli Kraina Lessowych Wąwozów, przebogata w atrakcje! Dość wymienić Kazimierz Dolny – magiczne miasteczko pamiętające zamierzchłe czasy, Nałęczów – klimatyczne uzdrowisko, uznawane za nieformalną stolicę regionu, i Puławy – miasto z imponującym pałacem, zabytkiem architektury barokowej. A to tylko początek długiej listy atrakcji. Również kamieniołomy niedaleko Józefowa, Szlak Karpia, Dolina Dziesięciu Stawów, parki krajobrazowe, zamek w Janowcu czy… stoki narciarskie nie wyczerpują tematu. Naprawdę trudno wymienić wszystkie walory tego regionu. Na walentynkowych turystów ceniących ruch czekają szlaki piesze, rowerowe, konne, ale też trasy do uprawiania nordic walking – szczególnie godne polecenia są te wytyczone wśród lessowych wąwozów. Pasjonatów historii zachwycą zabytki, a wrażliwców urokliwe widoki. Kulinarnie region także stoi różnorodnością. Zakochani mogą rozkoszować się potrawami niemal z całego świata, ale największą smakową atrakcją są dania regionalne (szczególnie polecamy zawijoki janowickie). W regionie działają winnice – może pora roku nie sprzyja ich zwiedzaniu, ale degustacja wyrobów z okolicznych upraw może być doskonałym ukoronowaniem walentynkowej kolacji.", "url": "https://kukbuk.pl/artykuly/miejsca-w-ktorych-sie-zakochasz/", "category": "lubelskie", "sub_category": "Gotowe dania i potrawy", "phrase": "Zawijoki janowickie"}