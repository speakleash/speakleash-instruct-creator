{"meta_description": "", "title": "KOTLETY JANOWICKIE", "content": "Powracam do kuchni regionalnej. Już Wam kiedyś pisałem, że w naszej kuchni tradycyjnej, mamy sporo dań wegańskich i wegetariańskich. Tu prym wiedzie Lubelszczyzna. Kasze, ziarna, zioła, owoce i warzywa. Wszystkie najlepszej jakości, bo na Lubelszczyźnie nie ma wielkiego przemysłu. To kuchnia pełna prostych, a zarazem wyjątkowych dań. Króluje kasza jaglana, ziemniaki, soczewica i wiele innych produktów. Dziś zawędrujemy w bliskie okolice Kazimierza Dolnego Nie ma chyba osoby, która będąc w Kazimierzu, nie przepłynęła na drugi brzeg do Janowca. Piękne ruiny zamku Firlejów i Lubomirskich, a obok Muzeum Nadwiślańskie. W tych okolicach, powstają wyjątkowe potrawy. Jedną z nich są zawijoki janowickie. To gołąbki z farszem z kaszy jaglanej, kiszonej kapusty i cebuli. Doprawione pieprzem, sola i zielem angielskim. Przygotowywane z okazji postu lub na stół wigilijny. Po ugotowaniu, odsmażane na oleju rzepakowym. Kiedy zdarza się, że przygotuje się za dużo farszu. Gospodynie robią z niego kotlety. Przyznam, że podchodziłem do tego przepisu z rezerwą. Co może być wyjątkowego z połączenia mdłej kaszy jaglanej i kwaśnej kapusty. Tajemnica tkwi w doprawieniu masy. Obowiązkowo ziele angielskie. Musi być świeżo mielone. To ono nadaje wyjątkowości kotletom. Gdy dodacie jeszcze mielony kminek, to mamy pełnie szczęścia. To jedne z moich ulubionych kotletów. Bezglutenowe, w kilku składników, zawsze wychodzą, szybko się robi i z natury wegańskie. Same pozytywy. Idealne z surówką z czerwonej kiszonej kapusty, jabłka, oleju rzepakowego i cebuli. Oczywiście marchewka z groszkiem czy buraczki, też są wskazane – kaszę przepłukać kilka razy gorącą wodą. Przełożyć do garnka, wlać 3 szklanki wody. Przykryć i gotować na małym ogniu 15 minut. Wystudzić  – kapustę drobno poszatkować  – cebulę pokroić w drobną kostkę, lekko zrumienić na oleju rzepakowym. Dodać kapustę i smażyć kilka minut, aż kapusta będzie miękka. Pod koniec smażenia dodać pieprz, kminek i mielone lub utłuczone ziele angielskie (gotowe mielone nie będzie miało takiego aromatu). Wystudzić  – połączyć dokładnie wszystkie składniki kotletów, doprawić do smaku solą  – odstawić w chłodne miejsce na pół godziny  – formować kotlety i smażyć na rumiano z obu stron na oleju rzepakowym", "url": "https://weganon.pl/kotlety-janowickie/", "category": "lubelskie", "sub_category": "Gotowe dania i potrawy", "phrase": "Zawijoki janowickie"}