{"meta_description": "&nbsp;\r\nPrawie 300 zgłoszonych K&oacute;ł Gospodyń Wiejskich z całej Polski, 10 grant&oacute;w w wysokości po 10 tysięcy złotych oraz 79 lok - wiescirolnicze.pl ✔️ Fachowe porady i najnowsze wiadomości ✔️ Ceny rolnicze, hodowla, uprawy, technika ✔️ Sprawdź!", "title": "Panie z KGW przygotowały prawdziwą ucztę dla podniebienia. Wygrała polewka", "content": "Dzik w ziołach, marcinek, burcorz, pazibroda, dzikie hajduckie wariacje, królas duszony w bulionie warzywnym - to tylko kilka z nagrodzonych dań podczas drugiej edycji konkursu \"Smakujemy lokalnie\". Prawie 300 zgłoszonych Kół Gospodyń Wiejskich z całej Polski, 10 grantów w wysokości po 10 tysięcy złotych oraz 79 lokalnych producentów. A wśród zwycięzców KGW w Łosińcu w powiecie wągrowieckim. Tak w skrócie można podsumować drugą edycję konkursu grantowego organizowanego w ramach programu “Smakujemy Lokalnie” przez Carrefour Polska pod patronatem Narodowego Instytutu Kultury i Dziedzictwa Wsi, w którym najlepsze okazało się małe Koło Gospodyń Wiejskich z Wielkopolski. W tegorocznej edycji konkursu jury nagrodziło KGW z 8 województw. Finałowe danie reprezentujące Wielkopolskę to polewka z białym serem oraz pyrami - regionalna zupa z długą historią. Jej receptura oparta jest na dostępnych i pochodzących z lokalnych gospodarstw produktach, czyli maślance, ziemniakach, serze i cebuli, dzięki czemu potrawa na stałe zagościła w tradycji kulinarnej. - Polska tradycja kulinarna jest niezwykle bogata, co odzwierciedlały tegoroczne zgłoszenia. Różnorodność dań, ich historia i sposób prezentacji przez Koła były naprawdę imponujące. To, co dla mnie było najważniejsze przy ocenie, to możliwość dotarcia z tym daniem do szerokiego grona odbiorców w Polsce, i nie tylko. Tradycja kulinarna regionów jest tak wspaniała, że powinniśmy się nią chwalić! - mówi ekspert kulinarny Łukasz Konik, przewodniczący jury. Jury konkursowe oceniało nie tylko warstwę kulinarną i estetyczną dań, ale również zaangażowanie w działania na rzecz lokalnej społeczności. Koła Gospodyń Wiejskich, jako nieodłączny element krajobrazu polskiej wsi, od zawsze integrowały okoliczne środowiska. Tak jest również teraz, co można było zaobserwować w licznych aktywnościach zgłoszonych KGW na rzecz promowania lokalnej kultury, kształtowania nawyków żywieniowych czy łączenia pokoleń. Nowością tegorocznej edycji były wspólne zgłoszenia Kół Gospodyń Wiejskich z lokalnymi producentami, którzy w ramach programu mają możliwość bezpośredniej sprzedaży w sklepach Carrefour. Obecnie na półkach tej sieci klienci znajdą asortyment już od blisko 350 małych i średnich przedsiębiorców oferujących tradycyjną i regionalną żywność. - Już od ponad dwóch lat oferujemy specjalne warunki współpracy dla małych lokalnych rolników i producentów żywności. Bazujemy na modelu fairtrade, prostej umowie i rozliczeniach oraz bezpośrednich dostawach z gwarancją odbioru. Dzięki takiemu podejściu co dziesiąty partner handlowy Carrefour w Polsce to lokalny dostawca. W sumie na półkach ponad 200 sklepów w Polsce oferujemy ponad 5,5 tysiąca lokalnych wyrobów - podsumowuje Piotr Lubiewa-Wieleżyński, dyrektor działu rozwoju formatów i konceptów handlowych w Carrefour Polska. • Koło Gospodyń Wiejskich Dębnowolanki w Dębnowoli (woj. mazowieckie): przygotowane danie - Dzik w ziołach po dębnowolsku • Koło Gospodyń Wiejskich \"Grabanowskie Pokolenia na Obcasach\" (woj. lubelskie): przygotowane danie - Pierogi z gęsiną i suszonymi śliwkami podane na chmurze musu rabarbarowego • Koło Gospodyń Wiejskich w Łosińcu (woj. wielkopolskie): przygotowane danie - Polewka z białym serem oraz pyrami • Koło Gospodyń Wiejskich w Chorkach (woj. łódzkie): przygotowane danie - Gicz na kapuście z szagówkami • Koło Gospodyń Wiejskich w Moszczance (woj. wielkopolskie): przygotowane danie - Zupa krem z pokrzywy z pieckami raszkowskimi • KGW Cisowianki w Cisach (woj. pomorskie): przygotowane danie - Kura na czarno z fuśką i pieczony buraczek z kozim serem", "url": "https://wiescirolnicze.pl/panie-z-kgw-przygotowaly-prawdziwa-uczte-dla-podniebienia-wygrala-polewka/", "category": "lubelskie", "sub_category": "Gotowe dania i potrawy", "phrase": "Zawijoki janowickie"}