{"meta_description": "Zawijoki janowickie i kotlety rybne z Sugrów – to jedne z ostatnich produktów z naszego regionu, które minister rolnictwa wpisał na ogólnopolską Listę Produktów Tradycyjnych.", "title": "Dwa nowe lubelskie produkty tradycyjne na liście. Nie ma to jak babka z jabłkiem", "content": "We wtorek w Lublinie osoby i firmy, które zarejestrowały swoje produkty na ministerialnej liście w ciągu ostatnich 2 lat, otrzymały „Laury Promocyjne”. To tradycyjne wyróżnienie w formie grawertonów przyznaje marszałek województwa. W ten sposób uhonorowani zostali producenci w sumie 50 dań i potraw z województwa lubelskiego. Wśród nich znalazło się Koło Gospodyń Wiejskich w Janowicach (powiat puławski). – Zawijoki janowickie są przygotowywane na bazie kapusty kiszonej i kaszy jaglanej – wyjaśnia Małgorzata Madejska, przewodnicząca KGW w Janowicach. – Wyglądają i smakują podobnie jak gołąbki. Mają kapuściano-jaglany farsz, który jest doprawiony do smaku cebulą i przyprawami. Zawija się je w liście kapusty i gotuje do miękkości. – Później odsmaża się na oleju – dodaje Madejska, która przepis na zawijoki janowickie odnalazła w startym zeszycie, który należał do jej babci. – Zawijoki były podawane jako potrawa wigilijna, ale też i codzienna. Lista Produktów Tradycyjnych służy przede wszystkim ocaleniu od zapomnienia i promocji produktów tradycyjnych. – To, że produkty są na takiej liście jest dobrze postrzegane przez klientów. Wzrasta prestiż, większe jest też zainteresowanie – przyznaje Tomasz Machoń, właściciel „Cukierni Staropolskiej” w Lublinie, który również znalazł się wśród wyróżnionych we wtorek „Laurem Promocyjnym”. – Na liście mamy kilka swoich produktów, w tym praliny i babkę z jabłkiem. Na liście liczącej ponad 1600 tradycyjnych dań i potraw z całej Polski, z województwa lubelskiego pochodzi 176. Wynik ten daje naszemu regionowi trzecie miejsce w kraju. Grawerony zostały wręczone we wtorek podczas konferencji dotyczącej produktów regionalnych i tradycyjnych. Konferencja odbywała się w Lubelskim Centrum Konferencyjnym.", "url": "https://www.dziennikwschodni.pl/lubelskie/dwa-nowe-lubelskie-produkty-tradycyjne-na-liscie-nie-ma-to-jak-babka-z-jablkiem,n,1000195106.html", "category": "lubelskie", "sub_category": "Gotowe dania i potrawy", "phrase": "Zawijoki janowickie"}