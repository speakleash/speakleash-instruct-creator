{"meta_description": "Produkt wpisany na listę produktów tradycyjnych w dniu 2016-12-01\nW kategorii Gotowe dania i potrawy\nW województwie woj. lubelskim", "title": "Zawijoki janowickie - - Portal Gov.pl", "content": "Farsz z kaszy jaglanej i kiszonej kapusty zawinięty w liść kapusty. Mieszkańców gminy Janowiec od dawien cechuje gospodarność oraz wykorzystywanie dostępnych płodów rolnych do przygotowywania przeróżnych potraw w zależności od pór roku oraz sytuacji materialnej. Do dnia dzisiejszego w przydomowych ogrodach uprawiają podstawowe warzywa i zboża takie jak kapustę, proso czy rzepak. Janowickie gospodynie połączyły te produkty i otrzymały smaczne i bogate w składniki pokarmowe danie, którego sposób przyrządzania przetrwał do czasów obecnych. Tą potrawą są zawijoki janowickie. „Zawijoki to danie o bogatych wartościach odżywczych, które w czasie ogromnej biedy na wsi zastępowały mięso niedostępne dla ubogiej ludności” (Wywiad przeprowadzony z mieszkańcami gminy Janowiec). W I połowie XX wieku potrawa ta bardzo często gościła na stołach janowickich domów, jako danie główne. W II połowie XX wieku, gdy sytuacja na wsi uległa znacznej poprawie, potrawę przygotowywano w okresie Wielkiego Postu i jako jedną z potraw na wigilijny stół. Obecnie zawijoki janowickie przygotowywane są na wieczerzę wigilijną oraz podczas różnych festynów i dożynek. Jest to potrawa prosta w wykonaniu, a jednocześnie zachwycająca swoim smakiem i aromatem. Na początku do przygotowywania zawijoków należy dokładnie ukisić kapustę. Następnie do wcześniej uparowanej kaszy jaglanej dodawana jest kapusta oraz cebula zeszklona na oleju rzepakowym. Wszystkie te składniki są bardzo dobrze mieszane i doprawiane przyprawami takimi jak sól, pieprz oraz ziele angielskie. Wyrobiony farsz jest porcjowany i zawijany w wystudzone liście kapusty. Tak przygotowane zawijoki układane są w garnku, a następnie zalewane wodą i gotowane do miękkości. Na koniec wystudzone zawijoki obsmażane są na oleju rzepakowym. „Zawijok janowicki jest podobny do dzisiejszego gołąbka, lecz nadziewany jest bezmięsnym farszem, co czyni go daniem jarskim bardzo smacznym i zdrowym” (Wywiad przeprowadzony z mieszkańcami gminy Janowiec).", "url": "https://www.gov.pl/web/rolnictwo/zawijoki-janowickie", "category": "lubelskie", "sub_category": "Gotowe dania i potrawy", "phrase": "Zawijoki janowickie"}