{"meta_description": "Koła Gospodyń Wiejskich z powiatu puławskiego prezentują swoje potrawy, a zespoły śpiewacze zdolności muzyczne podczas I Nadwiślańskich Spotkań z Folklorem w", "title": "„Tylko u nas takie cuda”. Przysmaki i folklor w Gołębiu [ZDJĘCIA]", "content": "Koła Gospodyń Wiejskich z powiatu puławskiego prezentują swoje potrawy, a zespoły śpiewacze zdolności muzyczne podczas I Nadwiślańskich Spotkań z Folklorem w Gołębiu. – Folklor tego terenu jest na pewno bardzo różnorodny, ciekawy i wciąż wart odkrywania – mówi starosta puławski Danuta Smaga. – Stąd pomysł, aby stworzyć te Nadwiślańskie Spotkania z folklorem, by wszystkie zespoły śpiewacze, koła gospodyń wiejskich mogły pokazać to, co jest najbardziej charakterystyczne dla ich miejscowości i gminy. To pigułka całego folkloru ziemi puławskiej: stroje, muzyka, zwyczaje, przyśpiewki, potrawy w różnym wydaniu. Częścią Nadwiślańskich Spotkań z Folklorem jest Piknik z Produktem Polskim i etap powiatowy „Bitwy Regionów”. Jest to ogólnopolski konkurs, w którym Koła Gospodyń Wiejskich przygotowują regionalne potrawy w oparciu o własną recepturę i rodzime produkty. Koła gospodyń wiejskich z powiatu puławskiego prezentują lokalne potrawy, charakterystyczne dla poszczególnych gmin. – Naszym specjałem są zawijoki janowickie, które bardzo łatwo przygotować- wyjaśnia Leokadia Kusińska z Koła Gospodyń Wiejskich w Janowicach. – Musimy ugotować kaszę jaglaną, a kapusta kiszona jest normalnie, wyciśnięta, pokrojona troszeczkę drobniej. Zawijamy to w słodką kapustę i gotujemy jak gołąbki. – U nas furorę robią placuszki z jabłuszkiem – przekonuje Aleksandra Dymecka z Koła Gospodyń Wiejskich „Kobiety Razem” w Klementowicach. – To jabłko nie jest siekane, ale to jest ćwiartka jabłuszka układana na smażonym placuszku-racuszku. Tylko u nas takie cuda. I Nadwiślańskie Spotkania z Folklorem potrwają w Gołębiu do 18.00.", "url": "https://radio.lublin.pl/2023/06/tylko-u-nas-takie-cuda-przysmaki-i-folklor-w-golebiu-zdjecia/", "category": "lubelskie", "sub_category": "Gotowe dania i potrawy", "phrase": "Zawijoki janowickie"}