{"meta_description": "Akcja tej rodzinnej opowieści rozgrywa się w Osiekach Lęborskich, w tej części wybrzeża, która skutecznie broni się przed wezbraną falą kurortowych ba", "title": "W Osiekach - odkrywaj i rezerwuj na", "content": "Akcja tej rodzinnej opowieści rozgrywa się w Osiekach Lęborskich, w tej części wybrzeża, która skutecznie broni się przed wezbraną falą kurortowych bajerów, niedaleko najpiękniejszych i prawie bezludnych nadbałtyckich plaż. Oprócz wyjątkowych walorów przyrodniczych Osieki mają grube tomy historii. Złoty rozdział w spisie treści należy do rodziny von Krockow. Hrabiowie mieszkali w pięknym pałacu, po którym obecnie nie pozostał nawet ślad. Do dzisiaj zachowało się jednak kilka zabytków: kościół z kamienną chrzcielnicą, spichlerz, dom ludowy, przedszkole, dawna restauracja oraz dwie plebanie. W jednej z nich znajduje się nasz dom. Dom w Osiekach nierozerwalnie związany jest z moimi dziadkami. Wojenna zawierucha przywiała ich tu z krańców Polski. Dziadek Stanisław bezpowrotnie stracił majątek rodzinny Jeleniec w okolicach Lublina, a babcia Alicja musiała opuścić podwarszawski dwór Bodzanówek, gdzie wyrastała na damę i utalentowaną pianistkę. Na Pomorzu dziadek został Głównym Hodowcą Stacji Hodowli Roślin w gdańskiej Hodowli Ziemniaka. Babcia również pracowała w hodowli, ale w jej sercu cały czas grała muzyka. Komponowała, organizowała zespoły pieśni i tańca. Dostali przydział na mieszkanie w dużym domu z 1936 roku. To wspomniana wcześniej plebania, a właściwie pastorówka kościoła ewangelickiego. Stworzyli tu tętniący życiem dom pełen miłości. Do siebie nawzajem, do ludzi, roślin i zwierząt, i co najważniejsze, udało im się przekazać tę sztukę postrzegania świata następnym pokoleniom. Teraz ja spełniam obietnicę złożoną dziadkom. Zielone okiennice po remoncie trafiły znów na swoje miejsce, w domu goszczą przyjaźni ludzie, a my, tak jak kilkadziesiąt lat temu dziadkowie, mieszkamy tu trzymając pieczę nad wszystkim. My na górze, Wy na dole. Mamy dla Was dwa apartamenty, które nazwą i wystrojem nawiązują do dziadka Staszka i babci Ali. Nadal zachodzimy w głowę, jakim sposobem udało jej się przewieźć do Osiek wszystkie meble, fortepian i całą skrzynię zdjęć z Bodzanówka, ale dzięki temu w domu znajdziecie autentyczne pamiątki rodzinne sprzed pokoleń. Zapraszamy na Kaszuby, 5 km od morza, do sadu pełnego śliwek i orzechów włoskich. Do domu pachnącego szarlotką, do wnętrz z historią w tle. To my - Kaśka i Dagmar, gospodarze “W Osiekach”, dzielnie wspierani przez bernardyna Dropsa, goldena Sola i koty Teo i Tea. Byłą pastorówkę odziedziczyłam po dziadkach, którzy stworzyli tu prawdziwą przystań. Udało im się ze starej plebanii wyczarować dom z duszą. Wpoili mi, że gościnność, serdeczność, ciepło to cechy, dzięki którym można zjednać sobie ludzi. Zawsze był to dom otwarty, nic się nie zmieniło. My mieszkamy na górze, Was gościmy na dole. Wiedzieliśmy, że jak remont to taki z poszanowaniem historii. Kolor domu jest tylko odświeżony, pojawiły się zielone okiennice, które są ukłonem w stronę przeszłości, ale i obietnicą złożoną dziadkom. Apartamenty swoją nazwą i wystrojem odnoszą się do miejsc i czasów tak im bliskich. Kwitnące tulipany, magnolie, szumiące wierzby, zapach szarlotki i muzyka fortepianu - dzielimy się z Wami moją rodzinną historią i kontynuujemy tradycję tego miejsca. Wspomnienia i piękne opowieści dziadków z dawnych lat już na zawsze zadomowiły się W Osiekach. W domu, który nierozerwalnie związany jest z historią Osiek Lęborskich. Powstał w 1936 roku jako nowa plebania - pastorówka. Podobno ostatni właściciele ukryli tu skarby, ale najwyraźniej to zrobili tak skutecznie, że nic nie znaleźliśmy. Teraz już wiemy, że prawdziwym skarbem jest ten dom, z jego historią i dobrym duchem. Odziedziczyłam go po dziadkach, Alicji i Stanisławie Dmochowskim, którzy przenieśli się tutaj w 1954 roku. Mieszkali na parterze, podczas gdy piętro zajmowała Pani Inka, która była naszą „przyszywaną” ciocią. Stworzyli oni dom, tętniący życiem, pełen pasji, szacunku, miłości do ludzi, zwierząt i roślin. I co najważniejsze, udało im się przekazać tę sztukę postrzegania świata następnym pokoleniom. Postanowiliśmy pielęgnować gościnność i podzielić się z Wami domem, który był, jest i będzie wyjątkowy. Kremowy dom z zielonymi okiennicami znajduje się przy drodze, ale ruch samochodowy nie jest słyszalny. Duży ogród z sadem jest bowiem po drugiej stronie posesji. Jest cicho, zielono i owocowo. Poza tym na działce jest dużo miejsca na Wasze aktywności, m.in. na ognisko, grilla, gry i zabawy dla dzieci. W domu na piętrze mieszkamy my, czyli Kaśka i Dagmar oraz bernardyn Drops, golden retriever Sol i dwie kotki Teo i Tea. Parter zaś jest cały do Waszej dyspozycji. Tu znajdują się 2 apartamenty przygotowane dla 4 osób, dla piątej jest dostawka. Mają osobne niezależne wejścia oraz własne łazienki. Duża kuchnia z jadalnią jest do wspólnego użytku. Apartamenty swoją nazwą i wystrojem odnoszą się do miejsc i czasów tak bliskich moim dziadkom. „Jeleniec” to królestwo dziadka z końca XIX i początku XX wieku. Apartament składa się z dwóch pokoi nawiązujących do tego co dla Stanisława było najważniejsze. Jest więc gabinet z antyczną biblioteczką, książki, biurko, dużo przestrzeni, spokój, cisza. Są dwa łóżka podwójne, łazienka z prysznicem, zdjęcia rodzinne. Okna wychodzą na ogród, a winorośl wkrada się do pokoju. Łazienka jest po przeciwnej stronie korytarza. „Bodzanówek” to babciny świat. Przede wszystkim symbol więzi rodzinnych, miłości, tradycji. Apartament składa się z dwóch bardzo jasnych pokoi, które przenoszą nas do czasów świetności majątków ziemskich. Zachowaliśmy meble pochodzące z dworku, w którym wychowywała się babcia, połączyliśmy je z tymi współczesnymi, fotografiami z domowego archiwum i dodatkami, które od razu mówią: babcia Ala. Ponieważ zwierzęta były zawsze dla nas dopełnieniem domu, zapraszamy Was ze swoimi pupilami. Tutaj Slowhop opisze Twoje spanie. Jeśli chcesz możesz coś wypełnić albo edytować. Oddajemy Wam w pełni wyposażoną, wspólną kuchnię z okrągłym stołem do obradowania i biesiadowania, miejsce na relaksację i grillowanie w ogrodzie oraz pełną lodówkę. Każdy gość może liczyć na “pakiet startowy”. W lodówce będą czekać na Was lokalne produkty: śledzie, które są hitem w restauracji “Ewa Zaprasza”, twaróg z pobliskiej mleczarni, chleb, który piekę sama, jajka od sąsiadki, dżemy mojej produkcji, masło wiejskie i najczęściej zielenina z maminego ogródka. Z tych składników możecie przygotować co Wam w duszy gra. Dodatkowo w trakcie Waszego nadmorskiego urlopu, a to upiekę ciasto, a to zaserwuję niespodziankowo coś innego na ząb. Czasem dom pachnie szarlotką, innym razem drożdżówką. Niestety nie serwujemy śniadań, ponieważ rano muszę iść do pracy i nie mogę zaoferować Wam serwisu. Marzy nam się, żeby kiedyś zapewnić Wam pełne wyżywienie. Wszystko małymi kroczkami… Miłośnikom doskonałej kuchni proponuję wizytę w jednej z najlepszych restauracji w Polsce „Ewa Zaprasza” w Sasinie. Nie jestem obiektywna, ponieważ Ewa to moja mama i gotuję tam już od 30 lat, :) ale kogo nie zapytacie w okolicy o dobrą restaurację, zawsze pokierują Was właśnie tu. Po zakupy należy się udać do supermaretu Melan. Naprawdę, zapamiętajcie tę nazwę, bo jest tam wszystko, a nawet więcej. Tutaj Slowhop opisze Twoje jedzenie. Jeśli chcesz możesz coś wypełnić albo edytować. Edytuj tagi główne sekcji: Czy nie będę się nudzić? Znajdziecie nas w tak spokojnej okolicy, że czasami można zapomnieć, że to polskie wybrzeże. Można rowerami zwiedzać ciche wioseczki, odkrywać wyremontowane pałace i te popadające w zapomnienie. Wspiąć się przez las do latarni morskiej Stilo. Potem wejść spiralą schodów na szczyt i zachwycić się widokiem morza, wydm i pobliskich jezior. Wejście na Stilo otwarte jest dla zwiedzających od 1 czerwca do 31 sierpnia. Nawet jeśli nie ma możliwości wejść na taras widokowy polecamy spacer na plażę w okolicy latarni. To jedna z najpiękniejszych, najczystszych i najcichszych plaż jakie widzieliście. Piaseczek jak na Malediwach, spokój po horyzont i niezapomniane widoki. Lasy też są niczego sobie. Pomiędzy drzewami traficie na niezwykłe wydmy Łebskie, które ciągną się kilometrami, a tu niedaleko Stilo są wybitnie piękne. Zdecydowanie mniej znane wydmy, które zachwycają znajdziecie w Lubiatowie. To miejsce tylko dla wtajemniczonych, a widoki jak na Saharze rekompensują dłuższy spacer. Osieki to idealna baza wypadowa na plażę nad Bałtykiem. Z naszego domu prowadzi prosta droga do morza. Droga rowerowa nie jest udostępniona dla ruchu samochodowego (po pierwszych 500 m drogi powiatowej wjeżdżacie w las i po ok. 4 km jesteście na plaży przy ujściu rzeczki Bezimienna). Plaża nie jest oblegana przez turystów, jak większość w okolicy. Można też pojechać 3 km autem do Lubiatowa. Parking położony jest tuż przy plaży (ok. 50m do morza). Tam też turystów tyle co kot napłakał. W weekendy możecie spotkać lokalsów z psami, rano jeźdźców na koniach z Folwarku Jackowo, a wieczorem to już w zasadzie jesteście sami. Zaledwie 4 km od naszego domu jest również jezioro Choczewskie, które z uwagi na położenie i czystość wody oraz łagodny brzeg, może uzupełnić zapotrzebowanie na przyjemną kąpiel w słodkiej i ciepłej wodzie po chłodniejszych falach Bałtyku. Miłośnikom aktywnego spędzania czasu polecamy szkółkę windsurfingu nad jeziorem Sarbsko, jazdy konne w Folwarku Jackowo, na jogę, zawody w skokach przez przeszkody Baltica Tour i eko targ - Pałac Ciekocinko. Gdy pogoda w kratkę dobrze poprawić sobie humor cukrem i pięknym widokiem. Po taki zestaw kierujcie się do Łeby do niezwykłego hotelu “Zamek Neptun”. Tu z panoramą na plażę i wzburzone fale, w pięknej kawiarni zjecie lody zapiekane w bezie. Rozpusta, po którą warto pojechać te ok. 30 km. Tutaj Slowhop opisze Twoje atrakcje. Jeśli chcesz możesz coś wypełnić albo edytować. Dla tych, co chcą relaksu Zrobione! Możesz edytować tagi Dla tych, co chcą relaksu Dzieci darzymy wielką sympatią, zwłaszcza teraz kiedy moje córki już wyfrunęły z gniazda, dom jest jakiś taki cichy. Wiadomo, że najlepiej nad wodą, więc warto wziąć przyczepkę do roweru dla maluchów, bo nad morze 5 km, a nad jezioro podobnie. Dla rodziców mamy rowery na stanie. Nie są to jakieś najwyższej klasy petardy, ale dojedziecie do celu. Na miejscu mamy duży ogród i sad, a tam owoce na drzewach i krzewach. Trzeba zbierać, póki robaczki się nimi nie zainteresują. Możecie zatem urządzić zbiory, które potem posypane cukrem trafią w dziecięce paszcze. W ogrodzie buszują również nasze psiaki. Nasza nowa pociecha golden retriever wabi się Sol. Ma 7 miesięcy i jest to bardzo przyjazny i wesoły psiak. Nasz wielkolud Bernardyn Drops jest już baaaardzo stateczny i nic mu się nie chce. Za to Sol, to wulkan dobrej energii. Obydwa psy uwielbiają dzieci. Z wzajemnością. Tutaj Slowhop opisze co dla dzieci. Jeśli chcesz możesz coś wypełnić albo edytować.", "url": "https://slowhop.com/pl/miejsca/w-osiekach.html", "category": "pomorskie", "sub_category": "Mięso świeże oraz produkty mięsne", "phrase": "Kiełbasa choczewska"}