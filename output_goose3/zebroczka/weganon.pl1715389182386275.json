{"meta_description": "", "title": "WEGAŃSKA ŻEBROCZKA", "content": "O babkach ziemniaczanych w kuchni regionalnej, można napisać co najmniej magisterkę. Występuje niemal w całej Polsce i pod niezliczonymi nazwami. Sposób przygotowania jest najczęściej bardzo podobny. Tarte ziemniaki, duszona cebula, boczek, kiełbasa, przyprawy. Jednak na Śląsku Cieszyńskim, babka ziemniaczana jest inna niż wszędzie. Beskid Śląski to tereny górskie i podgórze. Początek XIX wieku to czas, kiedy na tych terenach zaczęto uprawiać ziemniaki. Na stałe wpisały się w krajobraz pól. Możecie je spotkać w niezliczonych potrawach. Znane w całej Polsce kluski śląskie białe, czorne, tarte, placki z blachy, kubusz, poleśniki, zupy ziemniaczane i wiele innych potraw. W okolicach Wisły wypiekano w piecach chlebowych, wyjątkowy placek ziemniaczany. Legenda jego powstania opowiada o żebraku, który wędrując od chałupy do chałupy, dostawał różne produkty. Z darów wykonał placek ziemniaczany, który do dziś określany jest wiślańską żebroczką. Czym jest żebroczka? To zapiekanka składająca się z tartych ziemniaków, cebuli, czosnku, boczku, majeranku, pieprzu i soli. Brzmi znajomo, bo to standard wszelkich babek ziemniaczanych. Żebroczka jednak zawiera dwa odmienne składniki i inny sposób przygotowania. Do masy dodaje się ryż i gorące mleko, które zaparza masę ziemniaczaną (podobnie, jak w poleśnikach). Masa przed pieczeniem wydaje się bardzo rzadka, bo ziemniaków po utarciu nie odsączamy, a dodatkowo dodajemy jeszcze mleko. Nie martwcie się. Podczas pieczenia masa gęstnieje od skrobi ziemniaczanej i pęczniejącego ryżu. Są dwie metody przygotowania żebroczki. Jedna to dodatek surowego ryżu do masy, a druga to ryż krótko gotowany w gorącym mleku. Wybrałem drugą metodę. Co zamiast boczku? Ugotowane w bulionie kotlety sojowe, które pokrojone i przesmażone z cebulą i wędzoną papryką, idealnie imitują boczek. Żebroczkę podaje się z kwaśną śmietaną, sosem grzybowym i popija mlekiem. Jeśli lubicie babki ziemniaczane, to żebroczke pokochacie ze zdwojoną siłą – ziemniaki obrać, zetrzeć na drobnej tarce, jak na placki ziemniaczane. Płynu nie odcedzać  – kotlety gotować w bulionie na bardzo małym ogniu przez 15 minut. Wyjąć z bulionu, wystudzić, delikatnie odcisnąć nadmiar płynu. Pokroić w średnią kostkę  – cebulę pokroić w drobną kostkę i wraz z pokrojonymi kotletami smażyć na rozgrzanym oleju, na średnim ogniu przez kilka minut. Wyłączyć grzanie i dodać wędzoną paprykę. Wymieszać   – do garnka wsypać ryż, wlać mleko i gotować pod przykryciem na bardzo małym ogniu przez 5 minut. Mieszać od czasu do czasu. Wlać do masy ziemniaczanej  – dodać kotlety z cebulą, starty czosnek, sól, pieprz i majeranek. Dokładnie wymieszać   – formę o wymiarach około 20 na 30 cm wysmarować tłuszczem i wysypać tartą bułką  – wylać masę, wyrównać wierzch. Piec godzinę w 190°C, grzanie góra/dół, środkowa półka  – żebroczkę kroić po kilku minutach od wystawienia. Podawać z roślinną śmietanką lub sosem grzybowym", "url": "https://weganon.pl/weganska-zebroczka/", "category": "śląskie", "sub_category": "Gotowe dania i potrawy", "phrase": "Żebroczka"}