{"meta_description": "Jednym z flagowych dań beskidzkiej kuchni jest żebroczka. Prosta, sycąca, rozgrzewająca. Tak bardzo stąd, jak Adam Małysz, moskole czy Paluszki Beskidzkie. Idealna po zimowej wędrówce.", "title": "Żebroczka – beskidzki koszmar dietetyka", "content": "Minione ferie zimowe spędziliśmy z rodziną w Beskidzie Małym, gdzie najpierw zastała nas odwilż, zaraz potem zaczął padać deszcz i wiać silny wiatr, a na końcu ktoś mi sprzedał infekcję górnych dróg oddechowych. Pomimo powyższych przeciwności losu udało nam się dwa razy wyjść z hotelu na szlak, zaliczyć schroniskowe stołówki i serwujące lokalne potrawy restauracje, a nawet zwiedzić Muzeum Miejskie w Żywcu. W jednym ze schronisk natrafiliśmy na potrawę, z którą nigdy wcześniej się nie spotkałem. Przed Wami żebroczka – idealne danie na beskidzkie zimowisko. Żebroczka to beskidzka zapiekanka ziemniaczana. Przygotowuje się ją przede wszystkim z tartych kartofli, podsmażanej cebuli, tłustego boczku oraz kwaśnej śmietany. Niektórzy – jak później sprawdziłem w sieci – dodają do niej ryż, ale zaserwowana nam wersja była go pozbawiona. Na schroniskowej tablicy dań oznaczono żebroczkę jako danie regionalne z Beskidów. Przeprowadzone przeze mnie później kwerenda ujawniła, że żebroczka została wpisana przez polskiego Ministra Rolnictwa i Rozwoju Wsi na listę produktów tradycyjnych w województwie śląskim. Pochodzi ona ze Śląska Cieszyńskiego, a bardziej konkretnie z okolic Wisły. Jest to więc danie z Beskidu Śląskiego. Jak jednak pokazuje nasz przypadek – można je zjeść także w Beskidzie Małym, a niewykluczone, że i w innych śląskich górach. Wedle wyczytanych przeze mnie podań żebroczka wzięła swą nazwę – co nie było wielkim odkryciem, wobec braku w jej składzie żeberek – od żebrania. Legenda głosi, jakoby chodzący od domu do domu żebrak miał upiec taką właśnie ziemniaczaną babę ze składników podarowanych mu przez litościwe gospodynie. Choć legenda ta przypomina trochę historię o gotowaniu zupy na gwoździu, to świetnie pasuje do charakteru dania. Powszechna dostępność w regionie zachodnich Beskidów ziemniaków, produktów mlecznych – jak śmietana – oraz oczywiście boczku czyni żebroczkę daniem ultratutejszym. Stawiam ją w pierwszej lidze beskidzkich specjałów, wraz z kwaśnicą, moskolami czy plackami ziemniaczanymi podawanymi w Beskidach na trzy tysiące sposobów. Czy żebroczką można się najeść? Po spożyciu uczciwej porcji żebroczki ciężko nie tylko wstać od stołu głodnym, ale ogólnie ciężko od niego wstać. Niestety nie udało mi się znaleźć informacji o kaloryczności tej potrawy, jednak jak weźmiemy pod uwagę, że zasadniczo są to pieczone pyry z tłuszczem, to wszystko staje się jasne. Na pytanie o to, ile żebroczka ma kalorii, można śmiało odpowiedzieć, że wszystkie. Niektóre internetowe przepisy kulinarne dopuszczają przyrządzenie żebroczki z wykorzystaniem zamiast boczku wędzonej kiełbasy. Ich autorzy zwracają jednak uwagę na to, aby kiełbasa była odpowiednio tłusta, czytaj: bardzo. Całość wszyscy doprawiają kwaśną śmietaną, też z gatunku nie najlżejszych. Podsumowując uważam żebroczkę za dobrą, górską paszę. Rozgrzeje i nasyci. Świetnie sprawdzi się zwłaszcza zimą, podana z grzanym piwem w schronisku na szczycie. W smaku nie jest ani wybitna, ani złożona. Mimo to powinna przypaść do gustu wielbicielom ziemniaczanych zapiekanek i smażonego boczku. Czyli prawie wszystkim.", "url": "https://przesudety.pl/zebroczka-beskidzki-koszmar-dietetyka/", "category": "śląskie", "sub_category": "Gotowe dania i potrawy", "phrase": "Żebroczka"}