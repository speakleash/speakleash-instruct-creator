{"meta_description": "Żebroczka to tradycyjna potrawa z tartych ziemniaków, popularna szczególnie na Śląsku Cieszyńskim, gdzie często zastępowano chleb ziemniaczanymi plackami 😊", "title": "ŻEBROCZKA z ziemniaków i kaszy » koniecznie wypróbuj ❗", "content": "Żebroczka to rodzaj zapiekanki z ziemniaków i ryżu lub kaszy. Dodatkiem smakowym są podsmażone cebula, boczek i kiełbasa. Podobno jej nazwa i skład wzięły się z tego, że żebrający „po domach” dostawali różne produkty i komponowali potrawy z tego, co dostali. Idea gotowania z tego, co znajdę w kuchni czy szafce jest mi bardzo bliskie, tyle że w „naszych czasach” zaopatrzenie kuchni zwykle nie jest zbyt oszczędne, a tym bardziej biedne 🤔 Żebroczka jest jedną z potraw wpisanych na listę produktów tradycyjnych, którą można przeglądać na TEJ stronie, o czym pisałam w SMAKUJ POLSKĘ. To potrawa z tartych ziemniaków, popularna szczególnie na Śląsku Cieszyńskim, zwana czasem wiślańską. Za tą listą Wielka Księga Produktów Regionalnych i Tradycyjnych (Wydawnictwo DRAGON) podaje, że żebroczka to „placek z ciasta ziemniaczanego z widocznymi na przekroju ziarnkami ryżu”. Tak, oryginalny przepis jest z ryżem. Również ten PRZEWODNIKA BESKIDZKIEGO, z którego korzystałam przy gotowaniu. Jednak autor strony wspomniał o wersji z kaszą perłową – i poczułam, że to jest to! A skoro nie piekłam wersji oryginalnej (jeszcze upiekę 👍), postanowiłam dodać trochę ziół prowansalskich (zamiast majeranku). Ten zestaw idealnie połączy się z zaplanowanymi jako dodatek pomidorami w śmietanie 😍 Nie użyłam też boczku, a samej kiełbasy. Zrozumiałe jest dla mnie, że w dawnych czasach, kiedy chłopi szli „robić w pole”, często na wiele godzin lub cały dzień, posiłki musiały być pożywne: syte i tłuste. Współcześnie tego nie potrzebujemy, a raczej staramy się OSZCZĘDZAĆ KALIORIE, dlatego nie zdecydowałam się na boczek. Na tym nie koniec 😁 Nie dodałam też mleka do gotowania kaszy, i konsystencja mojej żebroczki była bardziej zwarta. To dlatego, że odpowiedniej wielkości formę do zapiekania mam tylko wysoką o niewielkiej średnicy. Tak więc to bardzo moja, współczesna i odchudzona wersja żebroczki 😎 Jeśli nie lubimy marnować i wyrzucać jedzenia, żebroczka to super pomysł na wykorzystania resztek wędlin i ryżu czy kaszy z obiadu z poprzedniego dnia. Zwykle wykorzystujemy mięsne resztki do bigosów czy makaronów, a tutaj proszę, coś całkiem nowego 👍 Pokuszę się też niebawem o wersję wegetariańską (bez mięsa), z zapieczoną na wierzchu kwaśną gęstą śmietaną. Taką wersję „piekła mama” – jak podaje Przewodnik Beskidzki 🥇 I jeszcze jedna jego ciekawa uwaga: „Ci, którzy mają zdrowy żołądek, mogą spożywać żebroczkę z kwaśnym mlekiem lub maślanką” 😁", "url": "https://besttaste.pl/recipes/zebroczka-z-ziemniakow-i-kaszy/", "category": "śląskie", "sub_category": "Gotowe dania i potrawy", "phrase": "Żebroczka"}