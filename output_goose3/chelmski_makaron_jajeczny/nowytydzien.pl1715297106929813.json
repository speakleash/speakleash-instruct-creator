{"meta_description": "", "title": "Nasz makaron na ministerialnej liście - Nowy Tydzień", "content": "Chełmski makaron jajeczny został wpisany na Listę Produktów Tradycyjnych prowadzoną przez Ministra Rolnictwa i Rozwoju Wsi. To kolejne wyróżnienie dla Jerzego Dąbrowskiego, właściciela firmy Dom-Mak. Smak rosołu z domowym, samodzielnie ugniecionym na drewnianej stolnicy makaronem pamięta każdy z nas. Ten właśnie smak próbuje odtworzyć Jerzy Dąbrowski w swoim niewielkim zakładzie w Chełmie. Linia produkcyjna firmy Dom-Mak mieści się w przybudówce przy domu na ul. Twardzika. Na pierwszy rzut oka wygląda niepozornie, jednak co miesiąc wyjeżdżają stamtąd tony makaronu. I to nie byle jakiego. Chełmski makaron niemal co chwilę, doceniany jest zarówno przez smakoszy, jak profesjonalne jury. Wyliczmy tylko najnowsze nagrody: przyznane przez Targi Producentów Marek Własnych i Produktów Naturalnych wyróżnienie za Makaron Chełmski Krajanka 4-jajeczna, czy odebrane z rąk Regionalnej Izby Gospodarczej w Lublinie wyróżnienie Wojewódzki Lider Smaku za gniazda 4-jajeczne. Z kolei 15 maja do firmy Dom-Mak wpłynęło pismo, w którym czytamy: zgodnie z ustawą o rejestracji i ochronie nazw i oznaczeń produktów rolnych i środków spożywczych oraz produktach tradycyjnych chełmski makaron jajeczny został wpisany na Listę Produktów Tradycyjnych prowadzoną przez Ministra i Rozwoju Wsi. Na tym Jerzy Dąbrowski jednak nie poprzestaje. Gdy odwiedziliśmy go w ubiegłym tygodniu zapowiedział nam, że już szykuje kolejne kluseczki. Tym razem ma być to makaron z mąki orkiszowej i orkiszowo-razowy. (mg)", "url": "https://www.nowytydzien.pl/nasz-makaron-na-ministerialnej-liscie/", "category": "lubelskie", "sub_category": "Inne produkty", "phrase": "Chełmski makaron jajeczny"}