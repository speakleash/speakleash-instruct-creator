{"meta_description": "Produkt wpisany na listę produktów tradycyjnych w dniu 2018-05-15\nW kategorii Inne produkty\nW województwie woj. lubelskim", "title": "Chełmski makaron jajeczny - - Portal Gov.pl", "content": "W zależności od rodzaju makaronu: krajanka, wstążka oraz gniazda. Od biało-żółtej po jasnożółtą lub kremowo-żółtą. Przed ugotowaniem suchy, twardy o gładkiej powierzchni. Po ugotowaniu elastyczny, niesklejający się, zachowujący kształt makaronu surowego. Charakterystyczny dla produktu przygotowanego z mąki pszennej i jaj kurzych lub przepiórczych. Chełm jest miastem usytuowanym we wschodniej Polsce, w województwie lubelskim, 42 km od granicy z Białorusią i 27 km od granicy z Ukrainą. Niegdyś niemal w każdym domu, makaron sporządzany był ręcznie przez gospodynie. Mąka pochodziła z pobliskiego młyna, jaja z własnego gospodarstwa lub z targu, woda ze studni lub pobliskiego źródła (wywiad etnograficzny z mieszkańcami Chełma). Tradycją było, że ręcznie robiony makaron był podstawowym daniem podczas wielu uroczystości, ale również był robiony na niedzielny obiad. Do dziś produkt ten wytwarzany jest tradycyjną metodą, ale w związku z rozwojem technologii, nie jest wytwarzany ręcznie, a przy użyciu nowoczesnych maszyn. Jednak receptura oraz dobór składników nie zmieniły się. Do produkcji chełmskiego makaronu jajecznego wykorzystuje się mąkę oraz świeże jaja kurze lub przepiórcze, dzięki którym makaron kojarzy się z naturą i ma smak makaronu wyrabianego ręcznie. Chełmski makaron zawiera także kurkumę, która jest naturalną przyprawą, posiadającą pozytywny wpływ na nasze zdrowie, wykazując działanie przeciwbakteryjne, przeciwwirusowe, przeciwzapalne i oczyszczające. Makaron niezmiennie jest idealnym dodatkiem zarówno do zup, jak i różnego rodzaju sałatek, sosów, mleka oraz owoców. Smakuje dobrze zarówno w połączeniu na słodko, jak i na słono.", "url": "https://www.gov.pl/web/rolnictwo/chelmski-makaron-jajeczny", "category": "lubelskie", "sub_category": "Inne produkty", "phrase": "Chełmski makaron jajeczny"}