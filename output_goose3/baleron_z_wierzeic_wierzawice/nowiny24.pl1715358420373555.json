{"meta_description": "Masarnia Osip s.c. Zygmunt i Kamil Osip z Wierzawic, znana na Podkarpaciu z produkcji tradycyjnych wyrobów wędliniarskich, prezentuje w konkursie Nasze Dobre Podkarpackie jeden ze swoich flagowych produktów - kabanosy wieprzowe.", "title": "Bestseller Masarni Osip - kruche kabanosy wieprzowe", "content": "Masarnia Osip jest firmą rodzinną. Powstała w 2012 roku, ale jej korzenie sięgają daleko wcześniej. Tradycję produkcji wędlin zapoczątkował ojciec właściciela, znany w okolicy rzeźnik, który wytwarzał wyroby wędliniarskie, korzystając ze stosowanych od dawien dawna i przekazywanych z pokolenia na pokolenie metod i receptur. Zygmunt Osip oraz jego bliscy z sukcesem kontynuują wielką pasję swojego przodka. Trudnią się wytwarzaniem wędlin w tradycyjny sposób. Dzięki rodzinie Osipów powstają swojskie przysmaki, które zachwycają swoim niepowtarzalnym smakiem i aromatem. Wśród nich są: szynki, schaby, kiełbasy, balerony, salcesony, pasztety i wiele innych. Wszystkie powstają z najlepszego gatunku mięsa i świeżo mielonych przypraw. Do produkcji nie używa się wypełniaczy, sztucznych konserwantów i innych substancji mających negatywne skutki dla zdrowia. W celu zagwarantowania najwyższej jakości sam właściciel i jego rodzina nadzorują każdy etap produkcji, począwszy od rozbioru półtusz wieprzowych aż do momentu dostarczenia gotowego produktu klientom. Ich trud i troska o jakość zostały wielokrotnie nagrodzone w licznych konkursach. Na szczególne podkreślenie zasługuje nagroda PERŁA 2015 przyznana w konkursie „Nasze Kulinarne Dziedzictwo - Smaki Regionów” na Międzynarodowych Targach Wyrobów Spożywczych Polagra Food w Poznaniu. Powodem do dumy jest także certyfikat „Jakość i Tradycja” Polskiej Izby Produktu Regionalnego i Lokalnego. Cztery spośród produktów Masarni Osip zostały wpisane na listę produktów tradycyjnych Ministerstwa Rolnictwa i Rozwoju Wsi, co świadczy o ich wyjątkowym znaczeniu dla Podkarpacia. To: baleron tradycyjny, polędwiczka wędzona, kiełbasa swojska i boczek wędzony z Wierzeic, czyli dawnej wsi Wierzawice. Zawsze świeże, naturalne i zdrowe wędliny z Masarni Osip można zakupić w przyzakładowym sklepie w Wierzawicach oraz w sklepie stacjonarnym w Leżajsku. Ponadto firma prowadzi sprzedaż mobilną, pojawiając się m.in. na lokalnych placach handlowych i imprezach targowych, a także dostarcza swoje produkty do punktów gastronomicznych i detalicznych, co czyni je dostępnymi dla szerokiego grona odbiorców. Choć nie brakuje chętnych na wszelkie rodzaje wędlin, jest jeden wyrób, który w szczególności podbił serca i podniebienia konsumentów. Kabanosy, bo o nich mowa, to cienkie, długie kiełbaski z lekko pomarszczoną powierzchnią, wytwarzane z mięsa wieprzowego, starannie suszone i wędzone. Mają wyrazisty smak naturalnych przypraw. Są delikatne i kruche. Dzięki odpowiedniemu surowcowi i procedurze wytwarzania wydają przy łamaniu charakterystyczny dźwięk, zwany trzaskiem. To prawdziwe arcydzieło wędliniarskiej sztuki.", "url": "https://nowiny24.pl/bestseller-masarni-osip-kruche-kabanosy-wieprzowe/ar/c3-18049559", "category": "podkarpackie", "sub_category": "Mięso świeże oraz produkty mięsne", "phrase": "Baleron z Wierzeic (Wierzawice)"}