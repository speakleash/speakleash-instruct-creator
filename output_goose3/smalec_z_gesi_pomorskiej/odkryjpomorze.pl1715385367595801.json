{"meta_description": "Na świętego Marcina najlepsza pomorska gęsina Swołowo 2024 potrawy i dania z gęsiny oferty imprezy restauracje pomorskie Święto gęsiny Swołowo 2024", "title": "Na świętego Marcina najlepsza pomorska gęsina Swołowo 2024", "content": "Festiwal gęsiny w Muzeum w Swołowie odbędzie się w dniach 9 - 11 listopada 2024 roku. ● wędzone półgęski,  ● smalec, pasztety i kiełbasy z gęsi. ● pieczone udka 🍗 i piersi z gęsi ● pierogi, gorący rosół i grzane piwo Degustacja potraw i przetworów z gęsiny, targ produktów wiejskich, a do tego występy zespołów muzycznych, pokazy gotowania, konkursy kulinarne, darcie pierza i zabawy dla dzieci - to najważniejsze punkty imprezy, która już po raz kolejny odbędzie się w swołowskim muzeum. Impreza w Swołowie to unikalna okazja, by skosztować pomorskiej gęsiny, gdyż to właśnie w okolicy dnia św. Marcina (11 listopada) dawniej bito i spożywano gęsi na Pomorzu. Gęś pieczona, półgęski wędzone na zimno, pierogi i kartacze z gęsiną, żołądki gęsie, pasztety, okrasy, galarety, gęsi smalec, tarty, gęsie burgery, szarpana gęsina z dodatkami oraz kartoflanka i brukwianka na gęsinie, żurek to tylko niektóre smakołyki, jakich będzie można spróbować lub kupić na wynos na jednym spośród wielu stoisk. Potrawy z gęsi serwować będzie ponad 60 wystawców: Koła Gospodyń Wiejskich, pasjonaci kulinarni, przetwórcy, rolnicy oraz gospodarstwa agroturystyczne, lokalni hodowcy i restauratorzy. Gęsina w Swołowie to jednak dużo więcej niż tylko jarmark. Przez trzy dni imprezy, trwać będzie biesiada z muzyką na żywo, wystąpią zespoły folklorystyczne z regionu, a na koniec, każdego dnia zatańczyć będzie można na wiejskiej potańcówce. Atrakcją dla odwiedzających są zawsze pokazy kulinarne, połączone z degustacją. Wszystkich, którzy lubią świętować, są przywiązani i ciekawi tradycji, ceniący dawne obyczaje, zapraszamy na pomorską Gęsinę do Swołowa. Kultywowanie i podtrzymywanie pięknych tradycji Pomorza, to najlepsza forma nauki o historii regionu, a poprzez to również patriotyzmu. A w takim wydaniu, to również gwarancja dobrze spędzonego czasu. 👉 Gęsina (najczęściej tradycyjnie pieczona z jabłkami) zgodnie z obyczajem była podawana od Św. Marcina (11 listopada), aż do końca karnawału. Historycznie gęsina rzadko gościła na stołach, a to ze względu na dużą wartość gęsi dostarczających tradycyjnie cennego pierza. Dlatego potrawy z gęsiny gościły na stołach najczęściej z okazji ważnych wydarzeń np. wesel. Mięso gęsi, dość wymagające w przygotowaniu, szczególnie zwraca uwagę swoim smakiem zbliżonym do dziczyzny. Gęsina jest postrzegana jako bardzo kaloryczne mięso -ma blisko 340 kcal/100 g. Jednak nie każdy wie, że w zestawieniu z innymi drobiowymi mięsami (np. indyk - ok. 130 kcal/100 g) ma ona zdecydowanie lepszy skład tłuszczów - więcej zdrowych kwasów omega-3 i omega-6. Dlatego gęsina jest zalecana osobom z problemami serca i krążenia. Obecność wartościowych witamin (m.in A,E, B) oraz np. cynku, fosforu, potasu i żelaza dodatkowo podnosi wartość gęsiny - szczególnie pod kątem wydolności organizmu. Informacje o Krainie w Kratę w Swołowie, zdjęcia - są tutaj Atrakcje w Słupsku i okolicach - są tutaj Atrakcje w Ustce i okolicach - są tutaj", "url": "https://odkryjpomorze.pl/imprezy/gesina-na-swietego-marcina", "category": "pomorskie", "sub_category": "Oleje i tłuszcze (masło, margaryna itp.)", "phrase": "Smalec z gęsi pomorskiej"}