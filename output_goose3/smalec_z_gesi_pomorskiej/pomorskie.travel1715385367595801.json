{"meta_description": "Gęsina niezwykle zdrowe mięso, które wreszcie - całkowicie zasłużenie - po wielu latach niebytu wraca na polskie stoły.", "title": "Pomorska gęsina na świętego Marcina!", "content": "Pomorska gęsina to flagowy produkt regionu. Hodowana jest według staropolskiej tradycji. – Gęsina była znana i ceniona na Pomorzu. Jadano ją w gospodarstwach. W takich bogatszych nawet codziennie. To najzdrowszy drób. Zawiera wiele wartości odżywczych, dlatego warto go konsumować – zapewnia Damian Mazurowski z restauracji Kubicki w Gdańsku. W menu restauracji Kubicki na stałe zagościł pasztet z gęsiny na marynowanym jabłku, zaś w okolicy święta Marina szef kuchni serwuje danie specjalne. Jest to gęś konfitowaną na czerwonej kapuście z pampuchem i sosem sezamowo-miodowym. Warto spróbować tego magicznego dania, gdyż to pozycja pojawiająca się sezonowo. Mięso gęsi pomorskiej jest lekkostrawne i zawiera dużo nienasyconych kwasów tłuszczowych. A że spożywać je można w różnorakich formach: klasyczna gęś pieczona, pierogi z gęsiną, gęsi smalec, brukwianka na gęsinie, pasztety czy półgęski wędzone, tym bardziej warto się na nie skusić. Tym samym, w najlepszych pomorskich restauracjach w listopadzie króluje właśnie gęsina. – Zawsze w okolicy października nasz zaprzyjaźniony gospodarz pan Bolek zapędza swoje gęsi do obórki i dokarmia je owsem, żeby nabrały tłustości, po czym je bije i dostarcza do naszej restauracji. Produkt ten jest bardzo wysokiej jakości i naturalny. W restauracji wykorzystujemy całą gęś razem z podrobami i krwią, z której robimy kaszankę – opowiada Rafał Niewiarowski, szef kuchni i właściciel restauracji Dym na wodzie w Ustce. W menu restauracji Dym na wodzie znajdziemy pierogi z gęsiną z kiszonym ogórkiem i kiszoną marchewką, sosem demi glace oraz jarmużem. Wśród dań głównych króluje pieczona gęsina z risotto z pieczonych buraków, jabłkiem z chrzanem, jarmużem oraz poppingiem z kaszy gryczanej. – Gęsina pomorska od wieków gościła na kaszubskich stołach i była w naszym regionie bardzo popularna – opowiada Jarosław Waloch, szef restauracji Brovarnia w Hotelu Gdańsk. – Gęsi to drób bardzo szlachetny, który żywi się najlepszymi odmianami zbóż, roślinami okopowymi i rozmarynem. Naszą specjalnością jest kaszubska gęś rozmarynowa serwowana w całości i krojona przy gościach. To popisowe danie Brovarni Hotelu Gdańsk, które zdobyło tytuł najlepszego Pomorskiego Dania Regionalnego w Konkursie o Bursztynowy Laur Marszałka Województwa Pomorskiego! Na wyróżnienie zasługują również pierogi z mięsem kaszubskiej gęsi z rozmarynowej z sosem śliwkowym i podgrzybkami. Do gęsiny rekomendujemy limitowaną edycję piwa jasnego warzonego z udziałem tylko i wyłącznie świeżych szyszek chmielowych zebranych na początku września przez naszego piwowara – dodaje Jarosław Waloch. Restauracja Zielona Brama w Przywidzu zaprasza na „Święto gęsi w Zielonej Bramie”. W odrestaurowanym spichlerzu na terenie okazałego obiektu 11 listopada degustować będzie można dania z gęsi. Będzie można spróbować flagowych dań szefa kuchni restauracji Zielona Brama. Szmurowanie to po kaszubsku rodzaj obróbki termicznej, jaką jest duszenie. Wcześniej jednak mięso wyleguje się marynacie z soli, czosnku, majeranku. Następnie faszerowane jest gruszkami, jabłkami, śliwkami, żurawiną. Potem piecze się je niezwykle długo, nawet do pięciu godzin. To typowy slow food – opowiada szef kuchni. W Zielonej Bramie spróbować można również wątróbki z gęsi prosto z rusztu z konfiturą z czerwonej cebuli oraz pierś z gęsi w sosie żurawinowym z modrą kapustą w pieczonym rubinie i opiekanymi ziemniakami. Zobacz także: „Na św. Marcina najlepsza pomorska gęsina”, czyli swołowskie muzeum zaprasza na festiwal gęsiny! Główne święto gęsi na Pomorzu to tradycyjnie już Festiwal Gęsiny w Swołowie. To spotkanie z hodowcami, szefami kuchni, ale również paniami z kół gospodyń wiejskich – w namiocie na terenie skansenu w Zagrodzie Albrechta odbywa się biesiada i degustacja jednego z najlepszych pomorskich produktów. Potrawy z gęsi serwować będzie blisko 40 kół gospodyń wiejskich i restauratorów. Jednym z gości będzie wcześniej wspomniany w tekście Rafał Niewiarowski z restauracji Dym na wodzie w Ustce. Polska jest jednym z największych eskorterów gęsiny w Europie. 90 procent gęsi hodowanych w Polsce trafia na rynek Niemiecki. Co ciekawe, jak podaje Jacek Szklarek, szef Slow Food Polska, spożycie gęsiny w Polsce z 17 gramów 9 lat temu urosło dzisiaj do 230 gramów, czyli prawie 14-krotnie. To cięgle niewiele, ale tendencja wzrostowa rodzi nadzieje na większą popularność tego niezwykle wartościowego drobiu w polskich domach.", "url": "https://pomorskie.travel/artykuly/pomorska-gesina-na-swietego-marcina/", "category": "pomorskie", "sub_category": "Oleje i tłuszcze (masło, margaryna itp.)", "phrase": "Smalec z gęsi pomorskiej"}