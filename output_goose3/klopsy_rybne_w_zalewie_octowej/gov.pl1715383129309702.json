{"meta_description": "Produkt wpisany na listę produktów tradycyjnych w dniu 2011-08-25\nW kategorii Produkty rybołówstwa\nW województwie woj. pomorskim", "title": "Klopsy rybne w zalewie octowej - - Portal Gov.pl", "content": "Swornegacie położone są na terenie Zaborskiego Parku Krajobrazowego, nad rzeką Brdą i Jeziorem Karsińskim, sąsiadują z Parkiem Narodowym Bory Tucholskie. Jest to region zasobny w duże obszary leśne, liczne jeziora i rzeki. Warunki do uprawiania rolnictwa są trudne, toteż dla znacznej części ludności połów ryb stał się podstawowym źródłem dochodu, a ryby istotnym i częstym składnikiem pożywienia. Ryby pochodziły z własnych połowów, czasem bywały też przedmiotem wymiany z sąsiadami. Z pozyskiwaniem mniejszych sztuk ryb wiąże się interesujący zwyczaj o znaczeniu społecznym zwany „kulaniem ryb”. Był to rodzaj swoistej daniny dla najbiedniejszej ludności. Jedną z odmian popularnej na Kaszubach potrawy są klopsy rybne (z ryb słodkowodnych) w zalewie octowej. Potwierdzenie tradycji ich wykonywania znajduje się w relacjach współczesnych mieszkańców regionu, a przepis przekazywano w rodzinach, w których ryby były częstym składnikiem pożywienia. Klopsy przyrządzano z różnego gatunku niewielkich ryb (płoci, okoni, krąpi itd.). Większe ryby filetowano, mniejsze mielono lub siekano z ościami. Dla zaostrzenia smaku dodawano kawałek wędzonego boczku (lub słoniny). Masę mieszano z tartą bułką, jajami oraz przyprawami i formowano klopsiki. Smażono je na oleju i zalewano gorącą zalewą octową z przyprawami.", "url": "https://www.gov.pl/web/rolnictwo/klopsy-rybne-w-zalewie-octowej", "category": "pomorskie", "sub_category": "Produkty rybołówstwa, w tym ryby", "phrase": "Klopsy rybne w zalewie octowej"}