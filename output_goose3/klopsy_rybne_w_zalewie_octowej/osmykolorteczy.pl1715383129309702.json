{"meta_description": "Klopsiki rybne można kupić w sklepie - to fakt, ale ich smak nie zawsze jest taki, jak powinien. Bezpieczniej zrobić je w domu i cieszyć się takim smakiem, jaki pamiętamy z dzieciństwa, a może nawet lepszym.", "title": "klopsiki rybne marynowane w zalewie octowej - sprawdzony przepis", "content": "Idąc na skróty zbyt wiele nas omija… W tym przypadku kupując gotowe klopsy rybne wiele tracimy na smaku. Rzadko miewam ochotę na takie potrawy, może właśnie dlatego, że zazwyczaj się je kupuje, a ich smak pozostawia wiele do życzenia. Postanowiłam więc, że zrobię je sama… Jak na złość, nie mogłam znaleźć żadnego przepisu, więc zdałam się nieco na intuicję i pamięć. Moja mama za czasów mojego dzieciństwa czasami robiła opiekane ryby w zalewie octowej. Opierając się więc na tym, co pamiętałam i dodając do tego swoje ulubione smaki powstały moje marynowane kulki rybne. Ja użyłam mintaja, ponieważ ma wyraźny smak, nieco podobny do śledzia i świetnie sprawdza się w takiej odsłonie. W tajemnicy Wam powiem, że wyszły znacznie smaczniejsze niż te ze sklepu. ;) Rybę rozmrozić na sicie, dokładnie umyć, osuszyć i zmielić w maszynce do mięsa lub robocie kuchennym. Osobiście preferuję w tym przypadku maszynkę, ponieważ nie mieli tak drobno, jak noże robota. Do zmielonej ryby dodajemy jajko, bułkę tartą, posiekaną cebulę i przyprawy i wyrabiamy masę podobną do masy na kotlety mielone. Z gotowej masy formujemy niewielkie kulki, obtaczamy z bułce tartej i smażymy na oleju. Gotowe kotleciki przekładamy do słoika. Wodę zagotować z przyprawami. Do gorącej wody dodać przekrojone na pół ząbki czosnku i cebulę pokrojoną w piórka oraz przyprawy. Dolać ocet i doprowadzić do wrzenia. W międzyczasie na czystą patelnię wlać 2-3 łyżki wody, dodać łyżki cukru i od czasu do czasu „kręcąc” patelnią zrobić karmel. Karmel jest gotowy, gdy rozpuszczony cukier zgęstnieje i zbrązowieje. Gotowy karmel ostrożnie wlać do gorącej zalewy – nigdy odwrotnie ! Zagotować i odstawić do przestygnięcia. Chłodną zalewą zalać kotleciki rybne. Zakręcić słoik i odstawić w chłodne miejsce. Najlepsze są po 1-2 dniach.", "url": "https://www.osmykolorteczy.pl/marynowane-kulki-rybne/", "category": "pomorskie", "sub_category": "Produkty rybołówstwa, w tym ryby", "phrase": "Klopsy rybne w zalewie octowej"}