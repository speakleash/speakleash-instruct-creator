{"meta_description": "Klopsiki rybne w zalewie octowej polecają się na imprezy mniejsze, większe i na co dzień. Kulki rybne w occie.", "title": "Klopsiki rybne w zalewie octowej – Kardamonowy", "content": "To jest hit. Rzadko wygłaszam na blogu takie stwierdzenie. To naprawdę jest hit. Nie wiem właściwie od czego zacząć. Może od tego, że jesteśmy wielkimi fanami panierowanych śledzi w zalewie octowej, które robi moja teściowa. Ogólnie jesteśmy fanami ryb, ja dodatkowo jestem psychofanem octu, więc dla mnie to już combo kompletne.  Przy okazji robienia rozpiski świątecznej, natknęłam się w swoich notatkach na pomysł na klopsiki rybne w zalewie octowej. Na święta? Idealne. To znaczy miałam nadzieję, że wyjdą pyszne. Spodziewałam się jednak, że do śledzi teściowej będzie im daleko. Poprzeglądałam masę przepisów, zobaczyłam z czym to się je, jakie składniki będą mi pasować, rodzaj ryby, itd. Potem zabrałam się za mielenie ryb, doprawianie, smażenie, słoikowanie. Klopsiki wylądowały w lodówce na parę dni, nie przebierałam jakoś z ciekawości nogami, po prostu się chłodziły i tyle.  I pewnego wieczoru mieliśmy ochotę z My coś przekąsić, tak na raz. No to może klopsiki, co? Najwyżej będziemy je jeść na raty jak wyjdą znośne. No dobra. Cyk, jeden. Cyk, trzeci. Pyk, poszło 3/4 słoika. Gdyby nie to, że byłam już pełna, jadłabym dalej. To było coś przecudownego. Klopsiki wyszły miękkie, octowe, nie było w nich czuć typowego rybnego posmaku, który czasami potrafi trochę zepsuć potrawę (mówię głównie o kupnych tego typu przekąskach). Nie no, bomba. Drugi słoik zjedliśmy dwa dni później. I już wiem, że przed świętami zrobię kolejną turę, z którą przyjadę do moich drogich teściów. Polecam Wam ten przepis w 100%, sama będę do niego wracać przy okazji ekipowych i rodzinnych imprez. Już to wiem. Zróbcie k o n i e c z n i e. I jeszcze jedno. Uprzedzam, że zalewa jest dość octowa i czuć to podczas jedzenia klopsików. Jeżeli wolicie delikatniejszą wersję zmieńcie proporcje wody i octu.  Składniki: 1 kg filetów rybnych (ja użyłam czarnego dorsza) 2 duże cebule 2 ząbki czosnku 1 czerstwa kajzerka 3 łyżki bułki tartej (lub więcej) 1 łyżka suszonego majeranku 1 łyżka poszatkowanej natki pietruszki sól pieprz bułka tarta to obtoczenia klopsików olej zalewa: 1,2 l wody 250 ml octu 10% 4 łyżki cukru 10 ziaren pieprzu (ja użyłam kolorowego) 5 ziaren ziela angielskiego 5 liści laurowych 3 łyżeczki soli 1 mała marchewka 1 duża cebula (przepis na około 40 klopsików) Bułkę namaczamy w wodzie, odstawiamy. Dwie duże cebule kroimy w kostkę i podsmażamy na oleju na złoty kolor. Rybę myjemy, dokładnie osuszamy, mielimy (ja zmieliłam ją dwukrotnie), wrzucamy do miski. Dodajemy do niej odciśniętą bułkę, usmażone cebule, rozdrobnione ząbki czosnku, bułkę tartą i przyprawy. Wszystko dokładnie wyrabiamy. Jeżeli masa za bardzo przykleja się do rąk, można wsypać ciut więcej bułki tartej. Z masy formujemy niewielkiej wielkości kulki (trochę mniejsze niż orzech włoski), obtaczamy je w bułce tartej i wszystkie obsmażamy do lekkiego zrumienienia na niewielkim ogniu.  Do garnka wlewamy wodę, ocet, dorzucamy cukier, pieprz, liście laurowe, ziele angielskie, 3 łyżeczki soli, gotujemy 5 minut. Po tym czasie wyłączamy gaz i wrzucamy do tego marchewkę pokrojoną w plasterki i cebulę pokrojoną w pióra. Przykrywamy pokrywką i odstawiamy. Do wyparzonych litrowych słoików wkładamy klopsiki, zalewamy je gorącą zalewą (razem z wszystkimi dobrociami – przyprawami, marchewką i cebulą), zamykamy wyparzonymi zakrętkami i odwracamy do góry dnem. Po ostygnięciu wkładamy do lodówki. 40 klopsików zmieściło mi się w 3 litrowych słoikach.", "url": "https://kardamonowy.pl/klopsiki-rybne-w-zalewie-octowej/", "category": "pomorskie", "sub_category": "Produkty rybołówstwa, w tym ryby", "phrase": "Klopsy rybne w zalewie octowej"}