{"meta_description": "", "title": "Kulki rybne w zalewie octowej", "content": "Kulki rybne w zalewie octowej to małe klopsiki zrobione z filetów rybnych, obsmażone i włożone do zalewy octowej. Taką zalewę możemy smakowo dopasować do naszych gustów, czyli w zależności od tego, ile dodamy octu może ona być łagodniejsza lub ostrzejsza. Do zrobienia kulek rybnych nadają się filety z każdej ryby. Ważne jest tylko, aby po ich rozmrożeniu i przed zmieleniem dobrze odsączyć z wody. Masa rybna nie może być zbyt rzadka, ponieważ klopsiki będą się rozpadały podczas smażenia. Natomiast jeżeli do farszu dodamy zbyt dużo bułki tartej, aby ją zagęścić to klopsiki będą miały mało rybny smak. Kulki rybne w zalewie octowej to bardzo smaczna przekąska, dobra na każdą okazję, a zwłaszcza na imprezę sylwestrową lub imieninową, a także na Święta. Przepis na kulki rybne w zalewie octowej jest dość prosty, a na ich przygotowanie nie poświęcimy więcej czasu niż na zrobienie tradycyjnych klopsów mielonych. • Filety rybne rozmrozić, dobrze odsączyć przy pomocy ręczników papierowych. Cebulę obrać, przekroić na ćwiartki. • Rozmrożone filety zmielić w maszynce do mięsa. W międzyczasie dodać cebulę i odsączoną dobrze bułkę. Do zmielonej ryby wbić jajko, doprawić solą, pieprzem i wyrobić na jednolitą masę. Masa powinna być pikantna. • Bułkę tartą wysypać na duży płytki talerz i zwilżonymi w wodzie dłońmi formować z masy rybnej kuleczki wielkości orzecha włoskiego. Obtoczyć w bułce tartej. • Na dużej patelni rozgrzać olej rzepakowy i smażyć przygotowane kulki z obu stron na złoty kolor. Usmażone kulki przełożyć na ręcznik papierowy w celu odsączenia z nadmiaru tłuszczu. • Do garnka wlać wodę, dodać przyprawy (tj. ziele angielskie, liście laurowe, sól, pieprz, cukier). Garnek wstawić na gaz, zagotować. Cebule obrać, przekroić na pół, pokroić w półplasterki. Dodać do gotującej się wody. Gotować około 3 minut, następnie wlać ocet, ponownie zagotować i odstawić do wystudzenia. • Do większego słoika lub 2 mniejszych włożyć usmażone kulki rybne i wlać przestudzoną zalewę. Słoiki zamknąć i włożyć do lodówki na dzień lub dwa, aby kulki przeszły zalewą.", "url": "https://dankapichci.pl/kulki-rybne-w-zalewie-octowej/", "category": "pomorskie", "sub_category": "Produkty rybołówstwa, w tym ryby", "phrase": "Klopsy rybne w zalewie octowej"}