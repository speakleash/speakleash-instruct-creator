{"meta_description": "", "title": "\"Jeż\" - ciasto tortowe z masą kremową z czarnej porzeczki", "content": "Ciasto “Jeż” pochodzi ze wsi Kazimierz położonej w powiecie prudnickim. Jego związek z tym regionem rozpoczął się w 1960 roku, kiedy to założono w Kazimierzu Koło Gospodyń Wiejskich i zorganizowano w nim kurs gotowania i pieczenia. Na kurs uczęszczało wówczas 35 kobiet, z których jedna wytwarza “jeża” do dzisiaj. Ciasto jest przygotowywane według oryginalnego przepisu w warunkach domowych w małych ilościach. Najczęściej daje się je w prezencie podczas uroczystości rodzinnych, świąt, pokazów i wystaw. Ze względu na swój nietypowy wygląd – kształt i wielkość przypominające żywego jeża – ciasto cieszy się dużym zainteresowaniem na przyjęciach i wystawach. Wpis na LPT: 10 października 2005 r. w kategorii Wyroby piekarnicze i cukiernicze. Białka oddzielić od żółtek, ubić sztywną pianę dodając po 1 łyżce cukru, potem dodać żółtka, następnie mąkę z proszkiem do pieczenia i lekko wymieszać. Ciasto wylać na płytką blachę o rozmiarach 40 x 40 cm wyłożoną pergaminem. Piec w piekarniku 30 minut w temperaturze 180°C. Wyjąć z piekarnika upieczone ciasto, zdjąć z blachy, przewrócić na stolnicę i zdjąć pergamin. Upieczony biszkopt ostudzić. Masło utrzeć w misce drewnianym tłuczkiem. Jajka z cukrem ubić w garnku na parze, ostudzić, dodawać po 1 łyżce do utartego masła i ciągle ucierać. Z utartej masy odłożyć 4 łyżki do posmarowania jeża na zewnątrz. Do reszty masy dodawać po 1 łyżce dżemu i ucierać do uzyskania jednolitej masy. Uwaga: dżem nie może zawierać szypułek i skórek z owoców czarnej porzeczki. Z ciasta wykroić 5 kawałków na kształt jeża, przełożyć masą kremową z czarnej porzeczki, uformować kształt jeża. Do uformowania pyszczka i kształtu jeża użyć skrawki ciasta. Do 4 łyżek odłożonej masy kremowej dodać 1 łyżkę kakao, wymieszać lekko ucierając. Masą kakaową posmarować zewnętrzną stronę jeża. Migdały sparzyć wrzącą wodą, zdjąć skórkę i wycinać kolce oraz wyciąć trzy płatki migdałowe potrzebne na uszy i ogonek jeża. Ułożyć kolce na posmarowanej powierzchni jeża w pozycji pionowej, na pyszczku ułożyć oczy i nosek z ziarenek kawy czekoladowej, uszy i ogonek z płatków migdałowych.", "url": "https://zesmakiem.opolskie.pl/jez-ciasto-tortowe-z-masa-kremowa-z-czarnej-porzeczki/", "category": "opolskie", "sub_category": "Wyroby piekarnicze i cukiernicze", "phrase": "Jeż – ciasto tortowe z masą kremową z czarnej porzeczki"}