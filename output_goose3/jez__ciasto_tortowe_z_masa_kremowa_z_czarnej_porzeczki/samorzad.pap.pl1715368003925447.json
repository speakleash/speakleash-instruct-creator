{"meta_description": "Dziesięć wyrobów sztuki kulinarnej naszego województwa znalazło uznanie jury i zostało nagrodzonych w konkursie \"Tradycyjny Produkt Opolszczyzny\", ogłoszonym w tym roku po raz pierwszy przez Urząd Marszałkowski Województwa Opolskiego. \nSą to: \n1. Ser domowy smażony z kminkiem (zgłosiła go Fan-Agri s.c. z pow. strzeleckiego, reprezentowana przez Małgorzatę i Piotra Anderwald oraz Elżbietę Puzik); \n2. Jeż - ciasto tortowe z masą kremową z czarnej porzeczki (zgłoszone przez Irenę Lesiak z Koła Gospodyń Wiejskich w Kazimierzu, pow. prudnicki);", "title": "Tradycyjny Produkt Opolszczyzny", "content": "Dziesięć wyrobów sztuki kulinarnej naszego województwa znalazło uznanie jury i zostało nagrodzonych w konkursie \"Tradycyjny Produkt Opolszczyzny\", ogłoszonym w tym roku po raz pierwszy przez Urząd Marszałkowski Województwa Opolskiego.   Są to:   1. Ser domowy smażony z kminkiem (zgłosiła go Fan-Agri s.c. z pow. strzeleckiego, reprezentowana przez Małgorzatę i Piotra Anderwald oraz Elżbietę Puzik);   2. Jeż - ciasto tortowe z masą kremową z czarnej porzeczki (zgłoszone przez Irenę Lesiak z Koła Gospodyń Wiejskich w Kazimierzu, pow. prudnicki);  3. Nalewka orzechowa (zgłoszona przez Stanisława Smarducha i Marka Wróbla z Pro-Eko - pow. brzeski);   4. Kaszanka (zgłoszona przez Teresę Gońdę z pow. oleskiego);   5. Bigos polski (zgłoszony przez Janinę Pawlaczyk z pow. oleskiego);   6. Szynka swojska (zgłoszona przez Mariannę Wróbel z pow. oleskiego);   7. Żółty ser z Lewandówki (zgłoszony przez Irenę Gorek z pow. opolskiego);   8. Chałwy sezamowe (zgłoszone przez Przedsiębiorstwo Wyrobów Cukierniczych \"Odra\" S.A. w Brzegu);   9. Bałabuszki (zgłoszone przez Koło Gospodyń Wiejskich w Kazimierzu, pow. prudnicki);   10. Gołąbki z kaszy gryczanej i ziemniaków (zgłoszone przez Marię Rogucką z pow. nyskiego).   Laureaci oprócz pamiątkowych dyplomów otrzymali 1.000 złotowe nagrody pieniężne.   Produkt tradycyjny - jak wyjaśniała Mariola Szachowicz z Departamentu Rolnictwa Urzędu Marszałkowskiego w Opolu - to wyrób, który ma co najmniej 25 letnią historię, odznacza się oryginalną recepturą, ma wysokie walory smakowe. Wejście Polski do Unii Europejskiej sprawiło, że zaczęliśmy dostrzegać to, co jest naszym wyróżnikiem, naszą regionalną specyfiką. Na Opolszczyźnie, gdzie stykają się kuchnie śląska, czeska, kresowa, powstaje wiele specyficznych potraw i produktów. Nie zawsze są to tylko kluski śląskie i rolady.   Europejskimi liderami w ilości produktów regionalnych są Włosi. Na swojej krajowej liście mają ich ok. 4 tysięcy (w Polsce na razie 50), zaś na liście europejskiej - 149. Drugie miejsce zajmują Francuzi, którzy oprócz win, zarejestrowali u siebie 550 produktów regionalnych. Znikome natomiast zainteresowanie wykazują w tej materii kraje skandynawskie. Jak relacjonował Dariusz Goszczyński z Biura Oznaczeń Geograficznych i Promocji Ministerstwa Rolnictwa, popyt na wyroby regionalne we Włoszech szacowany jest na 15 mld euro, mogą one stanowić od 20 do 25 proc. produkcji rolno-spożywczej. Francuski farmer np. zarabia na wędlinach ze znaczkiem \"produkt regionalny\" osiem razy tyle, ile otrzymałby za sprzedaż surowego mięsa.   Przy sprzedaży serów przebicie jest czterokrotne w porównaniu do sprzedaży nieprzetworzonego mleka. Mimo iż ceny produktów tradycyjnych są wyższe średnio o 25 procent, to mają one ogromny zbyt, gdyż posiadany certyfikat jest gwarancją dobrej jakości i smaku. Klient kupując taki wyrób ma pewność, że zawsze będzie on smakował tak samo, jak przy pierwszym zakupie.   Zdaniem Dariusza Goszczyńskiego przy staraniach o wpis na europejską listę produktów regionalnych, najtrudniej przychodzi producentom ujawnienie tajników receptury. - Tymczasem Unia wyroby z listy chroni, ale też żąda poddania się kontroli, by sprawdzić, czy produkcja przebiega dokładnie tak, jak to zostało zapisane w recepturze - mówił.   Zespół Informacyjny UMWO", "url": "https://samorzad.pap.pl/kategoria/archiwum/tradycyjny-produkt-opolszczyzny", "category": "opolskie", "sub_category": "Wyroby piekarnicze i cukiernicze", "phrase": "Jeż – ciasto tortowe z masą kremową z czarnej porzeczki"}