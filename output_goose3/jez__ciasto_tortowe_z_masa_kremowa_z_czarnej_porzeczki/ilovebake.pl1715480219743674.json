{"meta_description": "Tort porzeczkowy na puszystym biszkopcie, kremie z dodatkiem czarnej porzeczki oraz kremie śmietankowym. Pyszny, owocowy o leciutkiej konsystencji.", "title": "Tort porzeczkowy", "content": "Tort porzeczkowy na puszystym biszkopcie, kremie z dodatkiem czarnej porzeczki oraz kremie śmietankowym. Pyszny, owocowy o leciutkiej konsystencji. Krem na bazie kremówki oraz twarogu z dodatkiem czarnej porzeczki dzielimy na dwie części, aby otrzymać dwukolorowy krem. Całość jest przepyszna o nieprzesłodzonym smaku, a nawet lekko kwaśnych porzeczkach. Tort porzeczkowy ma przepiękne kolory, prosty przepis i ma delikatną i leciutką konsystencję. Idealny letni tort na przyjęcia, urodziny i rodzinne spotkania. Sezon na porzeczki trwa i warto skorzystać z jej niskiej ceny i cennych składników i witamin. Składniki na biszkopt powinny być w temp. pokojowej.  Białka oddzielamy od żółtek i miksujemy ze szczyptą soli na sztywną pianę. Pod koniec miksowania dodajemy powoli cukier oraz zmniejszamy obroty miksera do minimum i dodajemy po jednym żółtku. Mąki przesiewamy następnie dodajemy w kilku niedużych porcjach do masy białkowej bardzo delikatnie mieszając np. szpatułką lub dużą łyżką drewnianą.  Tortownicę o śr. 24 cm wykładamy papierem lub używamy silikonowej. Wykładamy ciasto i pieczemy w temp. 170 C przez około 30-35 min. do tzw. suchego patyczka. Po upieczeniu upuszczamy na zabezpieczoną podłogę z wysokości ok. 30 cm, w ten sposób nie opadnie. Studzimy i przekrawamy na dwie części. Jeśli wierzch nie jest równy można lekko ściąć.  Żelatynę rozpuszczamy w gorącej wodzie i zostawiamy do przestudzenia. Porzeczki miksujemy.  Śmietankę miksujemy na sztywną masę. Serek chwilę miksujemy i dodajemy do niego kremówkę oraz przesiany cukier puder. Dzielimy na dwie części. Do jednej dodajemy większą połowę porzeczek do drugiej mniejszą, aby kolory się różniły. Do mas dodajemy po połowie żelatynę i chwilę miksujemy. Zostawiamy do lekkiego zgęstnienia w lodówce, powinno dosyć szybko tężeć.  Jeden blat biszkoptowy nasączamy ponczem (wszystkie składniki mieszamy ze sobą) i wykładamy masę porzeczkową o ciemniejszym kolorze. Przykrywamy drugim blatem biszkoptowym, nasączamy i wykładamy pozostałą część kremu. Lekko przyciskamy, aby krem nieco wystawał z biszkoptu. Wkładamy do lodówki na czas przygotowania kremu śmietankowego.  Żelatynę rozpuszczamy w gorącej wodzie i studzimy. Kremówkę miksujemy na sztywną masę, następnie dodajemy cukier puder oraz wlewamy żelatynę. Gotowym krem wykładamy na wierzch kremu porzeczkowego, wyrównujemy. Następnie za pomocą noża rozcieramy boki tortu i dekorujemy wierzch porzeczkami. Wstawiamy do lodówki na kilka godzin lub całą noc.", "url": "https://ilovebake.pl/przepis/tort-porzeczkowy", "category": "opolskie", "sub_category": "Wyroby piekarnicze i cukiernicze", "phrase": "Jeż – ciasto tortowe z masą kremową z czarnej porzeczki"}