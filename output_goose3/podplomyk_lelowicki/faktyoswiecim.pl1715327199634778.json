{"meta_description": "", "title": "OSIEK. Karp osiecki na liście produktów tradycyjnych", "content": "Rada do spraw produktów tradycyjnych pozytywnie zaopiniowała wniosek o wpisanie karpia osieckiego na Listę Produktów Tradycyjnych. Ostateczną decyzję w tej sprawie podejmie Marek Sawicki, minister rolnictwa i rozwoju wsi. Karp osiecki jest obecnie wizytówką miejscowego Koła Gospodyń Wiejskich oraz całej gminy. Rada doceniła nie tylko walory smakowe ryby z lokalnych stawów, ale także bezbłędnie przygotowany wniosek o rejestrację. Pozytywną opinię uzyskały także inne produkty z Małopolski, takie jest razowiec lipnicki, lipina, mięso ze słoja z okolic Proszowic i podpłomyk lelowicki. Na liście znajdują się wyroby spożywcze, które posiadają tradycyjny skład lub sposób produkcji. Obecnie znajduje się na niej 1151 różnych produktów, które są chronione prawem polskim lub prawem Unii Europejskiej.", "url": "https://faktyoswiecim.pl/fakty/osiek-karp-osiecki-na-liscie-produktow-tradycyjnych/", "category": "małopolskie", "sub_category": "Wyroby piekarnicze i cukiernicze", "phrase": "Podpłomyk lelowicki"}