{"meta_description": "Produkt wpisany na listę produktów tradycyjnych w dniu 2010-01-18 w kategorii Produkty mięsne w woj. wielkopolskim.", "title": "Kiełbasa swojska nadnotecka - - Portal Gov.pl", "content": "Batony w osłonce naturalnej, w jelicie wieprzowym cienkim. Osłonki lekko pomarszczone, suche, czyste, ściśle przylegające do masy mięsnej. Barwa batonów od jasnobrązowej do brązowej z prześwitami składników pod osłonką. Barwa mięsa i tłuszczu właściwa dla użytych surowców peklowanych (od jasnoróżowej do ciemnoróżowej). Charakterystyczny dla kiełbas pieczonych, wędzonych z mięsa peklowanego. Przyprawy wyraźnie wyczuwalne, w tym kardamon. Kiełbasa swojska nadnotecka powstała w okresie lat 70-tych XX wieku, gdy brakowało mięsa i jego przetworów w handlu uspołecznionym. Ludność zaopatrywała się w wędliny z tzw. uboju gospodarczego. W zakładzie mięsnym w gminie Trzcianka na północy Wielkopolski rozpoczęto produkcję kiełbasy swojskiej nadnoteckiej z odpowiednio dobranego surowca wieprzowego i przypraw według starej receptury i technologii. Receptura i technologia kiełbasy swojskiej nadnoteckiej przystosowana jest dla potrzeb i gustów smakowych mieszkańców Trzcianki. Charakterystyczny smak i aromat wynika przede wszystkim z użycia peklowanego mięsa wieprzowego i kardamonu. Podawana na zimno i ciepło stanowiła i nadal stanowi częste danie na rodzinnych uroczystościach ze względu na bardzo dobrą jakość, wspaniały bukiet smakowo-zapachowy, kruchość i wyrównanie.", "url": "https://www.gov.pl/web/rolnictwo/kielbasa-swojska-nadnotecka", "category": "wielkopolskie", "sub_category": "Mięso świeże oraz produkty mięsne", "phrase": "Kiełbasa swojska nadnotecka"}