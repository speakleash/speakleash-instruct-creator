{"meta_description": "", "title": "Co się stało z polską czerwoną?", "content": "Dawniej powszechna, pospolicie występująca w naszym kraju – dzisiaj występuje mniej licznie niż dawniej, jednak nadal ma się dobrze – nasze rodzime bydło rasy polskiej czerwonej. Bydło polskie czerwone jest doskonale przystosowane do trudnych warunków bytowania i odznacza się także innymi właściwościami cechującymi populacje pierwotne: odpornością na choroby, dobrym zdrowiem, długowiecznością, bardzo dobrą płodnością, lekkimi porodami, dużą żywotnością cieląt i łatwością ich odchowu oraz wysoką wartością biologiczną mleka. Jeszcze w latach 60. XX wieku bydło rasy polskiej czerwonej było prawie w każdej zagrodzie. Ostatecznie wyparło je jednak sprowadzane do kraju bydło rasy holsztyńsko-fryzyjskiej, czarno białe, o większej wydajności mlecznej. Władza ludowa borykając się z niedostatkiem żywności w PRL koniecznie chciała zwiększyć produkcję mleka, więc tradycyjna polska rasa krów, po ponad 200 latach obecności w polskiej zagrodzie, poszła w odstawkę. A jeszcze w okresie międzywojennym polskie bydło czerwone stanowiło 25% całej krajowej populacji bydła. Wyróżniano aż trzy odmiany tej rasy: podgórską, dolinową i śląską, z których dwie ostatnie już nie istnieją. Jeszcze pod koniec lat sześćdziesiątych było w kraju 2 mln sztuk polskiego bydła czerwonego, natomiast na koniec 2021, liczba sztuk krów mlecznych pod oceną wynosiła 2783,8. Na potrzeby tej ostatniej grupy realizowane są obecnie dwa programy hodowlane: program doskonalenia rasy pod względem cech produkcyjnych i program zachowania rasy w typie pierwotnym. Ochroną zasobów genetycznych objętych zostało 2300 krów w typie mlecznym oraz 1000 sztuk w ocenie mięsnej, na które ich właściciele otrzymują dotację do każdej krowy ocenianej, w ramach programów rolnośrodowiskowych. Dotacja stanowi wyrównanie utraconych przychodów z mniejszej ilości sprzedanego mleka, bo rasa polska czerwona nie należy do szczególnie wydajnych.", "url": "https://pfhb.pl/ciekawostki?tx_news_pi1%5Baction%5D=detail&tx_news_pi1%5Bcontroller%5D=News&tx_news_pi1%5Bnews%5D=1417&cHash=ac21359d841a90e610771da0c5d6b08f", "category": "małopolskie", "sub_category": "Sery i inne produkty mleczne", "phrase": "Mleko od krów rasy polskiej czerwonej"}