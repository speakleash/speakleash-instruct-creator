{"meta_description": "Faworki, to obok pączków najpopularniejszy przysmak, którym zajadamy się w tłusty czwartek. Chrusty przybyły do nas z Litwy, przygotowuje się je także", "title": "Najlepszy patent na smażenie faworków. Zawsze wyjdą idealnie!", "content": "Te urocze ciasteczka funkcjonują w naszym kraju pod dwiema nazwami. Jedni nazywają je faworkami, drudzy chrustami, a jeszcze inni stosują obie nazwy wymiennie. Możemy też spotkać się z określeniem \"kociewskie grochowinki\" - tak nazywały się pierwsze polskie faworki, pochodzące z regionu kociewskiego. Dziś wpisane są na listę produktów tradycyjnych, ale bardzo różnią się od chrustu. Ich nazwa pochodzi od suszonych strączków fasoli lub grochu, które przypominają swym kształtem i barwą. Sprawdź, jak smażyć faworki, by zawsze wychodziły idealnie. Początkowo przygotowywano je z ciasta na pączki, przez co były ciężkie i tłuste. Następnie używano ciasta biszkoptowego oraz lanego, dziś najczęściej stosuje się tzw. ciasto zbijane. Zmiana rodzaju ciasta sprawiła, że obecnie idealny faworek musi być lekki, cieniutki i kruchy. Powinien nie być bardzo tłusty oraz mieć bąbelki powietrza na końcach. Oczywiście musi być jasny, zbyt ciemne powstają na starym tłuszczu. Ważny jest także wyrafinowany kształt faworka, ładnie zwinięta wstążeczka, najlepiej długa i cienka. Wybór mąki w przypadku faworków jest kluczowy, ponieważ to właśnie ten składnik decyduje o tym, jak będzie wyglądać i smakować nasz deser. Jeśli chcesz, aby przygotowane przez ciebie chrusty były delikatne, sięgnij po drobną i lekką i mąkę tortową, która w sklepach najczęściej sprzedawana jest jako typ 450. Zawiera ona w sobie odpowiednią ilość glutenu oraz jest na tyle drobno zmielona, aby nie obciążyć ciasta. Jeżeli chcesz nadać faworkom dodatkowej lekkości, koniecznie przesiej mąkę przez drobne sito. Ten prosty zabieg sprawi, że ciasto będzie lepiej napowietrzone i nie będzie w nim nawet najmniejszych grudek. Z pewnością poczujesz różnicę. Tradycyjne, staropolskie przepisy nakazują do smażenia faworków używać wyłącznie smalcu, który nadawał im odpowiednią chrupkość i kolor. Obecnie coraz więcej osób zastępuje go olejem roślinnym, który jest łatwiej dostępny, będzie to odstępstwo od tradycji, jednak wciąż akceptowalne. Pamiętaj, aby nie rozgrzewać tłuszczu zbyt mocno, gdyż w takim wypadku bardzo szybko spalisz chrusty. Wybierając tłuszcz do smażenia faworków, zwróć uwagę na jego temperaturę dymienia. Jeśli jest niska, tłuszcz nie nadaje się do podgrzewania, gdyż mogą wydzielać się z niego szkodliwe substancje. Pomimo iż faworki są smażone i powinny być chrupiące, nie mogą być twarde. Jeśli się tak dzieje, najpewniej popełniłeś prosty i niestety dosyć powszechny błąd. Faworki stają się twarde, gdy smażysz ciasto, które było jeszcze ciepłe. Poświęć kilka minut na dokładne schłodzenie ciasta w lodówce lub zamrażarce, a przekonasz się, że będą dosłownie rozpływać się w ustach. Ze względu na ich formę, faworki je się bezwiednie. A powinniśmy na nie uważać, gdyż są bardziej kaloryczne niż pączki. 100 gramów tych pyszności ma aż 480 kcal. Jeśli zjemy około 10 faworków powinniśmy jeździć przez 48 minut na rowerze, aby je spalić. Możemy także tańczyć lub biegać truchtem przez 68 minut, spacerować przez 93 minuty lub prasować przez 109 minut. Pamiętajmy jednak, że bardziej leniwi mogą po prostu prowadzić samochód przez 157 minut. Jeśli tłusty czwartek obchodzimy z partnerem, warto rozważyć wspólne zgubienie nadmiaru kalorii, wystarczy wymienić około 40 pocałunków lub na 100 minut oddać się innym przyjemnościom. 72 zł za cztery pączki od Magdy Gessler. Zrobiliśmy test i wiemy, czy warto! Co dzieje się z ciałem, gdy co rano pijesz wodę z kurkumą? Widać od razu » Co na kolację zamiast kanapek? 4 propozycje na posiłek bez chleba » Prosty przepis na chleb, który zawsze się udaje. Już nigdy więcej zakalca »", "url": "https://smaker.pl/informacje-jak-smazyc-faworki-oto-10-przepisow-dzieki-ktorym-wyjda-idealne,1902022,a,.html", "category": "pomorskie", "sub_category": "Wyroby piekarnicze i cukiernicze", "phrase": "Grochowinki kociewskie (chruściki, faworki)"}