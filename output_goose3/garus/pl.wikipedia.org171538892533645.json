{"meta_description": "", "title": "Garus – Wikipedia, wolna encyklopedia", "content": "Garus – regionalnie[1] gęsta, słodka zupa owocowa, przyrządzana najczęściej z rozgotowanych gruszek, a także jabłek lub śliwek z dodatkiem mleka, jajek, mąki i przypraw[2], w odróżnieniu od większości innych słodkich zup podawana z okraszonymi ziemniakami[3][4]. Znana w kuchni staropolskiej, zwana wtedy także famułą[4][5], przy czym na Żywiecczyźnie „famuła” oznacza zupę chlebową[6][7]. Podobne w brzmieniu określenie „chamuła” dotyczy zupy owocowej lub zupy przygotowanej z rozgotowanego chleba z owocami[7]. Na przykład w Brzezinach chamułę przyrządza się tradycyjnie ze świeżych śliwek węgierek[8]. Natomiast „pamułą” nazywana była podkarpacka zupa z suszonych owoców[4]. Prawdopodobnie pochodzi z obszarów Śląska, z Małopolski, szczególnie z Kielecczyzny[3]. W regionie łódzkim w XIX w. zwana gruscok, grusconka, pryta czy bryja[4][5].", "url": "https://pl.wikipedia.org/wiki/Garus", "category": "śląskie", "sub_category": "Gotowe dania i potrawy", "phrase": "Garus / garusek / kwaśne"}