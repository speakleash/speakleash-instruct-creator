{"meta_description": "Rodzinna Pasieka \"Dziki Miód\" z Dargomyśla podbija Amerykę. W tym roku firma zdobyła aż cztery medale (w tym dwa złote) na największym na świecie konkursie miodów pitnych \"The Mazer Cup International\".", "title": "Dwa miody pitne z&nbsp;Pomorza Zachodniego uznane za&nbsp;najlepsze na&nbsp;świecie", "content": "Rodzinna Pasieka „Dziki Miód” z Dargomyśla podbija Amerykę. W tym roku firma zdobyła aż cztery medale (w tym dwa złote) na największym na świecie konkursie miodów pitnych „The Mazer Cup International”. O nagrodach przyznanych producentowi miodów z naszego regionu poinformował dziś Urząd Marszałkowski Województwa Zachodniopomorskiego. To kolejny sukces Anny i Krzysztofa Piwowarów w prestiżowym konkursie odbywającym się w Denver (USA), bo przed rokiem rokiem wytwarzany przez nich trójniak „Słodycz łąki” zdobył srebrny medal. Podczas tegorocznej edycji „The Mazer Cup International” złote medale zdobyły miody „Flight of the Bumblebee” – „Lot Trzmiela” (kategoria miodów pitnych tradycyjnych) i „Jabczak” (kategoria Cyser – miody z dodatkiem jabłek), a brązowymi medalami nagrodzono „Zwiegeld” (kategoria Pyment – miody z dodatkiem winogron) oraz „Barrel C Acacia” (kategoria Varietal – miody pitne z jednego gatunku miodu). W konkursie rywalizują setki miodów pitnych z całego świata, a jury ocenia m.in. smak i bukiet, aromat, konsystencję i barwę. – Wielkie gratulacje dla Anny i Krzysztofa Piwowarów, którzy tworzą wspaniałe miody pitne i rozsławiają nasz region. Nie pierwszy i nie ostatni raz należy powiedzieć, że Pomorze Zachodnie to kraina miodem płynąca. Nasi producenci miodów to absolutna światowa czołówka – mówi Jarosław Rzepa, wicemarszałek województwa zachodniopomorskiego. Na ministerialnej liście produktów tradycyjnych jest aż 11 miodów z Pomorza Zachodniego: Miody Pojezierza Drawskiego, Miody ze Wzgórz Świeszewskich, Drahimski, Miody przelewickie, Miody wałeckie, Akacjowy miód cedyński, Miody z Lasu Świętej Marii, Miody Puszczy Barlineckiej, Miody Pojezierza Choszczeńskiego, Miody dębickie i miody rusinowskie.", "url": "https://infoludek.pl/pomorze-zachodnie/dwa-miody-pitne-z-pomorza-zachodniego-uznane-za-najlepsze-na-swiecie/", "category": "zachodniopomorskie", "sub_category": "Miody", "phrase": "Miody rusinowskie"}