{"meta_description": "", "title": "Miody rusinowskie – Wikipedia, wolna encyklopedia", "content": "Miody rusinowskie – regionalny produkt pszczelarski, charakterystyczny dla powiatu sławieńskiego. 27 września 2017 wpisany na polską listę produktów tradycyjnych (zgłaszającym był Paweł Olzak)[1]. Rozwój pszczelarstwa na ziemi koszalińskiej nastąpił w latach 50. XX wieku. Na wsiach, także w Rusinowie, powstawały wówczas oddziały Wojewódzkiego Związku Pszczelarzy z Koszalina. Wytworzone miody sprzedawano pierwotnie do Spółdzielni Ogrodniczo-Pszczelarskich oraz Gminnych Spółdzielni \"Samopomoc Chłopska\". Od lat 60. XX wieku głównym odbiorcą stała się Gminna Spółdzielnia w Postominie, która w rozliczeniach przekazywała pszczelarzom m.in. beczki i sprzęt. W tamtych czasach wytwarzano miody wielokwiatowe, lipowe, rzepakowe i spadziowe. Szczyt rozwoju pszczelarstwa w Rusinowie i powiecie nastąpiła w latach 70. i początku lat 80. XX wieku. Dominowały wówczas pasieki stacjonarne typu wielkopolskiego. Z uwagi na nadmorskie położenie były one zaopatrzone w dodatkową ochronę przeciwwiatrową i ocieplenie wykonane z mat ze słomy żytniej. Obecnie oprócz pasiek stacjonarnych używa się także pasiek wędrownych. Poszerzono też asortyment przygotowywanych miodów. Pod nazwą ''miody rusinowskie'' wytwarzanych jest kilka odmian, w tym wielokwiatowy, faceliowy, lipowy, rzepakowy, gryczany, mniszkowy i spadziowy (z drzew liściastych)[1]. Produkt ma konsystencję płynną (patoka) lub skrystalizowana (krupiec). Dystrybuowany jest w słoikach o pojemności od 0,26 kg do 1,3 kg[2].", "url": "https://pl.wikipedia.org/wiki/Miody_rusinowskie", "category": "zachodniopomorskie", "sub_category": "Miody", "phrase": "Miody rusinowskie"}