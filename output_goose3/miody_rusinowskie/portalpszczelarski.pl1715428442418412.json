{"meta_description": "", "title": "Miody z pasieki Mai i Pawła Olzaków na Liście Produktów Tradycyjnych", "content": "Miody z pasieki Mai i Pawła Olzaków zostały wpisane na prestiżową Listę Produktów Tradycyjnych, prowadzoną przez Ministerstwo Rolnictwa i Rozwoju Wsi. Wyróżnienie jest o tyle cenne, ponieważ miody z Rusinowa z ww. pasieki są pierwszymi produktami wpisanymi na listę z powiatu sławeńskiego (województwo zachodniopomorskie). Jednym z warunków wpisania produktu na Listę Produktów Tradycyjnych jest jego produkcja tradycyjnym metodami od co najmniej 25 lat. Istotne jest również, aby produkt ten posiadał cechy, które wyróżnią go od innych podobnych produktów. W rodzinie państwa Olzaków tradycję pszczelarzenia zapoczątkował wujek pana Pawła Olzaka. Zaraz po II Wojnie Światowej osiadł na terenach obecnej gminy Postomino i tam założył pasiekę. W latach 70. XX wieku jego pasiekę tłumnie odwiedzali turyści, chętnie kupując miód. Tradycję wujka kontynuują państwo Olzakowie. Ich pasieka składa się aktualnie z 80 pni pszczelich. W miodowym asortymencie posiadają m.in. miód wielokwiatowy, lipowy, gryczany, faceliowy, rzepakowy, spadziowy i mniszkowy. Z racji lokalizacji ich pasieki, głównymi klientami są turyści.", "url": "https://www.portalpszczelarski.pl/artykul/1616-miody-z-pasieki-mai-i-pawla-olzakow-na-liscie-produktow-tradycyjnych", "category": "zachodniopomorskie", "sub_category": "Miody", "phrase": "Miody rusinowskie"}