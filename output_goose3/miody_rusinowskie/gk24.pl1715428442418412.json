{"meta_description": "Miody z Rusinowa (gmina Postomino) produkowane w pasiece Mai i Pawła Olzaków wpisane zostały na Listę Produktów Tradycyjnych....", "title": "Miód z Rusinowa produktem tradycyjnym", "content": "Miody z Rusinowa (gmina Postomino) produkowane w pasiece Mai i Pawła Olzaków wpisane zostały na Listę Produktów Tradycyjnych.  Na prestiżowej liście, którą prowadzi Ministerstwo Rolnictwa i Rozwoju Wsi po raz pierwszy jest produkt z powiatu sławieńskiego.  -Trochę to nas trudu kosztowało. Trzeba było udokumentować historię naszej działalności. Tradycję zapoczątkował mój wujek, który przyjechał na te tereny zaraz po II Wojnie Światowej. Już w latach 70-tych przyjeżdżali do niego turyści, żeby kupić miód - mówi nam Paweł Olzak, współwłaściciel pasieki z Rusinowa.  Żeby pojawić się na ministerialnej liście produkt musi mieć wyjątkowe cechy. Jego produkcja powinna być prowadzona tradycyjnymi metodami. Co najważniejsze, za tradycyjne uważa się procedury wykorzystywane od co najmniej 25 lat.  - Pasieka jest dość spora. Mam 80 rodzin pszczelich. Głównie swój miód sprzedajemy turystom z racji nadmorskiego położenia miejscowości - dodaje Paweł Olzak.  Obecnie pszczelarze z Rusinowa posiadają bardzo szeroki asortyment miodów, m.in. miody wielokwiatowe, lipowe, gryczane, faceliowe, rzepakowe, spadziowe i mniszkowe. Zobacz także Dożynki gminne w Mierzyniu", "url": "https://gk24.pl/miod-z-rusinowa-produktem-tradycyjnym/ga/12585084/zd/25950154", "category": "zachodniopomorskie", "sub_category": "Miody", "phrase": "Miody rusinowskie"}