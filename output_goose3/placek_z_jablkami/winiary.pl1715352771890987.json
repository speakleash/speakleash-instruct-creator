{"meta_description": "Sprawdź nasze sprawdzone przepisy na tarty z jabłkiem i szarlotki. Polecamy klasyczne oraz fantazyjne wersje do wypróbowania! Poznaj inspiracje WINIARY.", "title": "Przepisy na dobre ciasta z jabłkami | Winiary", "content": "Ciasta z jabłkami to obowiązkowe propozycje na domowe smakołyki podczas sezonu jesiennego. Dojrzałe już wówczas jabłka zachęcają nas swoimi kolorami i zapachem do użycia ich podczas naszych kulinarnych eksperymentów. Co prawda jabłka w naszych sklepach dostępne są przez cały rok, ale w sezonie letnim chętniej sięgamy po truskawki, maliny, czereśnie, wiśnie i inne owoce sezonowe. Natomiast jesień to idealna pora na ciasto z jabłkami właśnie. Ponieważ jabłka występują w wielu różnych odmianach i gatunkach, do ciasta z jabłkami warto wybrać te, które są nieco twardsze. Dobrym wyborem będą także owoce bardziej kwaśne, ponieważ kontrast, jaki uzyskamy między nimi a słodkim ciastem z jabłkami będzie działał na jego korzyść. Oczywiście nie jest to wymóg konieczny i jeśli wolisz wypieki ze słodkimi owocami, spokojnie możesz sięgnąć po słodkie jabłka. W czasie pieczenia ich słodycz rozwinie się jeszcze bardziej! Przepisy na ciasta z jabłkami – szarlotka i nie tylko W naszym katalogu znajdziesz różne przepisy na ciasta z jabłkami. Najpopularniejszym wśród nich jest oczywiście przepis na szarlotkę. Często do szarlotki dodaje się cynamonu, dzięki czemu wypiek zyskuje niepowtarzalny, kojarzący się z jesienią aromat. Szarlotkę można serwować na ciepło, zaraz po wyciągnięciu z piekarnika. To wyjątkowe ciasto z jabłkami często podaje się w równie wyjątkowy sposób – w towarzystwie gałki lodów lub bitej śmietany. Przy czym wykładanie bitej śmietany bezpośrednio na ciepłą szarlotkę nie jest najlepszym pomysłem, ponieważ szybko straci ona swoją strukturę i zrobi się na powrót płynna. Ale ciasta z jabłkami to nie tylko szarlotka. Możesz przygotować na przykład pyszny biszkopt z jabłkami. Tu zresztą też istnieje pewna dowolność, ponieważ jabłka możesz zarówno wkroić do ciasta, jak i ułożyć na wierzchu upieczonego biszkopta. Jabłka możesz dodać także do murzynka, makowca czy ciasta dyniowego.", "url": "https://www.winiary.pl/przepis/ciasta-z-jablkami/", "category": "podkarpackie", "sub_category": "Wyroby piekarnicze i cukiernicze", "phrase": "Placek z jabłkami"}