{"meta_description": "Placek z jabłkami (jabłecznik) nie jest tradycyjną szarlotką, a raczej bardzo wilgotnym ciastem. W dodatku napchanym jabłkami po brzegi.", "title": "Placek z jabłkami", "content": "Placek z jabłkami (jabłecznik) nie jest tradycyjną szarlotką, a raczej bardzo wilgotnym ciastem owocowym. W dodatku napchanym jabłkami po brzegi. Typowy niedzielny placek do herbatki lub dla gości. Lubię go też jeść na śniadanie. Piekę go od wielu lat, a przepis pochodzi z zeszytu odziedziczonego po mojej babci. Ciasto namaka od jabłek, niektórym może wydawać się ciężkie – jednak zawsze pięknie wyrasta, a owoce nadają mu lekkości. Jest to ciasto typowe do tortownicy (ok. 26 cm) – można użyć także „komina”. Zaczynamy od obrania jabłek i wydrążenia z nich gniazd nasiennych. Następnie kroimy jabłka na ósemki, a potem przekrajamy ósemki na pół, aby zmniejszyć je (jabłka można też pokroić w grubą kostkę). Oprószamy jabłuszka cynamonem. Jabłka odstawiamy, a w dużej misce ubijamy mikserem 4 jajka. Podczas ubijania, stopniowo dodajemy do nich cukier, cukier wanilinowy i olej. Na końcu dosypujemy mąkę wymieszaną z proszkiem do pieczenia – ubijamy, aż składniki się połączą. Następnie stopniowo dodajemy jabłka do masy i mieszamy łyżką. Gdy wszystkie jabłka zostaną oblepione masą – wlewamy ciasto do tortownicy (posmarowanej masłem i wysypanej bułką tartą lub wyłożonej pergaminem) i wkładamy do piekarnika nagrzanego do 180ºC. Pieczemy przez 40-50 minut. Przed podaniem posypujemy cukrem pudrem.", "url": "https://www.poezja-smaku.pl/placek-z-jablkami/", "category": "podkarpackie", "sub_category": "Wyroby piekarnicze i cukiernicze", "phrase": "Placek z jabłkami"}