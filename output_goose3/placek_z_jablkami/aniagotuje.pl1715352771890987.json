{"meta_description": "Placek z jabłkami to jeden z najbardziej tradycyjnych wypieków na słodko z udziałem jabłek. Przepis na placek z jabłkami powinien się składać z dużej ilości jabłek i wilgotnego ciasta ucieranego z masłem.", "title": "Placek z jabłkami", "content": "Zapraszam po przepis na super pyszny, domowy, tradycyjny placek z jabłkami . To wspaniały wypiek szykowany z ciasta ucieranego z dużą ilością jabłek i z kruszonką. Szklanka ma u mnie pojemność 250 ml.  Forma na ciasto: tortownica o średnicy 23-24 cm lub blacha o wymiarach około 18/27 cm.  Opcja pieczenia góra/dół; środkowa półka w piekarniku; temperatura - 175 stopni. Z termoobiegiem ustaw o 10-15 stopni mniej. Jajka wyjmij wcześniej z lodówki, ponieważ muszą osiągnąć temperaturę pomieszczenia. Jabłka ważone były przed obraniem i usunięciem gniazd nasiennych. Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Przed szykowaniem placka z jabłkami zachęcam też do przeczytania najpierw całego wpisu, by odpowiednio wcześniej przygotować się do kolejnych kroków szykowania.  Aby zrobić placek z jabłkami, polecam najpierw roztopić 150 gramów masła i odstawić je do przestudzenia. Ja roztapiam masło w mikrofalówce. Dno formy wyłóż papierem do pieczenia, a odrobiną masła wysmaruj sobie boki formy i obsyp odrobiną bułki tartej, otrębami lub nawet mąką. Boki formy możesz też wyłóż wysokimi paskami papieru do pieczenia. Użyłam tortownicy o średnicy 24 cm. Do tego placka psują każde twardsze jabłka. Możesz użyć tych słodszych odmian. Jeśli wolisz kwaśniejsze, to sięgnij po Antonówki i Szarą Renetę. Tę druga można kupić nawet zimą. Jabłka obierz i przekrój na pół, a następnie na ćwiartki. Wytnij gniazda nasienne i przekrój każdy kawałek na pół i jeszcze na mniejsze, nieregularne kawałki. Nie polewam jabłek sokiem z cytryny, ale jeśli masz ochotę, to jak najbardziej możesz to zrobić. Do miski wbij pięć małych jajek lub cztery duże (u mnie łącznie 250 gramów po rozbiciu) i wsyp 200 gramów (około 4/5 szklanki) cukru drobnego lub ewentualnie cukru pudru. Sięgam po cukier drobny, ponieważ szybko się rozpuszcza. Cukier z jajkami ubijaj mikserem na wysokich obrotach tak długo, aż cukier całkowicie rozpuści się w jajkach. Pod koniec ubijania ma powstać puszysta i jasna masa. Ubijanie może trwać nawet 10 minut (z dobrym mikserem do 5 minut). Porada: Razem ze zwykłym cukrem lub też ujmując około 15 gramów cukru, można też wsypać do naczynia jedną, małą saszetkę cukru wanilinowego. Może to być też domowy cukier waniliowy, trochę nasion z laski wanilii albo też pół łyżeczki esencji lub pasty waniliowej.  Do puchu jajecznego wlej roztopione i przestudzone masło (150 gramów) i miksuj krem, ale tylko przez chwilę i na niskich obrotach miksera. W osobnej, mniejszej misce wymieszaj lub przesiej mąkę z proszkiem do pieczenia i sodą oczyszczoną (po płaskiej łyżeczce). Do tego ciasta używam zazwyczaj mąki pszennej tortowej. Daję też symboliczną szczyptę soli. Odmierz nie więcej niż 320 gramów mąki. Jeśli zaś sięgasz po mąkę o nieco wyższym typie, to użyj jej nawet o 50-100 gramów mniej niż w przepisie, by ciasto nie wyszło za gęste.Zacznij już nagrzewać piekarnik: opcja pieczenia góra/dół; środkowa półka w piekarniku; temperatura - 175 stopni. Z termoobiegiem ustaw o 10-15 stopni mniej.W dużym naczyniu umieść razem słodki puch jajeczny z masłem, pokrojone na kawałki jabłka oraz mieszankę sypkich składników. Całość wymieszaj dokładnie przy pomocy szpatułki lub drewnianej łyżki.Gęste ciasto przełóż do wysmarowanej masłem i obsypanej bułką tartą formy.Na górę rozłóż równo kruszonkę. Możesz ją zrobić wcześniej i trzymać w lodówce lub też przygotować w kilka minut przed samym pieczeniem ciasta.Wszystkie składniki na kruszonkę dokładnie wymieszaj i rozetrzyj w dłoniach. Masło ma być zimne, czyli wyjęte prosto z lodówki. Dla ułatwienia warto pokroić je wcześniej na mniejsze kawałki. Do zrobienia kruszonki możesz użyć cukru zwykłego lub trzcinowego. Jeśli lubisz cynamon, to przed pieczeniem możesz oprószyć nim placek lub połączyć go z kruszonką.Formę z plackiem z jabłkami umieść w piekarniku nagrzanym do 175 stopni (grzanie góra/dół). Wybierz środkową półkę. Ciasto piecz około 55 minut (krócej lub dłużej). Po około 40 minutach pieczenia sprawdź przy pomocy drewnianego patyczka, czy placek jest już gotowy. Jeśli po wyjęciu z ciasta patyczek jest suchy, to możesz śmiało wyłączyć piekarnik. Nie obawiaj się, że placek się nie dopiekł i staraj się nie wydłużać za mocno czasu pieczenia. Ciasto pieczone za długo może się przesuszyć i nie będzie już tak wilgotne. Po upieczeniu lekko uchyl drzwi piekarnika. Po 10 minutach otwórz drzwi i wyjmij placek z pieca. Zdejmij boki i przełóż ciasto na kratkę, do przestudzenia. Porada: Formę z plackiem umieszczasz na nagrzanej już, cienkiej blaszce z wyposażenia piekarnika lub na kratce. Blaszka lub kratka powinny być umieszczone na takim poziomie, by położona na nich forma z wypiekiem znajdowała się mniej więcej na środku komory (nie za blisko górnych i dolnych grzałek).", "url": "https://aniagotuje.pl/przepis/placek-z-jablkami", "category": "podkarpackie", "sub_category": "Wyroby piekarnicze i cukiernicze", "phrase": "Placek z jabłkami"}