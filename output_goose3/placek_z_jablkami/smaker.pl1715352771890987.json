{"meta_description": "Jabłka to owoce, które warto jeść nawet codziennie. Można zrobić z nich także pyszne przetwory na zimę. Musy, dżemy i soki jabłkowe to produkty, które", "title": "Najlepsze przepisy na placek z jabłkami. Proste ciasta idealne na jesień", "content": " • Placek z jabłkami – dlaczego musisz umieć go zrobić? Placek z jabłkami nie jest ciastem, które można zrobić na jeden, konkretny sposób. Ile osób, tyle przepisów, a każdy z nich może być dobry. Poza tym możecie wykorzystać do jego przygotowania różne typy ciast – kruche, francuskie czy drożdżowe. Dzisiaj oprowadzimy was po świecie placków z jabłkami. Wybierzcie ten, który wydaje wam się najsmaczniejszy. Sprawdź także: Najlepsze ciasta ze śliwkami. Top 13 prostych i tanich przepisów na domowe wypieki Placek z jabłkami dlaczego musisz umieć go zrobić? Jeśli szukasz ciasta, które jest łatwe w przygotowaniu zrób placek z jabłkami. Uratował już niejedną osobę, która nie wiedziała, co postawić przed gośćmi podczas niedzielnej wizyty. Dzięki temu, że jabłka w naszym kraju dostępne są właściwie przez cały rok, nie musicie obawiać się, że któryś ze składników będzie trudny do dostania. Poza tym do placka z jabłkami można użyć zarówno świeżych owoców, jak i wcześniej przygotowanego musu bądź jabłek smażonych, a nawet wyciągniętych z kompotu. Improwizować z tym daniem można wedle uznania, a i tak wychodzi pysznie. Dlaczego? Sekret tkwi w odpowiednio przygotowanych jabłkach i użytych przyprawach, ale także w samym cieście, z którego będziecie korzystać. Ciasto z jabłkami robi się szybko i łatwo, bez obaw o to, że nie wyrośnie. Jak przygotować placek z jabłkami? Przepis nie wymaga wielu składników i prawdopodobnie macie je wszystkie w swojej lodówce. Potrzebujecie przede wszystkim jabłek – cztery średnie wystarczą. Do tego pół kilograma mąki, cztery jajka, kostka masła, 120 gramów cukru i dwie łyżeczki proszku do pieczenia. Jeśli chcecie, by ciasto było wyjątkowo wilgotne, użyjcie jeszcze jogurtu naturalnego (mały kubeczek będzie wystarczający). To podstawowy przepis na ciasto ucierane z jabłkami, które przygotujecie bez większego problemu. Zacznijcie od roztopienia masła, które przyda się trochę później. Teraz przygotujcie jabłka. Obierzcie je, pokrójcie w ćwiartki i usuńcie gniazda nasienne. Następnie przekrójcie je jeszcze na pół (wzdłuż, nie przez środek). Odstawcie jabłka na bok i zróbcie ciasto. Przesiejcie mąkę do jednej miski i dodajcie proszek do pieczenia. W drugiej misce zacznijcie ucierać wszystkie jajka z cukrem – najlepiej mikserem, wtedy będzie znacznie szybciej. Zajmie wam to kilka minut. Ubijajcie jajka, aż masa będzie puszysta. Do niej dodajcie rozpuszczone i przestudzone już masło. Miksujcie chwilkę na niskich obrotach. Jeśli zdecydowaliście się na dodanie jogurtu, teraz nadeszła na to chwila. Do masy dosypcie mąkę z proszkiem i zmieszajcie całość za pomocą szpatułki tak, by ciasto nie miało grudek. Ciasto przełóżcie do foremki wyłożonej papierem. Na samej górze zacznijcie układać jabłka „na sztorc\", a następnie posypcie je cynamonem i brązowym cukrem. Ciasto należy piec w temperaturze 180 stopni do suchego patyczka, jednak maksymalnie przez 45 minut. Później będzie już zbyt suche i niezbyt smaczne. Kruche ciasto prześladuje niektórych kucharzy, jednak jeśli już opanowaliście tę sztukę, możecie swobodnie spróbować zrobić ten pyszny prosty placek z jabłkami, który nazwać można także jabłkową tartą. Przygotujcie do niego okrągłą blaszkę do tarty oraz kilka podstawowych składników: pół kilograma mąki pszennej, kostkę masła, jedno jajko i 100 gramów cukru drobnoziarnistego oraz szczyptę soli. Nie obejdzie się też bez jabłek. Niecały kilogram z pewnością wystarczy. Zacznijcie od zrobienia ciasta kruchego. Sposobem na okiełznanie go jest szybkie, zdecydowane wyrabianie. Możecie zostawić je mikserowi bądź zrobić to ręcznie. Do dużej miski dodaj mąkę i cukier, jajko, sól oraz twarde masło z lodówki. Wyrabiajcie je szybko i energicznie, kilkoma sprawnymi ruchami. Powinno być plastyczne i miękkie. Zawińcie je w folię spożywczą i włóżcie do lodówki na godzinę. W tym czasie przygotujcie jabłka. Obierzcie je i zetrzyjcie na tarce o dużych oczkach. Wszystko umieśćcie w jednej misce, zasypcie dwiema łyżeczkami cukru trzcinowego i jedną łyżeczką cynamonu. Zmieszajcie całość i odstawcie. Gdy ciasto będzie już gotowe, wyjmijcie je z lodówki i przekrójcie na pół. Pierwszą część ułóżcie na blaszce wyłożonej papierem do pieczenia. Możecie pokroić je na paski i uklepać tak, by rozłożyło się równo po całej powierzchni. Do środka wrzućcie starte jabłka, a samą górę posypcie kruszonką, którą zrobicie z drugiej połowy ciasta. Wystarczy, że zetrzecie je na tarce. Ustawcie piekarnik na 180 stopni i pieczcie ciasto przez około 50 minut do godziny. Nikt nie powiedział, że ciasto jabłkowe musi być kruche. Może być też drożdżowe i z pewnością będzie pyszne. Drożdżowy placek z jabłkami potrzebuje dobrego ciasta drożdżowego i kilku jabłek. Przygotujcie rozczyn z połowy szklanki ciepłego mleka, łyżki cukru i 30 gramów drożdży. Zmieszajcie całość i poczekajcie 10 minut – w tym czasie rozczyn powinien zwiększyć swoją objętość. Do pół kilograma mąki pszennej dodajcie 80 gramów cukru, łyżkę cynamonu i pół łyżki kardamonu. Do suchych składników wlejcie rozczyn, pół kostki roztopionego masła, 30 mililitrów mleka i dwa jajka. Mieszajcie całość energicznie, aż ciasto będzie odchodzić od ręki. Zostawcie je pod przykryciem na godzinę, do urośnięcia. W tym czasie zajmijcie się jabłkami. Możecie zetrzeć je na tarce, tak jak w powyższym przepisie bądź wykorzystać wcześniej zrobiony mus jabłkowy. Pokrojone owoce także się sprawdzą. To, jak przygotujecie jabłka, jest zatem kwestią waszego wyboru. Gdy ciasto będzie gotowe, rozwałkujcie je na duży placek. Po jednej stronie ułóżcie jabłka bądź mus i zacznijcie zawijać ciasto, by otrzymać roladę. Włóżcie ją do keksówki i pieczcie przez około 40 minut. Właściwie każdy przepis, który tu opisaliśmy, przedstawia sposób na szybki placek z jabłkami. Jeśli jednak naprawdę się wam spieszy, możecie zrobić najłatwiejsze ciasto świata. Potrzebujecie do niego: 200 gramów mąki pszennej, czterech jajek, dwóch łyżek proszku do pieczenia, cukru wanilinowego, 30 gramów cukru, pół kostki masła i czterech jabłek. Jabłka obierzcie ze skórki i pokrójcie w kostkę. Do miski wrzućcie mąkę, cukier, cukier wanilinowy, jajka i rozpuszczone masło. Całość miksujcie na gładką masę. Dodajcie łyżkę cynamonu jeśli chcecie i mieszajcie jeszcze chwilę. Przełóżcie całość do formy wyłożonej papierem do pieczenia i dodajcie jabłka. Ciasto pieczcie w 180 stopniach przez 45 minut. Ekspresowo – zajmie wam ono maksymalnie godzinkę. Placek z jabłkami to nie tylko ratunek, gdy nie macie czego położyć na stole przed gośćmi. To także pyszne ciasto, które zasmakuje chyba każdemu wielbicielowi jabłek. Koniecznie zróbcie ulubiony wariant w najbliższy weekend. Domowe sposoby na migrenę. Sprawdź, jakie zioła warto mieć w apteczce » 5 produktów, które uratują zrujnowane zdrowie. Wydasz mniej niż w aptece »", "url": "https://smaker.pl/informacje-ten-placek-z-jablkami-zawsze-wychodzi-poznaj-przepis-na-ciasto-jak-u-babci,1902791,a,.html", "category": "podkarpackie", "sub_category": "Wyroby piekarnicze i cukiernicze", "phrase": "Placek z jabłkami"}