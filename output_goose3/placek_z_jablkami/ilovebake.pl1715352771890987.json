{"meta_description": "Kruche ciasto z jabłkami i bezą to przepyszne ciasto z dużą ilością owoców i bezową pianką. Idealna jesienna szarlotka do wypróbowania.", "title": "Kruche ciasto z jabłkami i bezą", "content": "Kruche ciasto z jabłkami i bezą to przepyszne ciasto z dużą ilością owoców i bezową pianką. Idealna jesienna szarlotka do wypróbowania. Do nadzienia jabłkowego użyłam lekko kwaśnych i twardawych jabłek np. antonówki lub szara reneta. Dajemy dużo cynamonu i coś co odkryłam ostatnio i świetnie podbija smak jabłek czyli galaretka cytrynowa. Świetnie stabilizuje nadzienie i jeszcze ten lekko cytrynowy posmak jest rewelacyjny. Szarlotki uwielbiam jeść właściwie każdą porą, ale szczególnie jesienią. Kiedy mamy dużo odmian jabłek i przepysznie smakuje z gorącą herbatą. Przepis jest banalnie prosty z dużą ilością owoców i pianki. Mąkę przesiewamy do miseczki razem z cukrem pudrem i proszkiem do pieczenia. Dodajemy sól i kawałki zimnego masła, szybko siekamy nożem lub siekaczką do ciasta kruchego. Następnie dodajemy żółtka i wyrabiamy, aż powstanie gładkie i jednolite ciasto. Gotowe dzielimy na dwie części i każdą owijamy folią spożywczą. Jedną wkładamy do zamrażarki, natomiast drugą do lodówki na ok. 2 godziny. Po tym czasie część z lodówki rozwałkowujemy na lekko podsypanej mąką stolnicy na kształt formy. Ponownie wkładamy na 30 minut do lodówki. Następnie nakłuwamy całe ciasto widelcem i pieczemy w temp. 180ºC przez ok. 15 – 18 minut. W międzyczasie przygotowujemy nadzienie jabłkowe. Jabłka obieramy i kroimy w niedużą kostkę. Dusimy w garnuszku lub na patelni razem z odrobiną wody (kilka łyżek) i cynamonem. Jabłka powinny się lekko rozpadać. Do gorących jabłek dodać galaretki i wymieszać do rozpuszczenia. Białka miksujemy razem ze szczyptą soli na sztywną piankę. Pod koniec miksowania dodajemy po łyżce cukier, aż masa będzie lśniąca i gładka. Dalej miksując dodajemy sok z cytryny i jeszcze chwilkę miksujemy. Jabłka wykładamy na podpieczony spód, następnie bezę i ścieramy kawałek ciasta z zamrażarki na tarce o dużych oczkach na wierzch. Pieczemy w temp. 180ºC przez ok. 40 minut, aż do zarumienienia. Gotowe ciasto studzimy i oprószamy cukrem pudrem.", "url": "https://ilovebake.pl/przepis/kruche-ciasto-z-jablkami-i-beza", "category": "podkarpackie", "sub_category": "Wyroby piekarnicze i cukiernicze", "phrase": "Placek z jabłkami"}