{"meta_description": "ZOBACZ jak zrobić tanie ciasto z jabłkami. Szybkie ciasto z jabłkami i olejem. Przepis z wideo.", "title": "Ciasto z jabłkami jak u babci - przepis - Tapenda.pl", "content": "Ciasto z jabłkami jak u babci Oto moja propozycja ciasta z jabłkami, takiego jak u babci. Ciasto z jabłkami wykonane z tego przepisu jest puszyste i wilgotne. Przepis jest bardzo prosty, zrobiony z podstawowych składników, które każda babcia ma w swoim domu i jest gotowa w każdej chwili ciasto z jabłkami przygotować dla swoich wnuków. Pamiętacie wakacje u babci ? Zróbcie to ciasto- wspomnienia jak żywe powrócą.  Gotowe ciasto z jabłkami oprószyłam cukrem pudrem i cynamonem. Bardzo lubię aromat cynamonu w połączeniu z jabłkami. Można cynamon dodać do ciasta, trzeba się jednak liczyć z tym, że ciasto w środku będzie ciemniejsze.  Ciasto należy do gatunku ciast biszkoptowych, zatem temperatura ich pieczenia nie może przekroczyć 180 stopni. Zapraszam na szczegóły przepisu oraz na FILM z mojej kuchni.  Pracę proponuję rozpocząć od sparzenia i starcia skórki z cytryny. Potem wyciśnijcie z niej sok. Jabłka obierzcie z łupin (1), większość z nich pokrójcie na małe kawałki (2), te do udekorowania ciasta pokrójcie na cząstki (3). Do jabłek dodajcie sok z cytryny, aby nie zmieniły koloru. Do miski wybijcie jajka (4), dodajcie szczyptę soli i rozpocznijcie ich ubijanie. Kiedy jajka już trochę “urosną” rozpocznijcie dodawać cukier (5). Jajka musicie ubić na jasną i puszystą masę. Kontynuując ubijanie dodajcie olej (6), a potem mleko (7). Teraz dodajcie mąkę, proszek do pieczenia i skórkę z cytryny (8) (9). Całość połączcie przy pomocy miksera.  Do ciasta dodajcie jabłka- te pokrojone na małe kawałki (10). Wymieszajcie ciasto łyżką i wyłóżcie je do tortownicy wyłożonej papierem do pieczenia lub wysmarowanej tłuszczem i oprószonej mąką. Na wierzchu ułóżcie cząstki jabłek (11). Pieczenie: 180 stopni bez termoobiegu, środkowa półka. Ciasto musi się piec 45 minut lub do suchego patyczka. Przed podaniem ciasto oprószcie cukrem pudrem i cynamonem (12).", "url": "https://www.tapenda.pl/przepis/Ciasto_z_jablkami_jak_u_babci/5435/", "category": "podkarpackie", "sub_category": "Wyroby piekarnicze i cukiernicze", "phrase": "Placek z jabłkami"}