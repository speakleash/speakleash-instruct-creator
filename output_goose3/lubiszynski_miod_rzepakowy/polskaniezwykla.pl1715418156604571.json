{"meta_description": "Dzisiejsza wieś gminna została założona w 1707 r. jako osada dla pracownik&oacute;w zatrudnionych w wybudowanej w pobliżu Tarnowa&nbsp; hucie szkła. Jej &oacute;wczesna nazwa - Tornowsche H&uuml;tte, Tornowsche Glassh&uuml;tte - wyraźnie wskazywała cz...", "title": "Lubiszyn - Od huty szkła do miodobrania. Atrakcje turystyczne Lubiszyna. Ciekawe miejsca Lubiszyna", "content": "Dzisiejsza wieś gminna została założona w 1707 r. jako osada dla pracowników zatrudnionych w wybudowanej w pobliżu Tarnowa hucie szkła. Jej ówczesna nazwa - Tornowsche Hütte, Tornowsche Glasshütte - wyraźnie wskazywała czym zajmowali się mieszkańcy. Rocznie produkowano tutaj ponad 300 skrzyń szkła okiennego. Po zniszczeniach urządzeń dokonanych przez rosyjskie wojska w czasie wojny siedmioletniej (1756-63), huta zaczęła podupadać. Dawna osada przyfabryczna stopniowo zamieniała się w wieś rolniczą. Od pierwszej połowy XIX w. aż do 1945 r. znana już była jako Ludwigsruh (od imienia ostatniego właściciela huty). Dzisiejszy Lubiszyn to miejscowość przyjazna mieszkańcom, zadbana i oferująca turystom wiele ciekawostek. W centrum można zobaczyć neogotycki kościół o nietypowym dla tych terenów kształcie. Kiedyś niedaleko niego stał pomnik pierwszowojenny (ocalałe fragmenty można oglądać w lapidarium na miejscowym cmentarzu). Obecnie na skwerze im. Bronisława Wielgosa stoi pamiątkowy głaz poświęcony kombatantom II wojny światowej. Przy ul. Polnej funkcjonuje od 2013 r. zarejestrowane w ogólnopolskim wykazie Muzeum II Wojny Światowej. Przy drodze wyjazdowej w kierunku Ściechowa znajduje się ośrodek rekreacyjno-sportowy ze strzelnicą, oferujący również jazdę konną. Prężnie działa także zakład produkujący herbaty owocowe i ziołowe (Malwa). Gmina Lubiszyn i sama wieś współcześnie słynie jako kraina miodu, głównie rzepakowego. To tutaj organizowane jest cyklicznie Lubuskie Święto Miodobrania, a lubiszyński miód rzepakowy został w 2017 r. wpisany przez Ministerstwo Rolnictwa i Rozwoju Wsi na listę produktów tradycyjnych. Przed budynkiem UG stoi wypleciona z wikliny maskotka i jednocześnie znak rozpoznawczy całej Gminy Lubiszyn – Pszczoła Lubiszka, a miejscowe hasło reklamowe mówi samo za siebie: NIECH ZAWSZE PŁYNIE MIÓD W NASZEJ GMINIE!. Warto wiedzieć: 20 maja obchodzony jest Światowy Dzień Pszczół. Został ustanowiony przez ONZ w grudniu 2017 r. i po raz pierwszy celebrowany w maju 2018 r.", "url": "http://www.polskaniezwykla.pl/web/place/52847,lubiszyn-od-huty-szkla-do-miodobrania.html", "category": "lubuskie", "sub_category": "Miody", "phrase": "Lubiszyński miód rzepakowy"}