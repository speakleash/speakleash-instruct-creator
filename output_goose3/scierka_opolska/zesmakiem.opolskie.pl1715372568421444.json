{"meta_description": "", "title": "Ścierka opolska", "content": "Ścierka (nazywana też przez niektórych zacierką / zaścierką, ścieraną, a także sulą /sziulą), czyli zupa z drobnych klusek gotowanych na mleku albo na wodzie, była i jest na Śląsku potrawą bardzo popularną. Nazwa potrawy pochodzi od czynności ścierania rękami jajka z mąką aż do uzyskania ciasta zbliżonego konsystencją do sproszkowanych posypek lub – jeżeli ciasto jest twarde – ścierania go na tarce. Zupa ta była szczególnie lubiana przez dzieci, ludzi starszych, chorych i matki po porodzie. W biedniejszych rodzinach gotowano ją na wodzie. Ścierka otrzymała nagrodę Polskiej Izby Produktu Regionalnego i Lokalnego „Perła 2019”. Mąkę przesiać i dać do miseczki. Dodać szczyptę soli, cukru, wbić jajko i ścierać rękami do uzyskania ciasta zbliżonego konsystencją do sproszkowanej posypki (w razie potrzeby dodać więcej mąki). Mleko doprowadzić do wrzenia i na gotujące się mleko wrzucić przygotowaną zacierkę. Gotować na wolnym ogniu do miękkości, mieszając od czasu do czasu, aby zupa się nie przypaliła. Przed podaniem, do zupy dodać masło, zamieszać i podawać na gorąco. Wpis na LPT: 7 lutego 2007 r. w kategorii Gotowe dania i potrawy.  Wnioskodawca: Krystyna Henzel, Gospodarstwo Agroturystyczne „Ranczo w Dolinie Odry”, Przewóz, gm. Cisek.", "url": "https://zesmakiem.opolskie.pl/scierka-opolska-2/", "category": "opolskie", "sub_category": "Gotowe dania i potrawy", "phrase": "Ścierka opolska"}