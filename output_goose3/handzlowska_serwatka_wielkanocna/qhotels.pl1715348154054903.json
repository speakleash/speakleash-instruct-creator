{"meta_description": "", "title": "4 regionalne potrawy wielkanocne, których musisz spróbować w te Święta | Q Hotel", "content": "Handzlowska serwatka wielkanocna to tradycyjna potrawa, która w 2010 roku została wpisana na listę produktów tradycyjnych. Jest wytwarzana w Handzlówce, czyli we wsi na Podkarpaciu i od niepamiętnych czasów stanowi jeden z głównych składników tradycyjnego śniadania wielkanocnego. Serwatkę przygotowuje się już kilka dni wcześniej, pozostawiając w glinianym garnku aż do ukiszenia, a następnie dodając do niej skórki z chleba, chrzan, wędzony boczek, kiełbasę oraz jajka. W ten sposób powstaje klarowny płyn o żółto-zielonym kolorze i lekko kwaśnym smaku z nutą ostrego posmaku chrzanu, a także wędzonki. Owocowy chlebiczek wielkanocny to tradycyjna wielkanocna potrawa mieszkańców Śląska Cieszyńskiego. Wyglądem przypomina nieco strudel jabłkowy – ciemną masę z owoców i bakalii otacza jasne, drożdżowe ciasto. Istotną rolę w przepisie na chlebiczek stanowią także intensywnie aromatyczne przyprawy korzenne. W okolicach Ustronia do dziś wypieka się to ciasto według przepisu, który można znaleźć w książce „Nasza kuchnia” autorstwa Walburgii Fójcikowej, wydanej w 1937 roku. Z treści przepisu wynika, że w skład owocowej masy tradycyjnego chlebiczka wchodzą śliwki, suszone gruszki, orzechy, daktyle, cytryny, pomarańcze, a także rum. Rakowskie dzionie to kiszka pieczona w naturalnym jelicie wieprzowym lub wołowym, którą od wielu lat przygotowują gospodynie ze wsi w gminie Raków, w województwie świętokrzyskim. Choć potrawa została wpisana na listę produktów tradycyjnych, wypracowanie kompromisu między rakowskimi kucharkami i jedynej obowiązującej receptury okazało się niemożliwe. Opisano jednak najbardziej tradycyjną wersję tej potrawy, dopuszczając pewne modyfikacje. Podstawowym składnikiem dzioni jest podgardle wieprzowe (wędzone lub nie), smalec, mąka oraz jajka. Niektóre z gospodyń doprawiają potrawę cynamonem lub imbirem. Upieczone dzionie przybierają formę złotobrunatnych kiszek, które po przekrojeniu odsłaniają różowo-białe wnętrze. Sułkowicka krzonówka to nic innego jak zupa, której podstawą jest chrzan (w gwarze sułkowickiej mówiono na tę roślinę krzan lub krzon, stąd nazwa). Tradycyjnie podaje się ją w niedzielę wielkanocną. Przyrządzano ją przede wszystkim z tych składników, które stanowiły element święconki, a więc z resztek po śniadaniu wielkanocnym. W jednym garze gotowano wędliny, jajka oraz chrzan, który w dawnych czasach rósł niemal na każdym polu i był dostępny za darmo. Tradycyjna krzonówka z Sułkowic przygotowywana jest na bazie serwatki, co odróżnia ją od innych zup chrzanowych z regionu Małopolski. Jak pokazują źródła, przygotowywanie tej zupy ma ponad stuletnią tradycję. Choć Wielkanoc to czas, który chętnie spędzamy w domu rodzinnym, być może w tym roku warto przełamać tradycję i ruszyć w podróż, aby poznać prawdziwie tradycyjne smaki i aromaty? A może Twoim nowym wielkanocnym rytuałem będzie sięganie po stare książki kucharskie i eksperymentowanie w kuchni? Zachęcamy do tego, aby poznawać regionalne, często zapomniane przepisy – naprawdę warto!", "url": "https://www.qhotels.pl/blog/4-regionalne-potrawy-wielkanocne-ktorych-musisz-sprobowac-w-te-swieta", "category": "podkarpackie", "sub_category": "Gotowe dania i potrawy", "phrase": "Handzlowska serwatka wielkanocna"}