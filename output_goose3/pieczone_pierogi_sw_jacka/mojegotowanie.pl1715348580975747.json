{"meta_description": "Pierogi Św. Jacka to danie wypełnione wspaniałym smakiem i aromatem, ale i ciekawą historią. Pyszny i sycący farsz nie był bowiem przypadkowy. Poznajcie", "title": "Legendarne pierogi św. Jacka z wyjątkowego ciasta. 1 składnik was zaskoczy", "content": "Jeśli jesteście miłośnikami pierogów z przeróżnymi farszami, musicie poznać również ten przysmak z historią. Pierogi Świętego Jacka rzadko bowiem można spotkać w restauracyjnych menu, jednak zdecydowanie warto ich spróbować, bo nie dość, że sam przepis jest dość nietypowy, to wiąże się z nim jeszcze pewna ciekawa historia. Poznajcie wyjątkowe pierogi św. Jacka, a od razu zechcecie odtworzyć je we własnych kuchniach. Skąd taka nazwa? Święty Jacek był dominikaninem, dokarmiającym ubogich właśnie pierogami, ale nie takimi zwykłymi, jakie znamy obecnie. Wszystko dlatego, że pierogi Świętego Jacka robi się z ciasta na bazie nie tylko mąki i jajka, ale również twarogu. Nietypowe ciasto pierogowe nie jest jednak jedynym walorem tego dania, gdyż w środku znajdziemy pyszny farsz z kapusty i pieczarek, choć niektórzy robią go też z białej kiełbasy lub sera i kaszy. Legenda wiąże się jednak z tym pierwszy nadzieniem: \"Jacek Odrowąż idąc na misje na Ruś Kijowską zatrzymał się we wsi Nockowej, aby podkuć konia. Jadąc dalej napotkał bagna, na których jego koń stracił życie. Głodny i spragniony postanowił zawrócić do wsi, gdy wnet zobaczył na wzgórzu idących żeńców. Poprosił o wodę i jedzenie. Żeńcy napoili św. Jacka, jednak nie mieli nic do jedzenia. Ten poprosił, aby zabrali do domu snop pszenicy, wykruszyli ziarna i w żarnach zmielili. Żeńcy tak zrobili, ale mąki było mało, wtedy św. Jacek zobaczył odcedzający się twaróg i kazał dołożyć do mąki i zagnieść ciasto. Następnie kazał im przynieść z pola liście kapusty ugotować i posiekać, ale farszu wciąż było mało. Wtedy poprosił ich, aby nazbierali białej simby, czyli pieczarek, które w tym czasie rosły na dziko na ugorach. Nieufni żeńcy uważali, że pieczarki są grzybami trującymi i nie zgodzili się. Wtedy św. Jacek wziął pieczarkę, ułamał i zjadł surową. Widząc to żeńcy nazbierali pieczarek, podgotowali i posiekali, a na końcu dodali do farszu. Ulepili pierogi i połowę ugotowano, a połowę upieczono i ułożono w misce św. Jacka. Na ucztę zostali zaproszeni wszyscy mieszkańcy wsi. Uważano to za cud, a miska po tych pierogach znajduje się do dnia dzisiejszego w Będziemyślu. Pierogi te jadano bardzo często i były one swego rodzaju rarytasem. Podczas spożywania pieczonych pierogów odmawiano modlitwę: „Św. Jacku z pierogami, módl się do Boga za nami, żeby te pierogi cały rok na stole były i nas od głodu broniły”. Na pamiątkę tej historii zakon dominikanów w Lublinie i Krakowie organizuje coroczny festiwal pierogów, a w 2010 roku pierogi św. Jacka zostały wpisane na listę produktów tradycyjnych województwa podkarpackiego. Co ciekawe, miskę, z której podobno jadł święty Jacek, do dziś możemy zobaczyć w Będziemyślu. Koniecznie skosztujcie więc tego przysmaku z historią we własnych kuchniach. Dokładny przepis znajdziecie poniżej. Zaczynamy od przygotowania ciasta, a więc w dużej misce rozgniatamy twaróg z jajkiem, masłem i szczyptą soli, a gdy masa będzie już jednolita, stopniowo dosypujemy mąkę. Wszystko dokładnie mieszamy, a następnie wyrabiamy na gładkie ciasto. Teraz możemy przejść do przyrządzania farszu. Kapustę kiszoną porządnie płuczemy, a lekko siekamy i gotujemy w wodzie przez około 30 minut na wolnym ogniu. Następnie dokładnie ją odcedzamy i odstawiamy do ostygnięcia. W tym czasie obieramy i drobno siekamy cebulkę, a pieczarki oczyszczamy i kroimy w plasterki. Rozdrobnioną cebulę podsmażamy na oleju, a gdy zmięknie i pięknie się zarumieni, dorzucamy na patelnię pieczarki i dalej smażymy całość. Na koniec dorzucamy też odciśniętą kapustę, doprawiamy farsz solą i pieprzem do smaku i jeszcze przez chwilę podsmażamy.     Gotowe ciasto na pierogi standardowo wałkujemy i wycinamy z niego kółka za pomocą szklanki. Następnie każdy krążek wypełniamy farszem i dokładnie sklejamy, aby nadzienie nie wypłynęło podczas gotowania. Pierogi św. Jacka gotujemy w osolonym wrzątku przez około 2-3 minuty od momentu wypłynięcia.", "url": "https://www.mojegotowanie.pl/artykul/pierogi-sw-jacka-z-historia-i-pysznym-farszem-2-skladniki-daja-300-smaku", "category": "podkarpackie", "sub_category": "Gotowe dania i potrawy", "phrase": "Pieczone pierogi św. Jacka"}