{"meta_description": "Klasztorne pierogi wielkanocne świętego Jacka - to nowość kulinarna, którą w przededniu Świąt Wielkanocnych promują panie z Koła Gospodyń Wiejskich \"Klimontowianki\" z Klimontowa. Gospodynie także w sferze kulinarnej zachowują dawne tradycje, dlatego chętnie dzielą się i przekazują przepis na to wyjątkowe danie.", "title": "Kulinarny hit na Wielkanoc od gospodyń z Klimontowa. Pierogi klasztorne z farszem z białej kiełbasy i chrzanem. Poznaj przepis", "content": "Klasztorne pierogi wielkanocne świętego Jacka - to nowość kulinarna, którą w przededniu Świąt Wielkanocnych promują panie z Koła Gospodyń Wiejskich \"Klimontowianki\" z Klimontowa. Gospodynie także w sferze kulinarnej zachowują dawne tradycje, dlatego chętnie dzielą się i przekazują przepis na to wyjątkowe danie. Pierogi dominikańskie zwane pierogami świętego Jacka gościły na stole Klimontowianek podczas X Gminnego Śniadania Wielkanocnego, jakie w w niedzielę, 25 marca odbyło się w Klimontowie. Jak zdradziła Monika Cichoń, radna Klimontowa i jedna z członkiń Koła Gospodyń Wiejskich \"Klimontowianki\", są to pierogi klasztorne, dominikańskie, a farsz został zrobiony z białej kiełbasy i chrzanu. - Są na cieście, takim jak na kluski leniwe czyli z twarogiem - wyjaśnia Monika Cichoń. - To są jedyne pierogi, które my serwujemy w tym momencie. Zrobiłyśmy je po raz pierwszy na Wielkanoc. Pierogi dominikańskie to tradycyjne danie kuchni staropolskiej. Monika Cichoń przypomina, że pierogi wielkanocne od dawna cieszą się uznaniem na Podkarpaciu. Pieczone są we wsi Nockowej od początku jej założenia. Pierogi Świętego Jacka w 2010 roku zostały wpisane na listę produktów tradycyjnych w kategorii \"Gotowe dania i potrawy w województwie podkarpackim\". - My w Klimontowie mając Kościół Najświętszej Maryi Panny i św. Jacka postanowiłyśmy troszeczkę nawiązać do tej tradycji kulinarnej - dodaje Monika Cichoń. - Biała kiełbasa zawsze jest na Wielkanoc, więc postanowiłyśmy zaprezentować te pierogi, żeby można było skosztować. Chcemy, aby te pierogi weszły do świątecznego menu i dziś zachęcamy mieszkańców, aby po nie sięgali i kosztowali. Liczymy na ich zdanie, czy im smakują, czy ewentualnie mogłybyśmy to danie promować i przyjąć jako danie wielkanocne. Przygotuj farsz. Z kiełbasy usuń osłonki, a pozostały farsz rozdrobnij za pomocą widelca. Przypraw przeciśniętym przez praskę czosnkiem, majerankiem i tartym chrzanem. Składniki muszą osiągnąć jednolitą masę. Przygotuj ciasto na pierogi. Twaróg połącz z miękkim masłem i jajkiem. Całość należy dokładnie ugnieść widelcem lub tłuczkiem. Powoli dodawać mąkę i zagnieść na elastyczne ciasto. Rozwałkować na płat o grubości 0,5 cm. Z przygotowanego ciasta należy wkroić niewielkie okręgi. Na każdy z nich nałożyć porcję farszu i zakleić. Pierogi gotować w osolonym wrzątku przez 2 minuty do wypłynięcia. Podawać z okrasą z cebulki lub wytopionym na skwarki boczkiem.", "url": "https://echodnia.eu/swietokrzyskie/kulinarny-hit-na-wielkanoc-od-gospodyn-z-klimontowa-pierogi-klasztorne-z-farszem-z-bialej-kielbasy-i-chrzanem-poznaj-przepis/ar/c17-17407529", "category": "podkarpackie", "sub_category": "Gotowe dania i potrawy", "phrase": "Pieczone pierogi św. Jacka"}