{"meta_description": "Ciasteczka kruche z cukrem to super pyszne ciastka, które szykuje się tylko z kilku składników. Przepis jest niezwykle prosty, a ciasteczka z cukrem na wierzchu posmakują każdemu. Gorąco polecam spróbować.", "title": "Kruche ciastka z cukrem", "content": "Kruche ciasteczka z cukrem na wierzchu są nie tylko niesamowicie pyszne, ale i super proste do zrobienia. Wystarczy zagnieść razem wszystkie składniki na ciasto kruche. Szklanka ma u mnie pojemność 250 ml.  Masło oraz śmietana i jajka mogą być zimne, czyli wyjęte prosto z lodówki.   Pieczenie: 200 stopni, środkowa półka z opcją pieczenia góra/dół lub 185 stopni z termoobiegiem.  Czas pieczenia: około 18-20 minut Kalorie policzone zostały na podstawie użytych przeze mnie składników. Jest to więc orientacyjna liczba kalorii, ponieważ Twoje składniki mogą mieć inną liczbę kalorii niż te, których użyłam ja. Zanim zaczniesz szykować ciastka z cukrem, polecam najpierw przeczytać cały przepis, by przygotować się odpowiednio wcześniej do kolejnych etapów wykonania. W jednej misce umieść razem: 400 gramów (około 2,5 szklanki) mąki pszennej tortowej lub uniwersalnej; 300 gramów zimnego masła 82%, które warto pokroić na mniejsze kawałki; 2 żółtka średniej wielkości jajek; 125 gramów śmietany kwaśnej 18 %, czyli około 5 łyżek śmietany. Porada: Dodałam jeszcze jedną łyżkę cukru waniliowego dla smaku, ale nie jest to składnik niezbędny. Aby upiec bardziej aromatyczne ciasteczka można tez dodać do wyboru: nasionka wydłubane z jednej laski wanilii lub kila kropel olejku albo aromatu o dowolnym smaku (śmietanowy, pomarańczowy, migdałowy).  Ciasto wyrabiaj dłońmi lub mikserem z hakami do ciasta kruchego. Na początku może Ci się wydawać, że ciasto jest zbyt sypkie, jednak w trakcie rozcierania masła powinno połączyć się w zwartą kulę. Wolę wyrabiać ciasto w dużej misce, ale możesz też zrobić to na desce, czystym blacie lub na stolnicy. Wyrabianie ciasta, by zrobiło się jednolite może trochę potrwać. Nie zrażaj się, jeśli ciasto zacznie się mocno kleić od sporej ilości masła. Po schłodzeniu w lodówce będzie idealnie plastyczne.Przy tych proporcjach składników ciasto powinno wyjść idealne. Jeśli jednak dodasz za dużo mąki i okaże się, że ciasto nie łączy się w kulę, zalecam dodać łyżkę lodowatej wody lub płaską łyżkę kwaśnej śmietany 18 %. Kulę ciasta oprósz odrobiną mąki i zawiń w przezroczystą folię spożywczą i odłóż do lodówki na dwie godziny.Poniżej ciasto po dwóch godzinach chłodzenia:Możesz już zacząć nagrzewać piekarnik. Ustaw 200 stopni z opcją pieczenia góra/dół lub 185 stopni z termoobiegiem. Bardzo ważne jest bowiem to, by piekarnik był dobrze nagrzany. Dużą blaszkę z wyposażenia piekarnika, lub inną płaską blaszkę, wyłóż arkuszem papieru do pieczenia.Schłodzone ciasto umieść na lekko oprószonej mąką desce lub na stolnicy. Ciasto rozwałkuj na placek nie grubszy niż 6 mm. (Swoją kulę ciasta dzielę na trzy kawałki, które rozwałkowuję osobno). Używając ulubionych foremek o średnicy około 5-6 cm wycinaj kształty. Każde ciasteczko najpierw smaruj od góry odrobiną białka jajka (np. przy pomocy pędzelka cukierniczego), a następnie posypuj cukrem o grubej rafinadzie (ewentualnie cukier zwykły lub perlisty) i układaj w odstępach na blaszce wyłożonej pergaminem.Formę z ciasteczkami wstaw do piekarnika nagrzanego do 200 stopni. Środkowa półka z grzaniem góra/dół. Czas pieczenia to około 18-20 minut, do wyrośnięcia i zarumienienia ciastek. Ciasteczka kruche z cukrem można wyjmować z piekarnika od razu po upieczeniu. Po kilku minutach warto przełożyć je na kratkę do studzenia wypieków. W ten sposób upiecz wszystkie blaszki z ciastkami. Wyszło mi łącznie 78 ciastek z cukrem.Upieczone i całkowicie przestudzone ciasteczka kruche z cukrem przechowuj w puszce lub zawiń luźno w papier śniadaniowy i trzymaj w torbie spożywczej w suchym i chłodnym pomieszczeniu. Ciastka najświeższe i najpyszniejsze są pierwszego i drugiego dnia po upieczeniu. Polecam też mój przepis na ciasteczka pieguski oraz domowe ciasto pleśniak.", "url": "https://aniagotuje.pl/przepis/kruche-ciastka-z-cukrem", "category": "lubelskie", "sub_category": "Wyroby piekarnicze i cukiernicze", "phrase": "Ciastka z cukrem z Perkowic"}