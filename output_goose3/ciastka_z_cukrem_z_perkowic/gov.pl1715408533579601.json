{"meta_description": "Produkt wpisany na listę produktów tradycyjnych w dniu 2018-04-19\nW kategorii Wyroby piekarnicze i cukiernicze\nW województwie woj. lubelskim", "title": "Ciastka z cukrem z Perkowic - - Portal Gov.pl", "content": "Ciastka najczęściej w formie gwiazdek i kwiatków o powierzchni chropowatej z widocznymi kryształkami cukru. Najczęściej kształt gwiazdki, ale mogą być różne, w zależności od użytej foremki. Miejscowość Perkowice położona jest w gminie Biała Podlaska. Zamieszkująca te tereny ludność nie należała do bardzo bogatych, ale dzięki temu wykazywała się zaradnością, żeby wzbogacić swoją kuchnię. Bardzo często wykorzystywano do przygotowania posiłków to co udało się wyprodukować we własnym gospodarstwie. Jednym z takich wyrobów, będącym wypiekiem deserowym były kruche ciastka z cukrem. Mieszkańcy Perkowic znają dobrze przepis na te ciastka, który jest niezmienny od lat. Do wypieku ciastek potrzebny jest 1 kg mąki pszennej, 6 oddzielonych od białka i ubitych z cukrem żółtek, 25 g smalcu, 25 g masła, 1 szklanka śmietany, 3 płaskie łyżeczki proszku do pieczenia i 1 szklanka cukru pudru. Wszystkie składniki należy połączyć zagniatając ciasto. Zagniecione ciasto należy wstawić do lodówki na około 1 godzinę. Po wyjęciu ciasta z lodówki wałkuje się na stolnicy cienkie placki i wykrawa foremkami ciastka o kształtach, najczęściej gwiazdki lub kwiatki. Przed wstawieniem ciastek do pieczenia każde ciastko należy posmarować białkiem i posypać grubym cukrem. Do cukru można dodać również cynamon. Ciastka z cukrem przygotowywano głównie na Święta: Boże Narodzenie, Wielkanoc oraz okolicznościowe przyjęcia, jak np. chrzciny, wesela. Upieczone na Święta ciastka były wieszane na choince jako ozdoby świąteczne. Obecnie piecze się je bez okazji i niekoniecznie na niedzielę.", "url": "https://www.gov.pl/web/rolnictwo/ciastka-z-cukrem-z-perkowic", "category": "lubelskie", "sub_category": "Wyroby piekarnicze i cukiernicze", "phrase": "Ciastka z cukrem z Perkowic"}