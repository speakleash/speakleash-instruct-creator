{"meta_description": "", "title": "O tradycyjnej kuchni regionu lubuskiego", "content": "Uwaga: Wiadomość archiwalna. Nie wszystkie załączniki i linki mogą działać poprawnie. Ser kozi zamkowy, szynka indycza, babka ucierana, miodowa musztarda z dyni, śliwa w occie, te i wiele innych specjałów znalazło się w publikacji „Tradycyjna Kuchnia Regionu Lubuskiego” przygotowanej przez urząd marszałkowski. – Zatem drogi Czytelniku, znajdziesz w naszym przewodniku: mapy, miejsca, informacje, byś miał dobrą orientację, gdzie zakupić produkt świeży, kto i gdzie Ci go odmierzy – czytamy we wstępie. 04.02.109 r. podczas konferencji prasowej zaprezentowano nową publikację „Tradycyjna Kuchnia Regionu Lubuskiego” oraz przedstawiono warunki, jakie należy spełnić, aby produkt mógł się pojawić na Liście Produktów Tradycyjnych. - Na krajową listę wpisano już blisko 1800 produktów z całej Polski. Lista istnieje od 10 lat i ma na celu zidentyfikowanie tradycyjnej, polskiej żywności, a co za tym idzie zwiększenie zainteresowania tą żywnością wśród konsumentów. Lista ma służyć jako przewodnik po regionalnej kuchni i być źródłem informacji na temat tradycji, sposobu wytwarzania oraz wyjątkowych cech najstarszych polskich specjałów. Producenci z naszego regionu zarejestrowali 78 produktów. Najwięcej produktów, bo aż 16 w kategorii mięso, 14 w kategorii napoje alkoholowe i bezalkoholowe, 12 w kategorii wyroby piekarnicze i cukiernicze, a w pozostałych kategoriach jest tych produktów 36 – mówił wicemarszałek Stanisław Tomczyszyn. Jak podkreślał wicemarszałek podstawą wpisu na Listę Produktów Tradycyjnych jest jakość oraz wyjątkowe cechy i właściwości wynikające ze stosowania tradycyjnych metod produkcji. Za tradycyjne metody uważa się te wykorzystywane od co najmniej 25 lat. Podstawą wpisu jest wykazanie 25 letniej tradycji wytwarzania produktu. Arkadiusz Dąbrowski - Dyrektor Departamentu Programów Rozwoju Obszarów Wiejskich podkreślał, że informacje i produkty zostały zebrane w całość i tak powstała publikacja „Tradycyjna Kuchnia Regionu Lubuskiego”. - Tekst oraz opisy produktów regionalnych i tradycyjnych zamieszczone w publikacji zostały przygotowane przez producentów. Na potrzeby publikacji opisy zostały zredagowane przez Departament Programów Rozwoju Obszarów Wiejskich – dodał dyrektor Arkadiusz Dąbrowski. Produkty tradycyjne zostały podzielone na 10 kategorii: 1. Sery i inne produkty mleczne, 2. Mięso świeże oraz produkty mięsne, 3. Produkty rybołówstwa, w tym ryby, 4. Orzechy, nasiona, zboża, warzywa i owoce, 5. Wyroby piekarnicze i cukiernicze, 6. Oleje i tłuszcze, 7. Miody, 8. Gotowe dania i potrawy, 9 Napoje, 10. Inne produkty. – Publikacja ma charakter otwarty, jest jeszcze dużo miejsca na kolejne produkty. Podczas konferencji obecni byli producenci, którzy oczekują na wpis swoich produktów na listę. Już wkrótce na liście znajdzie się chleb żytni zgłoszony przez Magdalenę Świderską, która słynie z wypieków chlebów (Gospodarstwo Malinówka). - Nasz chleb żytni składa się z mąki, wody i soli. Niby takie oczywiste, ale obecnie takie chleby ciężko jest kupić. Postanowiliśmy wrócić do korzeni. Musieliśmy włożyć dużo pracy, aby odtworzyć ten przepis, na tyle żeby był on powtarzalny, jadalny i udany. Trwało to trochę czasu, ale już wiemy, co jemy i co robimy. Mając pewność, że jesteśmy w stanie stworzyć produkt najwyższej jakości, postanowiliśmy postarać się o wpis na Listę Produktów Tradycyjnych. Przepis przywiozła moja prababcia z Wołynia – dodała Magdalena Świderska. Mirosław Dec - Gościniec u Deców, specjalizuje się w wyrobach z dziczyzny. – Od kilku lat zajmuję się produktami z dziczyzny. Są to: dziki, sarny, jelenie, czasami mamy dostęp do muflona. Obecnie na wpis oczekuje kiełbasa naszych przodków – palcówka. W momencie kiedy nie było jeszcze żadnych maszyn do produkcji, mięso było cięte nożem, bądź innym elementem ostrym. Nasza tradycyjna rodzinna palcówka była robiona ze schabów z dzika, czyli z najlepszego mięsa. Dodawano także słoninę z dzika. Wszystko umieszczamy w misce, gdzie jest tylko sól, pieprz i czosnek. Prostota a zarazem kwintesencja tego aromatu i smaku po długim dojrzewaniu takiej kiełbasy sprawiła, że jest ona taka wyjątkowa – mówił Mirosław Dec. Tradycyjna Kuchnia Regionu Lubuskiego - zobacz publikację", "url": "https://lubuskie.pl/wiadomosci/12701/o-tradycyjnej-kuchni-regionu-lubuskiego", "category": "lubuskie", "sub_category": "Sery i inne produkty mleczne", "phrase": "Ser kozi zamkowy"}