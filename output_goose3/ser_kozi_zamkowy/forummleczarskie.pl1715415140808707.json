{"meta_description": "To kim jest człowiek i co sobą reprezentuje bardzo często wynika z okoliczności w jakich wzrastał, wychowywał się i żył. Te elementy, oprócz wykształcenia, w znaczny sposób wpływają na sposób zachowania i postrzegania rzeczywistości.", "title": "Specjalności regionów: „Swoje” więc wyjątkowe!", "content": "To kim jest człowiek i co sobą reprezentuje bardzo często wynika z okoliczności w jakich wzrastał, wychowywał się i żył. Te elementy, oprócz wykształcenia, w znaczny sposób wpływają na sposób zachowania i postrzegania rzeczywistości. Kolejnymi czynnikami wpływającymi na nasz sposób działania są przywiązanie do tradycji i sentyment do elementów regionalizmu, których doświadczaliśmy w dzieciństwie i młodości. W większości przypadków dotykają one najczulszej strony naszej wrażliwości, kojarzą się z domem rodzinnym, rodzicami i bliskimi przyjaciółmi z dzieciństwa. Bardzo często stanowią korzenie zaszczepianej w nas kultury, sentymentu do danego regionu oraz wynikające z nich przyzwyczajenia, obyczaje, tradycje czy charakterystyczne dla danego regionu przyzwyczajenia kulinarne. Potencjał żywności tradycyjnej i regionalnej jest zatem niezaprzeczalnym materialnym śladem przeszłości, odzwierciedlającym potrzeby konsumentów nakierowane na budowanie tożsamości z uwzględnieniem dziedzictwa kulturowego regionu, z którego się pochodzi. Warto zatem pamiętać, że niejednokrotnie dorobek kulinarny regionu jest nie tylko wartością regionalną, ale także znaczącą częścią polskiego oraz europejskiego dziedzictwa. Pojęcie „tradycja” pochodzi od łacińskiego słowa traditio, co w prostym tłumaczeniu znaczy przekazywane z pokolenia na pokolenie treści kultury, tj. obyczaje, poglądy, wierzenia, sposoby myślenia i zachowania, normy społeczne, uznane przez daną zbiorowość za społecznie ważne dla jej współczesności i przyszłości. Z kolei regionalizm to zespół cech etnograficznych i kulturowych, charakterystycznych dla danego regionu. We współczesnym świecie powszechnej globalizacji coraz częściej określone społeczności dążą do zachowania szczególnie istotnych dla nich wartości kultury, sztuki czy kulinariów, które w wyraźny sposób wyróżniają dany region na tle innych. Jednym z przejawów dążenia do zachowania lub podtrzymania tradycji przodków jest kultywowanie produkcji unikatowych dla danego regionu produktów kulinarnych. Znaczącą rolę, w tym ciekawym trendzie pełnią produkty mleczarskie, bowiem niejednokrotnie przez wieki stanowiły one podstawę codziennego jadłospisu naszych przodków. Produkty regionalne to środki żywnościowe wytwarzane w danym regionie, charakterystycznym dla nich. Są to wyroby, w przypadku których procesy pozyskiwania surowców, wytwarzania, przetwarzania i prezentacji produktu odbywają się wyłącznie w określonym regionie. Idea produktów regionalnych jest popularna na zachodzie Europy, gdzie od wielu lat przywiązuje się szczególną wagę do ochrony pereł kulinarnego dziedzictwa regionów. Wyroby te bardzo często są chronione prawem, a ich produkcja jest ściśle chroniona przed naśladowcami. W wielu krajach wysokorozwiniętych, produkty te nie tylko stanowią ciekawostkę regionu, ale także zaspokajają potrzeby mieszkańców. Wyraźnie zauważa się trend do odchodzenia od konsumpcji produkowanej na skalę przemysłową żywności, na rzecz produktów lokalnych o znanym pochodzeniu (choć czynniki te warunkują możliwości ekonomiczne). Mimo że często produkty te mają wyższą cenę od produktów masowych to jednak postrzegane są jako zdrowsze, smaczniejsze i bardziej oryginalne. Po prostu „swoje” i wyjątkowe. Ich producentów rozpiera duma z kontynuacji dziedzictwa kulinarnego regionu, a dla mieszkańców stanowi istotny składnik diety bliższej sercu i tradycji. Dla przyjezdnych to często nowe doświadczenie kulinarne. We Francji w wielu regionach od lat pielęgnuje się produkcję unikatów regionalnych. W regionie północno-zachodnim, w Normandii, mleczarskim produktem regionalnym jest Camembert de Normandie, w regionie centralnym Owernii lokalnym specjałem jest Bleu d’Auvergne Sancy, w regionie południowo-wschodnim (Rodan-Alpy) ser Reblochon oraz dania na bazie sera, tj.: tartiflette, fondue czy raclette. Podobna sytuacja ma miejsce w Niemczech. Przykładem jest unikatowy w smaku ser harceński, który wytwarza się w regionie Harzu, który rozciąga się pomiędzy Brunszwikiem, Getyngą a Hanowerem. Kolejnym przedstawicielem serów regionalnych jest ser Nieheimer pochodzący z regionu Północnej Nadrenii-Westfalii czy Cambozola wytwarzany w regionie Chiemgau w Bawarii. We Włoszech serami regionalnymi są m.in. ser pleśniowy Gorgonzola (pochodzący z północnych Włoch, z Lombardii), ser farmerski Montasio produkowany we Friuli i Veneto (Wenecja) czy mozzarella pochodząca z południowej Kampanii. Wśród najczęściej wymienianych serów regionalnych jest Parmezan pochodzący z regionu Emilia-Romania czy Pecorino wytwarzany nie tylko w Lacjum w okolicach Rzymu, ale także te produkowane w innych regionach Włoch, tj. Pecorino toskańskie, sardyńskie oraz sycylijskie. Ciekawym regionalnym serem jest Ragusano ze słonecznej Sycylii, a także Fontina kreowany przez rzemieślników na północy Włoch w regionie Valle d’Aosta. Za regionalne specjały uchodzą też sery z Trydentu, tj. Ubriaco czy Casolet oraz Puzzone di Moena wytwarzany w Dolomitach. Część tych produktów jest znana wyłącznie w danym regionie Włoch. Szwajcaria słynie z orzechowego w smaku półtwardego Emmentalera o wielkich okach, pochodzącego z doliny rzeki Emme, a także z wybitnego sera twardego Appenzeller produkowanego w północno-wschodniej części Szwajcarii, dalej bardziej zbitego w konsystencji Gruyère’a, produkowanego w miejscowości o tej samej nazwie. W Danii za ser regionalny uważa się Esrom, w Szwecji takim serem, ale o smarownej konsystencji jest Mese, wytwarzany z serwatki mleka koziego. W Norwegii regionalnym przysmakiem jest pachnący toffi ser z serwatki mleka koziego brązowy Brunost. U naszych południowych sąsiadów, Czechów, najbardziej znanymi regionalnymi wyrobami są serki ołomunieckie (olomoucké tvarůžky) produkowane w Ołomuńcu. Jako lider w branży mleczarskiej Spółdzielnia Mleczarska Mlekpol aktywnie obserwuje trendy zaku­powe i te związane z żywieniem. Konsumenci stali się bardzo wy­magający – szukają sprawdzonych, bezpiecznych i do­brych jakościowo artykułów. Potrafią zweryfikować, czy produkty pochodzą ze sprawdzonego źródła oraz czy są produkowane z poszanowaniem naszej planety, a przy tym chętnie powracają do korzeni. Konsumenci postrzegają produkty regionalne jako zdrowsze i bar­dziej naturalne. Dlatego też produkty nabiałowe pod marką Mazurski Smak cieszą się rosnącą popularno­ścią. Dbamy o to, by portfolio tego typu produktów suk­cesywnie się powiększało. Polacy znają, cenią i chętnie sięgają po twarogi, masła, śmietany i świeże mleko, które charakteryzuje prosty i naturalny skład. W tym roku do rodziny Mazurski Smak dołączyła maślanka, ser Mazdamer oraz mleko UHT 3,2%. Marka Mazurski Smak jest obecna na rynku od blisko 15 lat. To linia produktów powstałych z najwyższej jakości polskiego mleka, od krów wypasanych w najczystszych rejo­nach Polski. Ich wyróżnikiem jest smak prawdziwego mleka, który kojarzy się z naturalnością, sielskością i spokojem, czyli z tym czego konsument oczekuje od regionalnej specjalności. Marka została stworzona również z myślą o konsumentach, których tempo życia jest szybkie i tęsknią za rodzimymi smakami. Produkty Mazurski Smak mają swoją historię i powstają w zgo­dzie z naturą, z poszanowaniem tradycji. Konsumenci cenią sobie to, że regionalnemu charakterowi towarzy­szy nowoczesne i praktyczne opakowanie. Pandemia sprawiła, że Polacy bardziej doceniają przygotowane w domu i wspólne jedzenie w rodzinnym gronie. Lu­bimy sięgać pamięcią do wspomnień, dlatego znane, dobre jakościowo, regionalne marki, nawiązujące do danych korzeni, tak bardzo zyskują zaufanie i stają się coraz bardziej popularne. W Spółdzielni Mleczarskiej Mlekpol wiemy, że jedzenie może być naturalne, zdro­we i pyszne. Dbamy o naszych konsumentów, dlatego tworzymy dla nich różnorodne, nowe produkty, które są dostosowane do zmieniającego się stylu ich życia. Rynek produktów tradycyjnych i regionalnych jest w naszym kraju młodą i niszową gałęzią branży spożywczej. Przez większość nabywców żywność tradycyjna traktowana jest jako wyrób produkowany w niewielkich ilościach przez lokalne gospodarstwa rodzinne i będący uboczną, często hobbystyczną częścią ich działalności rolniczej. Cechą charakterystyczną produktów tradycyjnych i regionalnych jest to, że stanowią one stały, nieodzowny element diety, budują tożsamość i dumę lokalną oraz niejednokrotnie stanowią ważny, unikatowy w smaku kulinarny produkt wspierający lokalną branżę turystyczną. Produkty te wpisują się w kult dziedzictwa kulinarnego regionu i stają się ważnymi elementami życia konsumentów. Najbardziej znane są produkty czerpiące z kulinarnej tradycji gór. Trudno wyobrazić sobie wakacje w terenach górskich bez oscypka, redykołki, bundzu, bryndzy, gołki, nitek korbaczy czy orzeźwiającej żętycy. Jednak góralskie nabiałowe specjały to nie wszystko. Na regionalnych rynkach oferuje się wiele ciekawych produktów, których jakość, bliższa charakterystyka sensoryczna i wartość odżywcza znane są głównie tylko miejscowym smakoszom. Na Liście produktów tradycyjnych widnieje 121 produktów. Najwięcej produktów tradycyjnych zarejestrowano w województwie podkarpackim: 25, co stanowi 21% wszystkich zarejestrowanych produktów w Polsce. Na miejscu drugim znajdują się województwo małopolskie i śląskie – po 12 produktów (10%). Miejsce czwarte zajmuje województwo lubelskie z 11 produktami (9%). Najmniej zarejestrowanych produktów znajduje się w województwie zachodniopomorskim. Produkty tradycyjne obejmują takie kategorie jak mleko (od krów rasy polskiej czerwonej), sery białe (klinek dąbrowski, klinek z Łap), sery podpuszczkowe (ser koryciński, kornaka w zalewie, redykołka, oscypek, gołka), produkty fermentowane (m.in. naturalna z Bychawy, maślanka nadwiślańska, jogurt z Dionizowa, kefir nadwiślański, mleko zsiadłe) czy lody (koronowskie, lubartowskie, nowotarskie, sławatyckie). Produkty na Liście produktów tradycyjnych wytwarzane są z mleka krowiego (krowi dojrzewający Wólczan, Krowi łemkowski), owczego (oscypek, bryndza, koryciński) oraz mleka koziego (ser kozi twarogowy, ser z Ceglowa, ser kozi z Eufeminowa, kozi podkarpacki biały, kozi zamkowy, Kozi z Jakubowa, Kozi z Mikanowa, Kozi z Machor). Oprócz zarejestrowanych produktów tradycyjnych na rynku można spotkać szereg produktów charakterystycznych dla danego regionu. Bardzo często są one wytwarzane na ograniczoną skalę i oferowane w określonym okręgu regionalnym. Stanowią dumę regionu, w którym są produkowane. Przykładem takich wyrobów jest oryginalny asortyment produktów rodzinnej firmy Agro-Danmis. Firma proponuje unikatowe produkty z mleka koziego, które niewątpliwie rozsławiły Wielkopolskę jako region w którym produkuje się wyroby na bazie mleka koziego. W ofercie firmy znajdziemy zarówno mleko, jogurty, serki, twarożki oraz sery twarde. Ciekawym produktem z tej kategorii jest ser twarogowy w plastrach, który łączy w sobie tradycję serowarstwa twarogów świeżych z nowoczesnym spojeniem produktu w zgrabne wygodne do spożycia plastry. Produkt ten jest przeznaczony do bezpośredniego spożycia. Jest pakowany hermetycznie. Nie zawiera barwników. Posiada wysoką zawartość wapnia i białka. Surowiec do produkcji pochodzi od kwalifikowanych dostawców mleka koziego, karmiących swoje stada paszami bez GMO. Tradycyjną mleczarską wizytówką województwa lubelskiego jest oferta mleczarni Bychawa (OSM). Niektóre produkty tej firmy są zarejestrowane na liście produktów tradycyjnych (twaróg i śmietana). Bychawa (OSM) jest właścicielem marki Lublanka. Marka ta powstała – jak anonsuje producent – z „miłości do mleka”. Głównym założeniem marki Lublanka jest promocja lubelskich smaków, opartych na wiedzy i tradycji Spółdzielni. Bychawa (OSM) promuje zdrowy styl życia i tak zwany „slow life” – w odniesieniu do rodziny i wspólnie spędzonego czasu przy posiłkach. Celem nadrzędnym marki Lublanka jest budowanie jakości, przy wykorzystaniu tradycji i regionalnego smaku. Według właścicieli – rolników – marka Lublanka to polska tradycja, wiedza i jakość oferowanych produktów. Marka niesie ze sobą przekaz i misję Lubelszczyzny „żyj ze smakiem”. Spółdzielnia oferuje produkty naturalne, w myśl zdrowego stylu życia. Jako marka regionalna i polska wspiera lokalne przedsięwzięcia, kulturę, sztukę. Kolejnym producentem oferującym mleczarskie regionalne specjały jest mleczarnia Czarnków (OSM) z województwa wielkopolskiego. Spółdzielnia swoje tradycje kultywuje od 1874 r., kiedy to powstała pierwsza polska spółdzielnia w regionie. Siedziba firmy mieści się w Dolinie Noteci. To okolica bogata w łąki i tereny zielone. Jest to jeden z najbardziej naturalnych regionów w Polsce. Dzięki temu najważniejszy ze składników naszych produktów – mleko – jest zawsze najwyższej jakości, od krów karmionych wyłącznie paszami bez GMO. W ofercie mleczarni Czarnków (OSM) znajdują się m.in. ser smażony, gzik oraz krajanka twaróg. Gzik to produkt charakterystyczny dla kuchni wielkopolskiej i kujawskiej. Jest to twaróg rozrobiony ze śmietaną (mlekiem lub jogurtem). Twaróg mieszany jest ze szczypiorkiem, rzodkiewką lub innymi dodatkami tj. cebula, ogórek, zioła lub jajko. Jako potrawa gzik podawany razem z ziemniakami w mundurkach i wówczas nosi gwarową nazwę pyry z gzikiem. Jest rekomendowany jako element każdego śniadania jak i produkt do podjadania łyżeczką. Jest to produkt na wskroś wielkopolski – oznaczony znakiem Kulinarne Dziedzictwo Wielkopolska. Ser smażony to wyrób popularny w kuchniach niemieckiej, śląskiej, wielkopolskiej i galicyjskiej. Charakteryzuje się ostrym, charakterystycznym zapachem, smakiem i żółtawą barwą. Ser ten jest wytwarzany z dojrzałego (zgliwiałego) twarogu z mleka krowiego. Pokruszony i posolony twaróg pozostawiany jest w ciepłym miejscu, aż do uzyskania charakterystycznego ostrego zapachu i ciągnącej konsystencji. Następnie jest (w zależności od lokalnego zwyczaju) gotowany, często na łaźni wodnej lub smażony na maśle. Jako tradycyjna przyprawa stosowany jest kminek, ale stosuje się też majeranek, pieprz, paprykę lub cząber. Po dokładnym wymieszaniu całość wlewana jest do foremek jako gotowy produkt. W zależności od wilgotności twarogu, ilości użytego masła, ser może mieć po wystygnięciu konsystencję pomazankową lub półtwardą. Ser smażony znajduje się też w ofercie zakładu Frąckowiak (ZPSiH) działającego w miejscowości Granowo. W zakładzie tym ser smażony jest produkowany od wielu lat, według tej samej receptury. Mimo upływu lat producenci tego regionalnego specjału zachowali jego niepowtarzalny charakter i smak. Produkty firmy Frąckowiak (ZPSiH) od lat cenione są przez konsumentów i czynią z tego wytwórcy czołowego producenta i dystrybutora takich produktów w Polsce. Produkty tworzone są na bazie prostych składów i stają się częścią coraz popularniejszej filozofii życia – w zdrowiu i zgodzie z naturą. W ofercie mleczarni Garwolin (OSM) z Woli Rębkowskiej znajduje się linia twarogów w pergaminie. Jednym z charakterystycznych dla danego regionu produktów jest m.in. twaróg półtłusty w klinku pakowany w pergamin. Twaróg wyróżnia się unikalnymi cechami organoleptycznymi, a jego struktura, konsystencja, smak i zapach bardzo pozytywnie wyróżniają ten produkt na rynku. Do grona producentów nabiału o długiej tradycji wytwarzania należy Jogo (ŁSM). Sztandarowymi produktami łódzkiej mleczarni oprócz lodów są śmietana luksusowa 330 g i twarożek wiejski. Śmietana Jogo to produkt o gęstej, gładkiej konsystencji. Śmietana ta nie jest poddawana procesowi termizacji, zatem nie jest stabilizowana hydrokoloidami, co daje jej naturalny wygląd. W asortymencie mleczarni znajdują: Twarożek wiejski Jogo to pełnowartościowa kompozycja walorów sera twarogowego i śmietanki. Naturalnie powstające ziarno i dodatek świeżej śmietanki sprawiają, że jest to produkt wysoko ceniony i od lat jest jednym z najważniejszych wyrobów marki Jogo. Handlowcy poszukujący produktów z „czystą etykietą” powinni zwrócić na niego uwagę, gdyż, poza mlekiem i kulturami bakterii, twarożek nie zawiera żadnych dodatków. Co bardzo istotne nie jest też solony w trakcie produkcji. Kolejnymi produktami spółdzielni Jogo (ŁSM) wpisującymi się w regionalizm danego terenu są: twaróg w klinku oraz twarożek śmietankowy w pergaminie. Twaróg śmietankowy pakowany odznacza się wybitnymi cechami smakowymi i użytkowymi, pakowany jest w charakterystyczne opakowanie z sercem. W ofercie mleczarni Mlekpol (SM) znajdziemy linię z regionu Zielonych Płuc Polski (Mazurski Smak), Mrągowa oraz kultowe, typowo regionalne produkty z Rolmleczu. Produkty marki Mazurski Smak powstały z najwyższej jakości mleka od krów wypasanych na łąkach Podlasia, Warmii i Mazur. W linii produktów pod marką Maślanka Mrągowska znajdziemy flagową markę produktową z Mrągowa (Mlekpol SM). Dzisiaj nazwa Maślanka Mrągowska jednoznacznie kojarzy się klientom z wysokimi kartonikami, pełnymi smakowitej maślanki o wielu oryginalnych smakach. Flagowym wyrobem marki Rolmlecz (Mlekpol SM) jest z kolei serek homogenizowany z wizerunkiem znanej krówki, wypuszczony na rynek w 1974 r. Serek „z krówką” niezmiennie cieszy się uznaniem konsumentów. To zdrowa, pełnowartościowa przekąska, znakomita baza do deserów, dodatek do owoców, ciast i naleśników. Temat produktów regionalnych śmiało podjęła Grupa Mlekovita. Jej ofercie znajdziemy Górskie Specjały z Zakopanego i Górskie Specjały z Sanoka. Ze specjałów regionalnych z pierwszej grupy warto wskazać m.in. Warkocz Góralki, Faruki naturalne i wędzone, mini Gołki Zakopiańskie wędzone, Mini Przysmaki Góralskie, Roladę Ustrzycką, Gołki Zakopiańskie. Z kolei w linii Górskie Specjały z Sanoka znajdziemy m.in. Warkocze Serowe, produkty Sakwa – Ser z Gór Wędzony, ekologiczne sery z gór naturalne i wędzone oraz linię serów Kaszkawał w wersji naturalnej i wędzonej. Spółdzielnia Mońki (MSM) wykorzystuje do produkcji swoich wyrobów mleczarskich mleko od krów wypasanych w dzikim krajobrazie Doliny Biebrzy, którą cechuje niezwykłe bogactwo flory i fauny. Dolina Biebrzy to kraina, w której króluje to, co prawdziwe i naturalne. Nieskazitelnie czysta woda, soczyście zielone pola i łąki nadają rytm temu, co dzieje się dookoła. To co cechuje produkt z mleczarni Mońki (MSM) to wyrazisty smak, kremowa konsystencja i pobudzający zapach. Ciekawym produktem niezmiernie kojarzonym z tym regionem jest Aldamer, ser typu szwajcarskiego. Ser ten charakteryzuje się łagodnym, słodkawym i delikatnym smakiem. Jego zwarty i sprężysty miąższ usiany jest oczkami o wielkości orzecha laskowego. Innym produktem z tego regionu jest też ser Nadbiebrzański o wyjątkowo łagodnym smaku, ze słodkawą nutą oraz zapachem dojrzewającego sera. Ze swojego naturalnego smaku i unikatowego regionalnego designu znane są produkty spółdzielni Piaski (OSM). Jednym z bardziej znanych regionalnych produktów jest Zsiadłe Mleko. Jest ono produkowane na podstawie tradycyjnej receptury, według której proces dojrzewania zachodzi po nalaniu do opakowania. Tak wyprodukowane Zsiadłe Mleko zachowuje unikatowe, cenione przez konsumentów właściwości oraz konsystencję. Poza doskonałym smakiem posiada wiele cennych wartości odżywczych. Produkt wpisuje się w kulinaria regionalne, jako składnik popularnego letniego dania rodem z Lubelszczyzny czyli ziemniaków z mlekiem zsiadłym. Obecnie produkt ten stosowany jest także jako uzupełnienie codziennej diety. Stanowi dodatek nie tylko do ziemniaków, ale także naleśników, chłodników, i innych dań lokalnych. Mleczarnia KaMos (SM) to przykład zakładu specjalizującej się w produktach regionalnych. Firma pozyskuje surowiec tylko i wyłącznie z gospodarstw z regionu. Nie wytwarza z mleka kupowanego na rynku hurtowym, a jak podkreśla firma – całość produkcji odbywa się w jednym zakładzie. Atrakcyjne turystycznie tereny są silnym atutem spółdzielni. Z obserwacji wynika, że turyści odwiedzający Sudety oczekują, aby w ofercie tutejszej gastronomii znajdowały się produkty z lokalnej mleczarni oferujące produkty tradycyjne wpisane na Listę Produktów Tradycyjnych MRiRW. Twaróg Sudecki i kamiennogórskie sery pleśniowe w całości wytwarzane są z mleka pochodzącego z Sudetów Środkowo-Zachodnich i należą do najlepiej rozpoznawalnych produktów mleczarni KaMos (SM). Mleczarnia Radomsko (OSM) istnieje od 1936 r. Początki spółdzielczości mleczarskiej na ziemi radomszczańskiej sięgają przełomu XIX i XX w. Dziś mleczarnia w Radomsku należy do ścisłej czołówki zakładów mleczarskich w kraju. W ofercie tej firmy znajduje się szereg ciekawych produktów pod marką Hej!. Wśród regionalnych, znanych produktów są masło extra, mleko zsiadłe, kefir czy twaróg pod marką Hej!. Sertop to firma z ponad pięćdziesięcioletnią tradycją i jeden z największych producentów serów topionych w Polsce. Firma działa zarówno na rynku krajowym jak i międzynarodowym. W ofercie firmy oprócz serów topionych znajdziemy sery smażone tj. Hauskyjza z kminkiem, Ser Domowy z kminkiem oraz ser Delikatesowy smażony. Oprócz tego firma rozwija sprzedaż serów smażonych w tafli (z kminkiem i z czarnuszką). Produkcja tego typu wyrobów jest chlubną kontynuacją śląskich tradycji kulinarnych. Sery smażone znajdują się również w ofercie firmy Top, która z powodzeniem kultywuje tradycje regionalne w produkcji serów. W ofercie znajdziemy m.in. sery smażone: półtłusty, z kminkiem, z czosnkiem i z ziołami. Wielkopolski ser smażony (w wersji naturalnej i z kminkiem) oraz sery smażone (w bloku) naturalny z kminkiem. Na koniec warto wspomnieć o interesujących serach, które stały się rozpoznawalnymi wizytówkami danego regionu. Do tego typu produktów należy m.in. ser Królewski z mleczarni Sierpc (OSM). Ser ten należy do grupy produktów typu szwajcarskiego i postrzegany jest jako wzór profilu smakowego dla tego typu serów. Królewski ceniony jest przez koneserów, smakoszy i miłośników dobrego jedzenia. Wyraźna, orzechowa nuta z morelą w tle i lekkim odcieniem miodu wyróżniają ten ser. Królewski to ser wyszukany, który nadaje potrawom charakteru. Doskonały z tradycyjnie wypiekanym pieczywem. Idealnie komponuje się z gruszką, melonem i kieliszkiem wytrawnego wina. Podobny w swym doskonałym charakterze jest także najbardziej znany ser z oferty mleczarni Włoszczowa (OSM), czyli ser typu szwajcarskiego, znany pod nazwą ser Włoszczowski. Ceniony jest za aromatyczny, orzechowy smak, elastyczny miąższ oraz duże, regularne oczka. Polecany jest do sałatek, dań na ciepło i zimno, przekąsek oraz kanapek.", "url": "https://www.forummleczarskie.pl/raporty/1072,specjalnosci-regionow-swoje-wiec-wyjatkowe", "category": "lubuskie", "sub_category": "Sery i inne produkty mleczne", "phrase": "Ser kozi zamkowy"}