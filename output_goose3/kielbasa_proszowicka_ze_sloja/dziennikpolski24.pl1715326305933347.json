{"meta_description": "TRADYCJE. - Jak nie było lodówek, ani zamrażarek, to sposób ze słoikami przedłużał trwałość mięsa. Nie dało się przecież naraz zjeść całej świni - Bernardyna Zemełka z Kowali tłumaczy powody, dla których miejscowe gospodynie przechowywały mięso w słoikach.", "title": "Przechowywanie mięsa w słoikach kiedyś było bardzo popularne. Dziś mało kto pamięta o tej metodzie.", "content": "Teraz, gdy lodówki są w każdym domu, mało kto stosuje tamtą metodę. Może się to jednak zmienić, bo o potrawie z dzieciństwa przypomniał sobie Waldemar Bucki, właściciel firmy E. W. Bucki i zamierza ulokować ją - jako \"proszowicką kiełbasę ze słoja\" - na liście małopolskich produktów tradycyjnych. Zrobił już w tym kierunku pierwszy krok. Kiełbasa została zaprezentowana podczas środowego posiedzenia Rady do Spraw Produktów Tradycyjnych i uzyskała pozytywną ocenę. - Nasza kiełbasa zrobiła na spotkaniu furorę. Przygotowaliśmy na poczęstunek dziesięć kilogramów i to okazało się za mało - mówi. Tradycja przygotowywania potrawy w regionie została potwierdzona przez wywiady środowiskowe, które z mieszkankami okolic Proszowic przeprowadziła etnograf Anna Grochal. - Nic poza mięsem nie potrzeba. Daje się wieprzowinę z łopatki, z szynki i z karczku, odrzynki od żeberek. Nawet drobniejsze kostki wkładało się do słoików, podlewając małą ilością wody. Dawało się tylko pieprz i sól, żadnych innych przypraw - wspomina Alina Bucka z Mniszowa.", "url": "https://dziennikpolski24.pl/przechowywanie-miesa-w-sloikach-kiedys-bylo-bardzo-popularne-dzis-malo-kto-pamieta-o-tej-metodzie/ar/3259670", "category": "małopolskie", "sub_category": "Mięso świeże oraz produkty mięsne", "phrase": "Kiełbasa proszowicka ze słoja"}