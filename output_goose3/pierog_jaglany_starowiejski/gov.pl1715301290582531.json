{"meta_description": "Produkt wpisany na listę produktów tradycyjnych w dniu 2015-06-16 w kategorii Wyroby piekarnicze i cukiernicze w woj. podkarpackim.", "title": "Pieróg jaglany brzózański - - Portal Gov.pl", "content": "Ciasto drożdżowe z farszem z kaszy jaglanej z białym serem. W zależności od rozmiaru blachy, w której jest pieczony, np. 25 cm x 30 cm, wysokość 15 cm. Zewnętrzna złoto-brązowa, charakterystyczna dla upieczonego ciasta drożdżowego. Na przekroju barwa jasnożółta z widocznymi białymi kawałeczkami twarogu. Stała i sprężysta w dotyku, wilgotna, zbita masa, którą łatwo można rozkruszyć lub pokroić. Wieś Brzóza Królewska położona jest w województwie podkarpackim, powiecie leżajskim i gminie Leżajsk. Jest typową miejscowością rolniczą, otoczoną gęstymi lasami, położoną w dolinie rzeczki Tarlaka. Mieszkańcy Brzózy Królewskiej do przygotowywania codziennych posiłków wykorzystywali surowce uprawiane w swoich gospodarstwach, między innymi powszechnie uprawianą kaszę jaglaną. Od dawna specjalnością kulinarną znaną i cenioną za smak jest brzózański jaglak zwany popularnie pierogiem jaglanym. Dawniej był on ciastem obrzędowym, symbolem obfitości, podawanym na chrzcinach, ucztach weselnych, biesiadach świątecznych i okolicznościowych. Nie obyły się bez niego również wykopki ziemniaków, żniwa czy dożynki. Wypiekano go na Boże Narodzenie i Wielkanoc, a także podczas najważniejszych wydarzeń obrzędowych, które odbywały się w Brzózie Królewskiej. Obecnie wypiekany jej na co dzień. Cały proces wypieku przekazywany jest z pokolenia na pokolenie i pozostał niezmieniony, aż do dnia dzisiejszego. „Pieroga jaglanego przygotowywano w następujący sposób: kilogram kaszy jaglanej gotowano w wodzie z mlekiem (w proporcjach pół na pół), dodając stopniowo dwie kostki masła. Ugotowaną kaszę mieszano z 70-80 dkg białego sera. Zawijano to w cienkie drożdżowe ciasto (wyrabiane w niecce) i wkładano do pieca. Przyrządzenie pieroga nie było tanie. Masło, ser i mleko to były towary na sprzedaż. Dlatego była to świąteczna potrawa” (Wywiad przeprowadzony z mieszkańcami Brzózy Królewskiej). Do dnia dzisiejszego niektóre gospodynie wypiekają pieroga jaglanego w piecach chlebowych kuchni kaflowej.", "url": "https://www.gov.pl/web/rolnictwo/pierog-jaglany-brzozanski", "category": "lubelskie", "sub_category": "Wyroby piekarnicze i cukiernicze", "phrase": "Pieróg jaglany starowiejski "}