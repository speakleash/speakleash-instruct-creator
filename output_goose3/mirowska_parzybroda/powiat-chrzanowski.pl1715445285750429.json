{"meta_description": "Powiat w województwie małopolskim z siedzibą w Chrzanowie. W skład powiatu Chrzanowskiego wchodzi 5 gmin: gmina Chrzanów, gmina Trzebinia, gmina Alwernia, gmina Libiąż, gmina Babice.", "title": "Starostwo Powiatowe w Chrzanowie - Aktualności - Wygiełzów: w niedzielę wielki festiwal smaków i poświęcenie kolejnego punktu na Szlaku Miejsc Papieskich", "content": "4 września odbędzie się impreza pod hasłem: Ziemniaczysko pod Lipowcem. Jest to festiwal kultury, tradycji, smaków, rzemiosła i zasobów Małopolski Zachodniej pod marką produktu turystycznego „Chrzanolandia”. Tego dnia nastąpi również otwarcie kolejnego punktu na Szlaku Miejsc Papieskich w Wygiełzowie. Msza św. w drewnianym kościele z Ryczowa rozpocznie o godz. 13, a godz. 14 nastąpi poświęcenie miejsca papieskiego obok kapliczki przy Dworze z Drogini. Tradycją się stało, iż w pierwszą niedzielę września odbywa się Ziemniaczysko pod Lipowcem – festiwal kultury, tradycji, smaków, rzemiosła i zasobów Małopolski Zachodniej pod marką produktu turystycznego „Chrzanolandia”. Organizowany przez Lokalną Grupę Działania „Partnerstwo na Jurze” na terenie urokliwej perły naszego powiatu Muzeum Nadwiślańskiego Parku Etnograficznego w Wygiełzowie. Tego dnia nastąpi również otwarcie kolejnego punktu na Szlaku Miejsc Papieskich w Wygiełzowie. Na wydarzeniu królować będą Koła Gospodyń Wiejskich, które zaprezentują stoiska   o tematyce „zdrowie i natura”, dlatego też dla amatorów zdrowego życia i jedzenia, domowego chleba, kiszonej kapusty, ogórków, serów, masła, przetworów, nalewek, domowego mleka czy ziołolecznictwa, będziemy mieli nie tylko degustacje, ale też warsztaty, na których będzie można przyswoić sobie tajniki własnoręcznego wyrobu naturalnych produktów. Ponadto dla 200 gości wydarzenia czeka niespodzianka w postaci ręcznie robionych przez KGW niepowtarzalnych woreczków z pachnącymi i leczniczymi ziołami. Na głównej scenie wystąpi legendarny zespół Czerwone Gitary, kabaret DNO oraz lokalni artyści – Krakowiaczek, Kabaret Uśmiech Traktorzysty, artyści zrzeszeni przy MOKSiR, Ali i Babki, a także przedszkolaki z Regulic ze specjalnym programem przygotowanym na to wydarzenie. W sportowy nastrój przeniosą nas cheerliderki z Kwaczały. Trzebińskie Centrum Kultury zaprasza do wesołej strefy dzieci: klauni, malowanie twarzy, ogromne bańki mydlane, warsztaty rzeźbiarskie i malarskie, rodzinne zabawy   z nagrodami, wspólne śpiewanie i całe mnóstwo śmiechu wraz z maskotką Sokoła. Rzemieślnicy odkryją przed uczestnikami wydarzenia arkany swojej sztuki. Będzie można zakupić oryginalną, ręcznie robioną pamiątkę – maskotki, pluszaczki, szydełkowce, drewniane zabawki - klepaki, ptaszki, klocki, anioły, ceramikę, biżuterię, czy ubrania z duszą folkową. Na każdym stoisku czekać będzie na gości darmowa atrakcja – warsztaty, prelekcje lub różnorodne degustacje. Glina, wiklina, drewno, słoma, siano – naturalne materiały,   z których będzie można na warsztatach wyczarować swoją własną ozdobę. Magiczny świat dawnego rękodzieła i plastyki obrzędowej przeniesie wszystkich do krainy szydełka, haftu, kwiatów z bibuły oraz tak modnego aktualnie tworzenia bransoletek ze sznurka i koralików. Dla najmłodszych przewidziane są warsztaty szycia maskotek z gałganków. W tym roku na naszym wydarzeniu zagości również strefa przygody „Chrzanów Zaprasza”, gdzie będzie można zapoznać się z atrakcjami tej gminy. W skład strefy wchodzi wiele organizacji związanych z tym terenem: Urząd Gminy, Miejski Ośrodek Kultury i Sportu, Biblioteka, WTZ, Hufiec, Ułani, przedsiębiorcy oraz organizacje pozarządowe. Podczas wydarzenia plenerowego \"Ziemniaczysko pod Lipowcem\" zaprezentują się też trzy Miejscowości Tematyczne: Bolęcin – Wioska pod Skałą, Dulowa – Zaginiona Wioska oraz Zagórze – Wioska u Źródła. Wioska pod Skałą zaprasza do wspólnego odkrywania skalnych tajemnic. Na ich stoisku będzie można spotkać Strażnika Skałki Triasowej wraz ze Skalniaczkami i Leśnymi Boginkami, zobaczyć kolekcję skał i skamieniałości m.in. ząb rekina oraz kamienie piorunowe. W trakcie imprezy będzie również można wziąć udział   w warsztatach plastycznych oraz zagrać w paleontologiczne domino   i plenerowe warcaby. W Zaginionej Wiosce dziadek Dulek będzie zapraszał do odkrycia świata, który zaginął - zaginione symbole, zawody, smaki, tradycje. Formoza, dziedziczka Zaginionej Wioski o każdej pełnej godzinie, zaprosi do Domku Spełniania Marzeń, gdzie będzie opowiadać legendy i bajki dla najmłodszych. Niemałą atrakcją będą także warsztaty pod okiem młynarki i młynarza zatytułowane „Od ziarenka do bochenka”. Wioska u Źródła podczas Ziemniaczyska częstować będzie plackami ziemniaczanymi z pokrzywą, kołocem   z łopaty i wodą ze źródełka. Na najmłodszych czekają różnorodne gry, zabawy oraz konkursy. Podczas wydarzenia na terenie Skansenu rozbije się obozowisko rycerskie Bractwa Ziemi Lipowieckiej, z historycznymi namiotami. Zaprezentuje: uzbrojenie i walki ciężko   i lekko zbrojnych rycerzy oraz wizualizację Grodu Rycerskiego budowanego w Babicach. Odważni będą mogli spróbować swoich sił w walce z rycerzem na broń bezpieczną, a inni zakuć się w dyby. W trakcie wydarzenia pokazane zostaną zwyczaje, stroje dworskie   i średniowieczne tańce, a Członkowie Stowarzyszenia Ziemi Lipowieckiej będą zapraszać do wstąpienia w swoje szeregi. Aby tradycji tego wydarzenia stało się zadość jak co roku wszystkie Koła Gospodyń Wiejskich z terenu powiatu przygotują do degustacji najważniejszą potrawę tego dnia, czyli ziemniaki po cabańsku. Zostaniecie też Państwo uraczeni różnorodnymi smakołykami, które LGD „Partnerstwo na Jurze” z pomocą KGW zarejestrowało jako tradycyjne z naszego terenu i aktualnie są wpisane na listę produktów Ministerstwa Rolnictwa i Rozwoju Wsi, a są to Mirowska Parzybroda dostępna do degustacji na stoisku KGW Mirów, Buchta bolęcińska, którą przygotuje dla Państwa KGW z Balina i poczęstuje tym smakołykiem na głównej scenie oraz na swoim stoisku oraz hulajdy do spróbowania na stoisku Dulowej. Te i wiele innych atrakcji czekają na uczestników już 4 września od godziny 13.00 na terenie Nadwiślańskiego Parku Etnograficznego w Wygiełzowie. Serdecznie zapraszamy.", "url": "https://www.powiat-chrzanowski.pl/aktualnosci/2016-08-29-wygielzow-w-niedziele-wielki-festiwal-smakow-i-poswiecenie-kolejnego-punktu-na-szlaku-miejsc-papieskich.html", "category": "małopolskie", "sub_category": "Gotowe dania i potrawy", "phrase": "Mirowska parzybroda"}