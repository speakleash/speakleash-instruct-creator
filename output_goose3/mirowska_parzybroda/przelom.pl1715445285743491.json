{"meta_description": "", "title": "Mirowska parzybroda › - portal ziemi chrzanowskiej", "content": "Słodko-kwaśna zupa z kapustą i innymi warzywami oraz skwarkami. Należy do potraw zachowanych w powojennej kuchni. W Mirowie przepis na parzybrodę przetrwał dzięki gospodyniom. Dawniej niemal przy każdym gospodarstwie, w przydomowym ogródku lub na zagonie, rosły wszystkie warzywa będące jej składnikami: kapusta, ziemniaki, marchew, cebula, pomidory oraz lubczyk. Łatwy dostęp do nich powodował, że była to potrawa często gotowana w okresie prac gospodarskich. Sporządzano ją zazwyczaj latem. Z kolei w miesiącach zimowych przygotowywano posiłki z kapusty kiszonej. Mirowską parzybrodę wyróżnia kolor i smak, uzyskane poprzez dodanie przetartych pomidorów. Według mieszkańców Mirowa, nazwa wzięła się stąd, że kapusta była grubo krojona i parzyła brodę podczas jedzenia. Przepis na nią nie zmienił się od lat. Kapusta biała świeża – ok. 1 kg, ziemniaki – 0,70 kg, pomidory – ok. 0,5 kg (do uzyskania 0,25 litra przecieru), marchew – 15 dag, cebula – 10 dag, boczek wędzony lub słonina – 60 dag, smalec – ok. 10 dag (do usmażenia cebuli), woda – ok. 6 litrów. Na zasmażkę: mąka pszenna (typ 500) 2-3 łyżki, smalec – ok. 6 dag, przyprawy: lubczyk świeży – gałązka, sól do smaku, pieprz. Warzywa myjemy. Kapustę siekamy w paski, a następnie w grubą kostkę. Marchewkę ścieramy na tarce o grubych oczkach. Oba składniki wrzucamy do osolonej, gotującej się wody. Gotujemy ok. 20-30 minut. Ziemniaki, po obraniu, kroimy w grubą kostkę. Gotujemy przez ok. 20 minut. Cebulę obieramy, drobno siekamy i podsmażamy na niewielkiej ilości smalcu. Kroimy boczek/słoninę w drobną kostkę i podsmażamy. Do roztopionego smalcu dodajemy 2-3 łyżki mąki pszennej celem sporządzenia zasmażki. Podsmażoną cebulę, skwarki i zasmażkę oraz ugotowane i odcedzone ziemniaki dodajemy do gotującej się miękkiej kapusty z marchewką. Całość gotujemy ok. 2 minuty. Sparzone pomidory przecieramy przez sitko, a uzyskany przecier dodajemy do reszty składników i mieszamy. Przyprawiamy poszatkowanym świeżym lubczykiem, solą oraz pieprzem. Po połączeniu i wymieszaniu całość należy gotować przez ok. 2 minuty.", "url": "https://przelom.pl/26681-mirowska-parzybroda.html", "category": "małopolskie", "sub_category": "Gotowe dania i potrawy", "phrase": "Mirowska parzybroda"}