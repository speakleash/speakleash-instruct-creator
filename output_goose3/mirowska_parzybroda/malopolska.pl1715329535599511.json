{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Ziemniaczysko pod Lipowcem – festiwal kultury i tradycji Małopolski Zachodniej » Małopolska", "content": "Amatorzy zdrowego jedzenia i miłośnicy kultury ludowej tego wydarzenia nie mogą przegapić. W najbliższą niedzielę 4 września w Nadwiślańskim Parku Etnograficznym w Wygiełzowie odbywa się Ziemniaczysko pod Lipowcem – festiwal kultury, tradycji, smaków, rzemiosła i bogactwa Małopolski Zachodniej. Początek o godz. 13. Na wydarzeniu królować będą koła gospodyń wiejskich ze swoim zdrowym jedzeniem. Będzie domowy chleb, kiszona kapusta, ogórki, sery, masła, różnego typu przetwory, nalewki, czy domowe mleko. Na degustacji tych wszystkich dobroci się nie zakończy. Każdy będzie mógł wziąć udział w warsztatach, na których pozna tajniki własnoręcznego wyrobu naturalnych produktów. Rzemieślnicy odkryją przed uczestnikami wydarzenia arkany swojej sztuki. Będzie można zakupić oryginalną, ręcznie robioną pamiątkę – maskotki, pluszaki, szydełkowce, drewniane zabawki - klepaki, ptaszki, klocki, anioły, ceramikę, biżuterię, czy ubrania z duszą folkową. Na każdym stoisku będą odbywać się – warsztaty, prelekcje lub różnorodne degustacje. Glina, wiklina, drewno, słoma, siano – to naturalne materiały, z których będzie można na warsztatach wyczarować swoją własną ozdobę. Magiczny świat dawnego rękodzieła i plastyki obrzędowej przeniesie wszystkich do krainy szydełka, haftu, kwiatów z bibuły oraz tak modnego aktualnie tworzenia bransoletek ze sznurka i koralików. Dla najmłodszych przewidziane są warsztaty szycia maskotek z gałganków. Nie zabraknie atrakcji estradowych. Na głównej scenie wystąpi legendarny zespół Czerwone Gitary oraz lokalni artyści – Krakowiaczek, Kabaret Uśmiech Traktorzysty, artyści zrzeszeni przy Miejskim Ośrodku Kultury Sportu i Rekreacji w Chrzanowie, Ali i Babki, a także przedszkolaki z Regulic ze specjalnym programem przygotowanym na to wydarzenie. A sportowego ducha zagrzewać będą cheerliderki z Kwaczały. Trzebińskie Centrum Kultury przygotowało strefę dla dzieci: klauni, malowanie twarzy, ogromne bańki mydlane, warsztaty rzeźbiarskie i malarskie, rodzinne zabawy z nagrodami, wspólne śpiewanie i całe mnóstwo śmiechu wraz z maskotką Sokoła. W czasie imprezy w skansenie rozbije się obozowisko rycerskie Bractwa Ziemi Lipowieckiej, z historycznymi namiotami. Zaprezentuje uzbrojenie i walki ciężko i lekko zbrojnych rycerzy oraz wizualizację Grodu Rycerskiego budowanego w Babicach. Odważni będą mogli spróbować swoich sił w walce z rycerzem na broń bezpieczną, a inni zakuć się w dyby. W trakcie wydarzenia pokazane zostaną zwyczaje, stroje dworskie i średniowieczne tańce, a Członkowie Stowarzyszenia Ziemi Lipowieckiej będą zapraszać do wstąpienia w swoje szeregi. Aby tradycji tego wydarzenia stało się zadość jak co roku wszystkie Koła Gospodyń Wiejskich (KGW) przygotują do degustacji najważniejszą potrawę tego dnia, czyli ziemniaki po cabańsku. Będą też wpisane na listę produktów Ministerstwa Rolnictwa i Rozwoju Wsi: mirowska parzybroda dostępna do degustacji na stoisku KGW Mirów, buchta bolęcińska, którą przygotuje KGW z Balina oraz hulajdy do spróbowania na stoisku Dulowej. Impreza organizowana jest przez Lokalną Grupę Działania „Partnerstwo na Jurze”.", "url": "https://www.malopolska.pl/aktualnosci/kultura/ziemniaczysko-pod-lipowcem-festiwal-kultury-i-tradycji-malopolski-zachodniej", "category": "małopolskie", "sub_category": "Gotowe dania i potrawy", "phrase": "Mirowska parzybroda"}