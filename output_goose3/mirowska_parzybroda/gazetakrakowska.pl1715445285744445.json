{"meta_description": "Trzy produkty pochodzące z Ziemi Chrzanowskiej zostały wpisane na Listę Produktów Tradycyjnych. Są nimi: buchta bolęcińska, mirowska parzybroda i trzebińskie hulajdy. - Tradycje kulinarne Małopolski są bardzo silne i bogate. Swą siłę zawdzięczają między innymi pracy osób skupionych w Lokalnych Grupach Działania, w kołach gospodyń wiejskich - mówił Grzegorz Lipiec, członek zarządu województwa podczas konferencji podsumowującej dziesięć lat działalności Lokalnej Grupy Działania \"Partnerstwo na Jurze\".", "title": "Małopolska bogatsza o trzy produkty tradycyjne", "content": "Buchta bolęcińska to drożdżowe ciasto ze słodką posypką. Mirowska parzybroda to zupa z warzyw z dodatkiem boczku i przecieranych pomidorów. Jej głównym składnikiem jest kapusta: latem świeża, zimą kiszona. A trzebińskie hulajdy to kluski gotowane z surowych, tartych ziemniaków. Podawane są z mlekiem bądź okraszone tłuszczem. Lista Produktów Tradycyjnych jest prowadzona przez Ministerstwo Rolnictwa. Prawo do wpisania na nią mają produkty charakteryzujące się ugruntowaną metodą wytwarzania. Ich jakość lub wyjątkowość musi wynikać ze stosowania tradycyjnych sposobów przygotowania. Tradycja przyrządzania nie może być krótsza niż 25 lat. Lista zawiera 1521 pozycji z całego kraju, z czego z Małopolski pochodzą 164.", "url": "https://gazetakrakowska.pl/malopolska-bogatsza-o-trzy-produkty-tradycyjne/ar/12381806", "category": "małopolskie", "sub_category": "Gotowe dania i potrawy", "phrase": "Mirowska parzybroda"}