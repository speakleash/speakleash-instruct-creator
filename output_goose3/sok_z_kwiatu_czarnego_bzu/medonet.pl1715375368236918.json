{"meta_description": "Czarny bez to roślina, która rośnie dziko w całej Polsce. Cenne właściwości lecznicze czarnego bzu są od lat doceniane w medycynie naturalnej. Z czarnego bzu można samodzielnie zrobić soki i syropy, cenne dla człowieka są szczególnie kwiaty i owoce czarnego bzu. Soki i syropy z czarnego bzu polecane są w domowej kuracji przeziębień, a także jako zdrowy dodatek do herbat w okresie jesienno-zimowym.", "title": "Syrop z kwiatu czarnego bzu - właściwości, przepis, przygotowanie, dawkowanie", "content": "Czarny bez to dziko porastający krzew, czasami roślina może osiągnąć aż 3 metry wysokości. Liście czarnego bzu są podłużne, ciemne na wierzchu, jasnozielone od spodu. Czarny bez kwitnie na biało w maju i czerwcu, a owoce pojawiają się w okresie od sierpnia do października. Zdrowotne właściwości czarnego bzu wynikają z unikalnych składników chemicznych zawartych w roślinie. Kwiaty i owoce czarnego bzu zawierają dużą ilość flawonoidów. Flawonoidy wykazują silne działanie antyzapalne i antyoksydacyjne, pobudzają także wydzielanie moczu, wzmacniają budowę ścian naczyń krwionośnych oraz działają rozkurczowo. W owocach czarnego bzu znajdziemy duże ilości cennych witamin z grupy B, ważnych dla prawidłowego przebiegu procesów metabolicznych w ludzkim organizmie. Owoce czarnego bzu zawierają także dużą ilość witaminy C. Warto wiedzieć, że czarny bez zawiera prunazyny i sambunigryny, które są niebezpiecznymi dla człowieka związkami. Obydwie substancje działają drażniąco na układ pokarmowy, a sambunigryna ulega rozkładowi do cyjanowodoru, który prowadzi do występowania osłabienia i wymiotów, a w skrajnych przypadkach do zgonu. Kiedy jednak owoce i kwiaty czarnego bzu są odpowiednio przygotowane, nie powinniśmy obawiać się działania szkodliwych substancji. Ważne jest, by prawidłowo przygotować sok z czarnego bzu lub syrop z kwiatu czarnego bzu. Syrop z kwiatu czarnego bzu polecany jest w domowej kuracji przeziębień i grypy. Kwiaty czarnego bzu wykazują silne działanie moczopędne, detoksykujące oraz ułatwiające odkrztuszanie. Kwiaty czarnego bzu działają także rozkurczowo, pobudzają krążenie i obniżają poziom cukru we krwi. Co warto również dodać, przeprowadzane badania wykazały, że zażywanie syropu z kwiatów czarnego bzu wpłynęło pozytywnie na czas trwania grypy, skracając jej przebieg średnio o 3-4 dni w porównaniu z placebo. Jest to zasługa zawartych w syropie z kwiatów czarnego bzu, antyoksydantów, które pomagają organizmowi w walce z chorobą, jak również wzmacniają układ odpornościowy. Syrop z kwiatów czarnego bzu jest oprócz tego pełen flawonoidów, potasu, fitosteroli, witaminy C, ale również innych witamin, co przekłada się na jego pozytywne działanie w przypadku uporczywego kaszlu czy w stanach osłabienia organizmu oraz problemów z przemianą materii. Warto również wspomnieć, że syrop z kwiatów czarnego bzu jest z powodzeniem używany w przypadku leczenia nieżytów górnych dróg oddechowych, przerostu prostaty, chorób zakaźnych, oraz chorób skóry, a także problemów ze strony układu naczyniowego. Kwiaty z owoców czarnego bzu zbieramy w końcu maja i w czerwcu. Wtedy też musimy zwracać uwagę na miejsce, w którym owoce te rosną. Bardzo ważne jest, by miejsce to znajdowało się daleko od dużych zabudowań miejskich oraz dróg, a zwłaszcza tych dróg, które są często uczęszczane, dzięki temu mniejsza jest szansa, by kwiaty były zanieczyszczone. Oprócz tego warto zwrócić uwagę na to, by przy zbieraniu robić to w słoneczny dzień, jednoczenie nie zapominając o tym, że syrop należy przygotować tego samego dnia, w którym zerwaliśmy kwiatostany. Zbieranie kwiatów w słoneczny dzień wynika z tego, że smak znajduje się w pyłku kwiatów, a deszcz może go zmyć. Z tego samego powodu nie myje się kwiatów przed użyciem. Należy także pamiętać, że zbierać powinno się białe oraz w pełni rozwinięte kwiaty ponieważ niedojrzałe będą w smaku gorzkie. Najważniejsze jest jednak, by nigdy nie jeść kwiatów na surowo, ale uprzednio je podgrzać, co sprawi, że pozbędziemy się szkodliwych związków. Kwiaty czarnego bzu należy odpowiednio przygotować – usunąć łodygi i ogonki. Następnie należy je zalać wrzącą wodą i pozostawić do ostygnięcia. Wystudzone, zalane wodą kwiaty pozostawiamy na 24 godziny w lodówce. Po upływie doby, kwiaty należy przecedzić przez sito, dodać cukier i zagotować. Warto pamiętać, aby w trakcie gotowania systematycznie zbierać pojawiającą się pianę. Po całkowitym rozpuszczeniu cukru gotowy syrop przelewamy do sterylnych słoików lub buteleczek, pasteryzujemy przez ok. kwadrans. W przypadku przeziębienia lub grypy zaleca się picie maksymalnie 4 łyżeczek dziennie. Ze względu na właściwości wykrztuśne, syropu nie powinno się pić tuż przed snem. Syrop z owoców czarnego bzu to smaczny dodatek do herbaty, deserów lub drinków. Syrop z owoców czarnego bzu jest cennym źródłem witamin z grupy B oraz witaminy C, sprawdzi się jako zdrowy dodatek w okresie jesienno-zimowym, ale też w czasie wiosennego przesilenia. Owoce czarnego bzu należy dokładnie umyć, a następnie umieścić w garnku i zasypać cukrem. Ilość cukru jest dowolna – w zależności od tego, jak słodki syrop chcemy uzyskać. Zasypane cukrem owoce zalewamy wodą tak, aby owoce były przykryte, ale wody nie było za dużo. Całość gotujemy do momentu, kiedy owoce puszczą soki. Gotujemy i czekamy, aż wszystko ostygnie, przecedzamy, a powstały syrop przelewamy do czystych butelek lub słoików. Syrop z owoców czarnego bzu można pasteryzować, bez pasteryzowania może być przechowywany w lodówce przez ok. 3 tygodnie. Z czarnego bzu można przygotować także sok. Do przygotowania soku potrzeba: Owoce czarnego bzu należy umyć, następnie zalać wodą, wsypać cukier, a całość gotować przez ok. 2 godziny. Sok musi ostygnąć, należy całość przecedzić, a pozostały sok gotować przez ok. 1 godzinę na bardzo małym ogniu. Gotowy sok przelewamy do słoików lub butelek, pasteryzujemy przez kwadrans. Sok z czarnego bzu do smaczny dodatek do herbat i deserów. Warto wiedzieć, że z kwiatów czarnego bzu można robić także wino, nalewki czy napar, który ma pozytywne działanie na naszą skórę oraz błony śluzowe, działa bowiem przeciwzapalnie, antyseptycznie i przeciwobrzękowo. Oprócz tego może pomóc osobom mającym problemy z cerą suchą, trądzikową (trądzik różowaty) czy skłonną do podrażnień. Dojrzałe owoce należy wcześniej odpowiednio przygotować, czyli pozbawić szypułek, które z powodu swojego gorzkiego smaku mogą zepsuć smak naszej nalewki. Jeżeli jesteśmy osobami o słabej odporności na alkohol, warto pomyśleć o zmniejszeniu ilości spirytusu lub zmieszania spirytusu z wódką. Przygotowane owoce gotujemy aż do wrzenia, a następnie zdejmujemy z ognia. Potem musimy je przecedzić. Warto dodać, że zamiast owoce wyrzucać, możemy zrobić z nich konfitury. Odcedzony sok z owoców czarnego bzu trzeba teraz wymieszać z alkoholem, a następnie zamknąć i odstawić. Jeżeli chcemy, możemy też dla smaku doprawić całość sokiem z cytryny oraz dwoma łyżeczkami cynamonu i wanilii, które wzmocnią działanie \"specyfiku\". Po około pół roku nalewka z owoców czarnego bzu jest gotowa do picia. W przypadku nalewki z owoców czarnego bzu zalecana dzienna dawka to 15 mililitrów 3 razy dziennie w ramach wsparcia odporności. W sytuacji, w której czujemy, że pojawiają się u nas pierwsze objawy przeziębienia, warto pomyśleć o zwiększeniu dawki, pamiętając jednocześnie, że nalewka zawiera w sobie spore ilości alkoholu. Należy jednak wiedzieć, że o ile nie ma medycznych przeciwwskazań, co do stosowania nalewki z owoców czarnego bzu, to z powodu swoich właściwości obniżających ciśnienie powinny na nią uważać osoby z hipotonią. Oprócz tego na nalewkę z owoców czarnego bzu powinny uważać osoby z licznymi alergiami. Warto by wcześniej sprawdziły, czy nie są przypadkiem uczulone na kwiaty lub owoce. Dziękujemy, że przeczytałaś/eś nasz artykuł do końca. Bądź na bieżąco! Obserwuj nas w Wiadomościach Google.", "url": "https://www.medonet.pl/zdrowie,syrop-z-kwiatu-czarnego-bzu---wlasciwosci--sposob-przygotowania--dawkowanie,artykul,1729710.html", "category": "pomorskie", "sub_category": "Napoje (alkoholowe i bezalkoholowe)", "phrase": "Sok z kwiatu czarnego bzu"}