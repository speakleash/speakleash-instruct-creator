{"meta_description": "Produkt wpisany na listę produktów tradycyjnych w dniu 2009-11-02\nW kategorii Produkty mięsne\nW województwie woj. pomorskim", "title": "Szynka wieprzowa wędzona - - Portal Gov.pl", "content": "Barwa uzależniona jest od składników użytych do peklowania. Jeżeli dodana jest saletra, barwa zewnętrzna jest wiśniowo-brązowa, a na przekroju – bordowa. W przypadku stosowania solanki bez saletry barwa szynki na przekroju jest szara. Widoczny tłuszcz ma barwę białą. Konsystencja ścisła, zwięzła, stała, a jednocześnie soczysta i dość krucha. Ziemia pomorska od wieków zamieszkiwana była przez różne grupy narodowe, etniczne i regionalne, co miało duży wpływ na różnorodność potraw przygotowywanych przez tamtejsze gospodynie. Powszechnie hodowano świnie, z których przygotowywano produkty, np. szynkę wieprzową wędzoną. Świniobicia odbywały się 2-3 razy w roku, przeważnie przy okazji Wielkanocy i Bożego Narodzenia. „Przed Wielkanocą zabijano tucznika i podtuczoną krowę lub jałówkę przygotowując zapas na lato. Mięso nacierano solą na cztery tygodnie, a następnie wędzono w kominie lub w wędzarni” (W. Knosała, „Utrwalić pamięć”). Z mięsa wyrabiano m.in. kiełbasy, kaszanki, salcesony. Aby zabezpieczyć mięso przed zepsuciem, przechowywano je w solance, a następnie wędzono. W każdym gospodarstwie znajdowała się wędzarnia, w której przygotowywano szynkę wieprzową. Najpierw należało z tylnej nogi świni wyjąć kość, mięso podzielić na mniejsze kawałki i uformować z nich kule. Następnie trzeba było przygotować zalewę z wody, soli, ziela angielskiego, liści laurowych, cukru i czosnku. Szynki peklowano w drewnianych beczkach, później w naczyniach kamionkowych lub emaliowanych. Mięso leżało w zalewie około 2-3 tygodni. Po wyjęciu suszono je przy piecu, a następnie wędzono ciepłym, a później zimnym dymem. Do wędzenia używano drewna drzew liściastych, np. olchy, brzozy, wiśni lub trocin z takiego drewna.", "url": "https://www.gov.pl/web/rolnictwo/szynka-wieprzowa-wedzona", "category": "pomorskie", "sub_category": "Mięso świeże oraz produkty mięsne", "phrase": "Szynka wieprzowa wędzona"}