{"meta_description": "", "title": "Karp z Oksy", "content": "Karp oksyński, wywodzący się z rasy karpia galicyjskiego, powstał w drodze wieloletniej selekcji i krzyżowania miejscowej odmiany karpia z rybami linii węgierskiej i francuskiej. Uzyskane tą drogą mieszańce charakteryzują się dobrymi przyrostami i wysoką odpornością, a ich mięso jest soczyste, aromatyczne i delikatne. Wyborny smak i wysokie walory zdrowotne naszych ryb to także zasługa prowadzonej w zgodzie z naturą i najlepszymi tradycjami rybackimi hodowli opartej na zbożach pochodzących z własnych upraw oraz szczególnych uwarunkowań środowiskowych, z których słynie dolina Białej Nidy. Dwa spośród trzech naszych obiektów stawowych położne są w obszarze NATURA 2000, wszystkie zaś znajdują się w obrębie Włoszczowsko-Jędrzejowskiego Obszaru Chronionego Krajobrazu. Wpisane na ministerialną listę Produktów Tradycyjnych Karpie z Oksy posiadają także certyfikat zgodności z systemem zarządzania bezpieczeństwem żywności (norma PN-EN ISO 22000 : 2006) oraz Znak Jakość Tradycja.", "url": "https://www.polskasmakuje.pl/produkt/karp-z-oksy/", "category": "świętokrzyskie", "sub_category": "Produkty rybołówstwa, w tym ryby", "phrase": "Karp z Oksy"}