{"meta_description": "", "title": "Polska – Żelechlinek, kraina miodem płynąca", "content": "Sielski urok i dobry klimat do wypoczynku – to największe atuty Żelechlinka – gminy położonej z dala od uczęszczanych szlaków turystycznych. 600 lat temu przechodziły tędy zbrojne oddziały króla Władysława Jagiełły zmierzające pod Grudnwald. Z tego też czasu pochodzą najstarsze pisemne wzmianki o miejscowości, która jest sercem urokliwej rolniczej gminy, położonej w powiecie tomaszowskim, w województwie łódzkim. Wśród borów  Otoczoną lasami gminę omijają drogi wojewódzkie i krajowe, nie zawitał tu także przemysł, dzięki czemu powietrze jest czyste. Na łonie nieskażonej natury chętnie wypoczywają mieszkańcy miast spragnieni ciszy i spokoju. Nic więc dziwnego, że z roku na rok przybywa domków letniskowych. Przed 200–300 laty rosły tu potężne bory, ich zasoby posłużyły do budowy fabryk i domów w pobliskim przemysłowym Tomaszowie. Kres rabunkowej gospodarce położył jeden z carów. Dziś uratowane od zagłady lasy są ostoją zwierzyny. Wędrując po leśnych ścieżkach, spotkać można: dziki, sarny, zające, lisy, jelenie i łosie. Na terenach podmokłych i wzdłuż strug wodnych pełno jest ptactwa: dzikich kaczek, kurek wodnych, perkozów, myszołowów i oczywiście bocianów. W okolicach wsi Teklin i Wolica gnieżdżą się żurawie. Obecność sów i nietoperzy świadczy o niepowtarzalnym mikroklimacie i czystości środowiska. Bogate zasoby przyrodnicze najlepiej podziwiać podczas jazdy rowerem. Do wyboru mamy trzy ścieżki: zielona – o długości ok. 16 km biegnie przez północ gminy, żółta (13 km długości) pozwala na podziwianie południowych rubieży, natomiast najdłuższa (ok. 19 km) niebieska prowadzi na wschód. Czerwcowe miodobranie  Gdy przywołuję słowa Jana Kochanowskiego: „wsi spokojna, wsi wesoła”, zawsze przed oczami staje mi Żelechlinek – duża wieś o luźnej zabudowie i nieregularnym kształcie. Domy ciągną się wzdłuż kilku ulic. Taki układ przestrzenny typowy dla wsi wczesnosłowiańskiej, zwany jest wielodrożnicą. Ozdobą miejscowości jest kościół św. Bartłomieja wzniesiony na początku XX w. z inicjatywy ksiądza Dominika Prażmo, ówczesnego proboszcza parafii. W herbie Żelechlinka widnieje niedźwiedź pilnujący ula, co odzwierciedla pszczelarskie tradycje regionu. Co roku w czerwcu gmina Żelechlinek organizuje miodobranie – impreza ma formę konkursu powiatowego i gwarantuje świetną zabawę na świeżym powietrzu. Pszczelarze na oczach widzów pobierają złoty płyn z uli oraz odwirowują go z plastrów. Goście mają niepowtarzalną okazję skosztowania świeżego przysmaku. Każdy zespół biorący udział w konkursie prezentuje słodkie wypieki: pierniki, ciasta, placki. Na smakoszy czekają też potrawy mięsne w złotej oprawie. Nie brakuje nalewek miodowych na winie i spirytusie. Na barwnych, bogato zastawionych stoiskach można nabyć miody wieloowocowe, gryczane, spadziowe, lipowe, z mleczu i akacjowe. Na tegoroczną imprezę zapraszamy do Żelechlinka 6 czerwca. Tekst publikowany na łamach magazynu “Świat Podróże Kultura” w numerze czerwiec 2010 na str. 66-67.", "url": "https://magazynswiat.pl/10989/polska-zelechlinek-krina-miodem-plynaca.html", "category": "łódzkie", "sub_category": "Miody", "phrase": "Miody z gminy Żelechlinek"}