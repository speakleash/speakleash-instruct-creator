{"meta_description": "Najważniejsze informacje z Gminy Inowłódz", "title": "Słodko w Żelechlinku – XI Powiatowe Miodobranie", "content": "Organizatorami imprezy byli: Wójt Gminy Żelechlinek, Starosta Powiatu Tomaszowskiego i Gminny Dom Kultury w Żelechlinku. Do konkursu przystąpiły reprezentacje KGW z powiatu tomaszowskiego. Gminę Inowłódz godnie reprezentowały pełne werwy i zapału gospodynie z Dąbrowy panie: Teresa Komar – przewodnicząca, Agnieszka Kądziela, Beata Baran, Katarzyna Pardej, Marta Skorupa. Na konkurs gospodynie przygotowały barszczyk miodowy z pączuszkami, kark w zalewie miodowej, skrzydełka w rzece miodu. Ponadto na stoisku nasze panie serwowały kluski śląskie ze szpinakiem i marchewką, sakiewki miodowe, kluski leniwe w polewie orzechowo- miodowej, a na deser ciasta marchewkowe, truskawkowe, sernik no i oczywiście przepyszny kompocik truskawkowy, wszystko w oprawie kolorowych kwiatów polnych, traw, motyli i pszczół. Aranżacje stoiska przygotowało Gminne Centrum Kultury w Inowłodzu. Obecny Wójt Gminy Inowłódz Pan Bogdan Kącki silnie wspierał i dopingował nasze reprezentantki. W ocenie komisji panie zajęły II miejsce. Natomiast dla nas Panie jesteście najlepsze! W trakcie festynu można było zobaczyć stoiska pszczelarzy z prezentacją sprzętu i akcesoriów pszczelarskich, skosztować różnego rodzaju miodów oraz zaopatrzyć się w produkty pszczelarskie takie jak propolis, kit czy mleczko pszczele. Na stoiskach promocyjnych KGW można było delektować się różnymi potrawami i deserami z dodatkiem miodu. Była to prawdziwa uczta dla miodowych smakoszy, ale nie tylko, organizatorzy zadbali też o prezentację artystyczną na scenie letniej z udziałem śpiewającej Rodziny Kaczmarków i Pawła Stasiaka z ,,Papa D”.", "url": "https://www.inowlodz.pl/aktualno%C5%9Bci-gminne/3402-s%C5%82odko-w-%C5%BCelechlinku-%E2%80%93-xi-powiatowe-miodobranie", "category": "łódzkie", "sub_category": "Miody", "phrase": "Miody z gminy Żelechlinek"}