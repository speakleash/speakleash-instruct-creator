{"meta_description": "", "title": "Gmina Żelechlinek - Gmina Żelechlinek", "content": "XII Powiatowe Miodobranie w Żelechlinku przeszło już do historii. Jak zwykle przygotowania rozpoczęły się na kilka tygodni wcześniej, a że impreza budzi wciąż żywe zainteresowanie, pracy nie brakowało. 9 czerwca 2019 r. przy bezchmurnym niebie rozpoczęto święto miodu i pszczelarstwa. Tradycyjnie podczas uroczystej sesji Rady Gminy Żelechlinek wysłuchano prelekcji nt. gatunków pszczół, rodzajów miodu i jego właściwości. Wykład wygłosił doktorant Uniwersytetu Przyrodniczego w Lublinie Michał Szulc. Tuż po sesji korowód zaproszonych gości, z pocztami sztandarowymi oraz orkiestrą dętą z Żelechlinka udał się do kościoła, gdzie mszę świętą w intencji bartników oraz pracujących w rolnictwie koncelebrowali ks. dr Marek Kania Proboszcz Parafii w Żelechlinku oraz ks. Wiesław Kamiński Kapelan Pszczelarzy diecezji łódzkiej. Z uwagi na fakt, iż Miodobranie zbiegło się ze świętem Zesłania Ducha Świętego, duchowni w szczególny sposób dziękowali rolnikom, którzy swą ciężką pracą i niejednokrotnie bohaterską postawą, żywili i bronili Ojczyzny, dając chleb i oddając życie. Po złożeniu dziękczynienia rozpoczęła się dalsza część imprezy, już na terenie sceny letniej w Żelechlinku. Tutaj koncertem pieśni patriotycznych powitała gości orkiestra dęta w Żelechlinku. Prowadząca imprezę Grażyna Susik Dyrektor Gminnego Domu Kultury w Żelechlinku poprosiła Wójta Gminy Żelechlinek Bogdana Kaczmarka o oficjalne otwarcie Miodobrania. Pierwsze słowa, które gospodarz gminy skierował do publiczności brzmiały: „Witam Państwa na najsłodszej imprezie w powiecie tomaszowskim …”. W uroczystości wzięło udział wielu znakomitych gości, a wśród nich Elżbieta Radziszewska Poseł na Sejm RP, Mariusz Węgrzynowski Starosta Tomaszowski, Joanna Sadowska Prezes Wojewódzkiego Związku Pszczelarzy w Łodzi i wielu innych. Rozpoczynając imprezę Wójt Gminy nawiązał do przypadających w tym czasie świąt i rocznic. Podkreślił, że Gmina Żelechlinek kładzie ogromny nacisk na promocję jej walorów przyrodniczych, zabiegając o porządek i czystość otoczenia, jak również wspierając działania pszczelarzy. To wszystko sprzyja realizacji haseł dotyczących zgodności rozwoju cywilizacji z rozwojem ekologicznym otaczającego świata, które przyświecają obchodom Światowego Dnia Środowiska przypadającego na 5 czerwca. Kolejne obchody związane są z jubileuszem 30 lat od pierwszych częściowo wolnych wyborów w historii Polski po II wojnie światowej. 4 czerwca 1989 r. - w wyniku i na zasadach uzgodnionych w trakcie rozmów Okrągłego Stołu, zostały przeprowadzone wybory parlamentarne. W efekcie wyborów czerwcowych Polska stała się pierwszym państwem tzw. bloku wschodniego, w którym przedstawiciele opozycji demokratycznej uzyskali realny wpływ na sprawowanie władzy. Wybory te są uznawane za moment przełomowy dla procesu przemian politycznych w Polsce, zapoczątkowały zdecydowane przyspieszenie transformacji ustrojowej. Aby upamiętnić wspomnianą rocznicę Wójt Gminy poprosił o wypuszczenie biało-czerwonych balonów. Widowisko było imponujące. W dalszej kolejności Wójt Bogdan Kaczmarek wspomniał na uroczystość Święta Ludowego obchodzonego od 1931 r. w pierwszym dniu Zielonych Świątek. Święto polskiego ruchu ludowego to jedno z najpiękniejszych polskich świąt wyrosłe w tradycji chrześcijańskiej, ludowej i narodowej. Nierozłącznie towarzyszy historii Polskiego Stronnictwa Ludowego, którego duch był zawsze żywy w Gminie Żelechlinek, i któremu zawdzięczamy jej rozwój. Dla uczczenia święta ruchu ludowego, Wójt Gminy poprosił o wypuszczenie balonów – tym razem koloru zielonego. Wójt Gminy zaprosił wszystkich do dobrej zabawy i wspólnego świętowania. Potem przyszedł czas na wystąpienia gości biorących udział w uroczystości. Następnie Dyrektor Grażyna Susik przedstawiła zasady konkursu „Na miodowy przysmak” i zaprezentowała jego uczestników - delegacje powiatu tomaszowskiego. W tym momencie komisja konkursowa w składzie: Darek Klimczak radny Sejmiku Województwa Łódzkiego, Marek Kubiak członek Zarządu Powiatu Tomaszowskiego, Marek Kaczmarek radny Gminy Żelechlinek, Lucyna Reszka przedstawicielka lokalnych przedsiębiorców oraz Urszula Szymczak Prezes Stowarzyszenia Aktywni dla Gminy Żelechlinek, udała się do oceny stoisk przygotowanych przez poszczególne delegacje oraz degustacji potraw. Pozornie łatwa powinność, zawsze okazuje się trudnym wyzwaniem. Smaki i gusta mieszają się ze sobą, a przy ostatnim stoisku trudno o werdykt. Ostatecznie komisja zadecydowała o przyznaniu I miejsca grupie z Będkowa, która częstowała sarniną w sosie miodowym oraz kaszą. Pozostałe delegacje, w tym koło Wolica – Teklin – Łochów zajęły II miejsce. Serdecznie wszystkim dziękujemy i gratulujemy pomysłów i kulinarnego kunsztu. W tym roku w ramach programu artystycznego zaprezentowały się dwie grupy wokalne prowadzone przez instruktora śpiewu Ewę Szcześniak w ramach działalności Gminnego Domu Kultury w Żelechlinku. W pierwszej odsłonie wystąpiły dzieci i młodzież, później natomiast zaprezentował się żeński chór przy wsparciu Daniela Wysokińskiego. Występ obydwu grup był bardzo uroczysty, a z uwagi na piękny efekt, potwierdza potrzebę kontynuacji zajęć. Tegoroczną gwiazdą imprezy był zespół disco polo „AFTER PARTY”. Artyści od samego początku porwali publiczność do tańca, zapraszając przed deski amfiteatru. Dobrą atmosferę i entuzjazm czuć było na kilometr… Jednocześnie na tyłach sceny letniej trwała biesiada ludowa przy stołach dla gości, pszczelarzy i okolicznych sołectw. Swoje produkty pszczele polecali wystawcy z całego województwa. Na jednym ze stoisk można było popróbować miodu świeżo odwirowanego z ramki, a to za sprawą Państwa Renaty i Adama Nowickich, którzy przygotowali liczne atrakcje dla najmłodszych, celem przeprowadzenia warsztatów pszczelarskich. Oczywiście nie zabrakło przepysznych pierniczków. Impreza trwała do zmierzchu. Było gwarnie, radośnie i skocznie. Dziękujemy wszystkim, którzy włączyli się w organizację spotkania. Dziękujmy Paniom, które przygotowywały przepyszną grochówkę! Dziękujemy Panom obsługującym kuchnię polową oraz grilla! Serdecznie dziękujemy sponsorom, którzy po raz kolejny wyrazili aprobatę dla inicjatyw podejmowanych przez samorząd gminy. Są wśród nich:", "url": "https://www.zelechlinek.pl/index.php?option=com_content&view=article&id=392:spalskie-doynki-prezydenckie-2011-r&catid=14:informacje-dla-mieszka&Itemid=66", "category": "łódzkie", "sub_category": "Miody", "phrase": "Miody z gminy Żelechlinek"}