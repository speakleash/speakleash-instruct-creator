{"meta_description": "", "title": "Żelechlinek. X Powiatowe Miodobranie - fotorelacja", "content": "Żelechlińskie święto miodu przypadło w tym roku na dzień 4 czerwca. To szczególna data, gdyż zbiegła się ze świętem Zesłania Ducha Świętego tzw. Zielonymi Świątkami oraz Międzynarodowym Dniem Ochrony Środowiska. Rozpoczęło się jak zwykle od uroczystej sesji Rady Gminy Żelechlinek, podczas której prelekcję wygłosiła prof. dr hab. Aneta Strachecka z Uniwersytetu Przyrodniczego w Lublinie. Przygotowana przez Panią Profesor prezentacja multimedialna, i przede wszystkim merytoryczna wiedza nt zagrożeń dla pszczół i środowiska, zostały przyjęte z głęboką uwagą i zaciekawieniem. Po zakończonej sesji na radnych, sołtysów i zaproszonych gości czekały już poczty sztandarowe oraz orkiestra dęta, by wspólnie udać się na mszę świętą do miejscowego kościoła. Jakże było uroczyście! Ks. Proboszcz Marek Kania wraz z ks. Wiesławem Kamińskim kapelanem pszczelarzy diecezji łódzkiej po poświęceniu wprowadzili przed ołtarz wszystkie poczty sztandarowe, a było ich 10 na czele ze sztandarem Polskiego Stronnictwa Ludowego. Homilia wygłoszona przez ks. Kapelana jak zwykle trafiała do serc, począwszy od przedstawienia istoty „Zielonych Świątek” do zwrócenia uwagi na idealny organizm, jakim jest rodzina pszczela. W czasie mszy św. 2 nowych pszczelarzy w obecności sztandaru Rejonowego Koła Pszczelarzy w Żelechlinku złożyło przysięgę pszczelarską, tym samym koło zyskało nowych członków. Pszczelarze ofiarowali naszemu Proboszczowi paschał z wosku pszczelego w podziękowaniu za owoce trudnej i wymagającej pracy bartników. Uroczysty ton mszy św. nadawała również orkiestra dęta z Żelechlinka, która zawsze uczestniczy w tego typu wydarzeniach. Dalsza część imprezy miała miejsce na scenie letniej w Żelechlinku. Tu na początek wystąpiła orkiestra dęta, przedstawiając w krótkim repertuarze m.in. utwór „Zacznij od Bacha” ku czci zmarłego w ostatnich dniach artysty, który gościł niegdyś na deskach amfiteatru w Żelechlinku. Potem przeszedł czas na rozpoczęcie imprezy przez Wójta Gminy Bogdana Kaczmarka oraz powitanie gości, a wśród nich min. Elżbiety Radziszewskiej Posła Na Sejm RP, Marka Michalaka z Urzędu Wojewódzkiego w Łodzi, Włodzimierza Wojtaszka przedstawiciela Urzędu Marszałkowskiego w Łodzi oraz Kazimierza Perka Regionalnego Dyrektora Ochrony Środowiska w Łodzi. Nie zabrakło również przedstawicieli z powiatu tomaszowskiego, z sąsiednich gmin, przedstawicieli służb, instytucji, przedsiębiorców. Tradycyjnie gościliśmy liczną grupę pszczelarzy z całego województwa oraz mieszkańców zaprzyjaźnionego Chociszewa z Gminy Parzęczew z sołtysem i zarazem Wiceprzewodniczącym Rady Bogdanem Wydrzyńskim na czele. W części oficjalnej Wójt Gminy Bogdan Kaczmarek wspólnie z Markiem Michalakiem z Urzędu Wojewódzkiego w Łodzi oraz Włodzimierzem Wojtaszkiem z Urzędu Marszałkowskiego w Łodzi wręczyli odznaki honorowe „Zasłużony dla rolnictwa” czterem rolnikom z terenu gminy, a byli to: Adam Nowicki z Janowa, Jan Przybyłek z Modrzewka, Zbigniew Szymański z Woli Naropińskiej i Paweł Szymczak z Żelechlina. Serdecznie gratulujemy i zachęcamy do dalszej promocji pracy w rolnictwie. Z uwagi na jubileuszowe już X Miodobranie organizatorzy przygotowali tort. Jak przystało na gospodarza gminy pierwszy kawałek ukroił Wójt Bogdan Kaczmarek i rozpoczął częstowanie widowni. W tym miejscy należy wspomnieć o organizowanym corocznie konkursie na miodowy przysmak, w którym biorą udział delegacje gmin z powiatu tomaszowskiego. W tym roku udział w konkursie zgłosiło 8 delegacji. Naszą gminę, jak co roku, reprezentowało KGW Wolica, Teklin i Łochów. Zawsze możemy na Panie liczyć, dziękujemy za zaangażowanie oraz jakość pracy. Potrawy przygotowane na bazie miodu były oceniane przez komisję konkursową w składzie: Agnieszka Biniek ze Starostwa Powiatowego w Tomaszowie Maz., Dorota Skorzycka nasza mieszkanka oraz przedstawicielka zaprzyjaźnionego Zespołu Szkół w Głuchowie, Ewa Wojtysiak z Karolinowa oraz Andrzej Szatkowski z Żelechlina. Komisja ciężko pracowała nie zapominając o zasadach konkursu i w efekcie wyłoniła zwycięzcę – delegację z gminy Rzeczyca za żeberka w miodzie. Serdecznie gratulujemy. W części artystycznej widzowie mogli zobaczyć występ dzieci przygotowany w ramach projektu „Lokomotywą po wiedzę – projekt ekologiczno – artystyczny dla dzieci z województwa łódzkiego”. Projekt realizowany jest przez Łódzki Dom Kultury w partnerstwie z Gminnym Domem Kultury w Żelechlinku. Mali artyści w barwnych, przygotowanych własnoręcznie strojach, w krótkim humorystycznym przedstawieniu nawiązywali do ochrony środowiska, nawoływali do dbania o przyrodę. Później w godzinnym repertuarze wystąpił zespół disco polo MIG. Koncert przyciągnął rzesze mieszkańców, wszyscy bawili się świetnie, pomimo chmur wiszących tuż nad sceną. Po zakończonym występie aura pozwoliła jeszcze na zabawę taneczną i biesiadowanie przy grochówce i kiełbasce z grilla. Późniejszy deszcz skrócił czas imprezy, nie przeszkodził natomiast w realizacji jej programu. Wszystkim uczestnikom serdecznie dziękujemy za przybycie, miłą atmosferę i dobrą zabawę. Organizatorzy – Gmina Żelechlinek dziękują wszystkim tym, bez których impreza nie miałaby miejsca: naszym sponsorom oraz osobom pracującym przy organizacji Miodobrania, w szczególności pani Weronice Walas ze Stanisławowa wraz z zespołem pań z Klubu Seniora za przygotowanie grochówki oraz za obsługę kuchni polowej i grilla.", "url": "http://format3a.pl/zelechlinek-x-powiatowe-miodobranie-fotorelacja/", "category": "łódzkie", "sub_category": "Miody", "phrase": "Miody z gminy Żelechlinek"}