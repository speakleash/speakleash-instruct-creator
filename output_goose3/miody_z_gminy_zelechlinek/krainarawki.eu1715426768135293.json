{"meta_description": "", "title": "Nasza relacja z XII Powiatowego Miodobrania w Żelechlinku – LGD Kraina Rawki", "content": "Tydzień temu uczestniczyliśmy w XII Powiatowym Miodobraniu w Żelechlinku. Wydarzenie promuje pszczelarstwo, miody, tradycje i zwyczaje mieszkańców. Święto miodu rozpoczęło się uroczystą sesją Rady Gminy Żelechlinek, następnie odbyła się msza święta w intencji bartników oraz osób pracujących w rolnictwie. Po mszy świętej, przy akompaniamencie Orkiestry Dętej Ochotniczej Straży Pożarnej w Żelechlinku goście pomaszerowali na scenę letnią. Rozpoczynając imprezę Wójt Gminy Bogdan Kaczmarek nawiązał do przypadających w tym czasie świąt i rocznic. Aby upamiętnić 30 rocznicę pierwszych częściowo wolnych wyborów w historii Polski po II wojnie światowej Wójt Gminy poprosił o wypuszczenie biało-czerwonych balonów. Zielone balony symbolizowały Zielone Świątki. W konkursie „Na miodowy przysmak” zwyciężyła grupa z Będkowa. Tegoroczną gwiazdą imprezy był zespół disco polo „AFTER PARTY”.  Nową atrakcją Miodobrania były warsztaty „Od małego kwiatuszka do pełnego dzbanuszka” prowadzone przez Panią Renatę i Pana Adama Nowickich, którzy prowadzą Gospodarstwo Pasieczne „Nowicki”. Najmłodsi uczestnicy wydarzenia mogli pomalować pierniczki i posypać je pyłkiem pszczelim, zrobić świeczki z wosku pszczelego, zbić ramki oraz poznać proces pozyskiwania miodu. Na stoisku można było posmakować świeżo odwirowanego miodu w pierniczkowych kwiatuszkach. Państwo Nowiccy założyli zagrodę edukacyjną i serdecznie polecamy ich warsztaty!", "url": "https://www.krainarawki.eu/nasza-relacja-z-xii-powiatowego-miodobrania-w-zelechlinku/", "category": "łódzkie", "sub_category": "Miody", "phrase": "Miody z gminy Żelechlinek"}