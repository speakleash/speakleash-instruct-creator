{"meta_description": "W połowie lipca odbył się II Spływ Kajakowy KĘPIAK 2018. Patronat Honorowy nad wydarzeniem objęli Starosta Płocki Mariusz Bieniek oraz Wójt Gminy Bodzanów Jerzy Staniszewski. Organizatorem spływu była Ochotnicza Straż Pożarna w Kępie Polskiej, a wspó...", "title": "Powiat Płock: Spływ Kajakowy KĘPIAK 2018 - WiadomosciPlock", "content": "W połowie lipca odbył się II Spływ Kajakowy KĘPIAK 2018. Patronat Honorowy nad wydarzeniem objęli Starosta Płocki Mariusz Bieniek oraz Wójt Gminy Bodzanów Jerzy Staniszewski. Organizatorem spływu była Ochotnicza Straż Pożarna w Kępie Polskiej, a współorganizatorami - Stowarzyszenie Społeczno-Kulturalne Sokół w Bodzanowie oraz Stowarzyszenie Klub Biegacza Sokół Bodzanów. Patronami medialnymi przedsięwzięcia zostali: Tygodnik Płocki, e-Wyszogrod.pl oraz Portal Płock. Wydarzenie zostało zarejestrowane w programie „Niepodległa” na stronie www.niepodlegla.gov.pl dla uczczenia przez Gminę Bodzanów 100-lecia odzyskania Niepodległości. I miejsce - Jarosław Lipczyński i Marek Kajs - Miszewo  II miejsce - Stefan Michalski i Maciej Sobótka - Łomianki  III miejsce - Kamil Laskowski i Paweł Marciniak - Kępa Polska Podczas zakończenia Wójt Gminy Bodzanów Jerzy Staniszewski oraz Przewodniczący Rady Gminy Bodzanów Paweł Różański wręczyli puchary dla zwycięzców i najstarszego uczestnika, którym był Pan Piotr Mikos (79 lat) z Płocka, oraz wręczyli pamiątkowe medale i dyplomy dla wszystkich uczestników. • Etap I + II – Modlin Twierdza – Czerwińsk – Kępa Polska – 56, 5 km z odcinkiem Wyszogród – Kępa Polska, jako wyścig uczestników W punkcie kontrolnym w Czerwińsku, gdzie zakończył się I etap, czekał na uczestników spływu statek Turystycznej Żeglugi Wiślanej WODNIK Pana Lecha Zycha, który zabrał na pokład osoby rezygnujące z II etapu w rejs turystyczny. Najbardziej wytrwali przepłynęli cały dystans liczący 56,5 km. Spływ trwał od godz. 8.00 do 17.00. Udział zgłosiło 48 uczestników, z czego ostatecznie popłynęły 34 osoby. Na starcie stanęli uczestnicy z Giżycka w woj. warmińsko-mazurskim, Olsztyna, Rudy Śląskiej, Warszawy, Łomianek, Płocka, Bodzanowa, Kępy Polskiej, Gąsewa, Miszewa, Cybulina, Machcina w pow. płockim oraz para uczestników z Francji. Podczas trasy uczestnicy podziwiali miejscowe zabytki oraz piękno nadwiślańskiej przyrody, tj. Twierdzę w Modlinie, Bramę Ostrołęcką, spichlerz Jana Jakuba Gaya, ujście rzeki Narew do Wisły, rezerwat przyrody „Zakole Zakroczymskie”, rezerwat przyrody Kępa Rakowska, rezerwat przyrody Kępa Antonińska, przystań wodną w Suchodole oraz rezerwat przyrody Wyspy Zakrzewskie. Dolina środkowej Wisły to urokliwe miejsca do uprawiania wodnej turystyki, z którą uczestnicy spływu zmierzyli się podczas dziewięciu godzin wiślanej przygody. Pomimo pochmurnej pogody, komandor spływu Bogusław Siudalski wraz z Ochotniczą Strażą Pożarną w Kępie Polskiej i Nowodworskim Wodnym Pogotowiem Wodnym poprowadzili uczestników spływu na wodnej turystycznej trasie rzeki Wisły. Podczas wspólnej integracji wszyscy uczestniczyli również w promocji produktu lokalnego, którą rozpoczął Wójt Gminy wraz z małżonką wspólnie z grupą nieformalną Pierożanki. Wspólna promocja produktu pod nazwą „Lepiuchy bodzanowskie” jest kolejnym etapem przygotowania wniosku do Marszałka Województwa Mazowieckiego o rejestrację produktu lokalnego. „Lepiuchy bodzanowskie” to smakowite pierogi z farszem cebulowo-makowym serwowane lokalnej społeczności w ramach programu Działaj Lokalnie, również dofinansowanego przez Powiat Płocki. Spływ Kajakowy został zorganizowany w ramach zadania „Spływ Kajakowy KĘPIAK 2018” dofinansowanego przez Powiat Płocki.", "url": "https://wiadomosciplock.pl/2018072676303/powiat-plock-splyw-kajakowy-kepiak-20181532601602", "category": "mazowieckie", "sub_category": "Gotowe dania i potrawy", "phrase": "Lepiuchy bodzanowskie"}