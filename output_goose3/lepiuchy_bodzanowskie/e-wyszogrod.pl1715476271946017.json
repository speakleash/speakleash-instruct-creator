{"meta_description": "Pierogi z farszem cebulowo-makowym pn.  Lepiuchy bodzanowskie  zostały oficjalnym produktem tradycyjnym Bodzanowa . Pierożanki", "title": "Bodzanów ma swój produkt tradycyjny!", "content": "Pierogi z farszem cebulowo-makowym pn. \"Lepiuchy bodzanowskie\" zostały oficjalnym produktem tradycyjnym Bodzanowa. W dniu 17 maja 2019 r. \"Lepiuchy bodzanowskie\" zostały wpisane przez Ministerstwo Rolnictwa i Rozwoju Wsi na listę produktów tradycyjnych w kategorii Gotowe dania i potrawy w woj. mazowieckim. Stowarzyszenie Społeczno-Kulturalne Sokół w Bodzanowie dzięki współpracy w 2018 r. z grupą nieformalną \"Pierożanki\" realizowało projekt w programie Działaj Lokalnie pod nazwą „Lepiuchy bodzanowskie”, który dotyczył odkrywania historii i promocji pierogów.  Działania projektowe zakończyły się sukcesem i wpisały się na stałe w historię kulinarną Gminy Bodzanów. Oprócz zachowanego dziedzictwa kulinarnego Bodzanowa nastąpił również rozwój osobisty i zawodowy kobiet, które tworzyły grupę nieformalną. Uczestniczki po zakończeniu realizacji projektu utworzyły Firmę PIEROŻEK oraz Koło Gospodyń Wiejskich Bodzanowskie Pierożanki. W dniu 9 czerwca 2019 r. podczas Jarmarku Norbertańskiego w Bodzanowie, pierogi cebulowo-makowe miały swój debiut i zostały oficjalnie promowane jako produkt tradycyjny przez Stowarzyszenie Społeczno-Kulturalne Sokół w Bodzanowie w ramach projektu „Apetyt na tradycję”. Zadanie zostało dofinansowane przez Powiat Płocki.", "url": "https://e-wyszogrod.pl/artykul/bodzanow-ma-swoj-produkt/706505", "category": "mazowieckie", "sub_category": "Gotowe dania i potrawy", "phrase": "Lepiuchy bodzanowskie"}