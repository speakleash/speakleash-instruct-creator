{"meta_description": "Najważniejsze wiadomości rolnicze, porady ekspertów, pieniądze, dotacje, dopłaty. KalendarzRolnikow.pl", "title": "„Poznaj nasze KGW” Bodzanowskie Pierożanki", "content": "Nasze koło liczy dziś 10 pań. Działamy od grudnia 2018 r. Zarejestrowałyśmy się wtedy w Agencji Restrukturyzacji i Modernizacji Rolnictwa. Cieszymy się, że jest teraz taka możliwość, ponieważ to dofinansowanie dla KGW bardzo się przydaje. Mogłyśmy zakupić potrzebne rzeczy do kuchni, pojechałyśmy też na wyjazd integracyjny do teatru. Jesteśmy bardzo zadowolone z tej formy wsparcia – opowiada przewodnicząca Bodzanowskich Pierożanek Pani Renata Szymańska. Wcześniej koleżanki z naszego koła jako nieoficjalna grupa „Bodzanowskie Pierożanki” wzięła udział w projekcie „Lepiuchy Bodzanowskie”. Dzięki temu, nasze pierogi zostały wpisane na listę produktów tradycyjnych, prowadzoną przez Ministra Rolnictwa i rozwoju Wsi. Teraz jako Koło mamy szansę promować ten przysmak, którego historia sięga czasów II wojny światowej. Uczestniczymy w kolejnym projekcie - „Pierogowym szlakiem - powrót do przeszłości”. Za jego pośrednictwem chcemy, aby smak bodzanowskich lepiuchów poznało jak najwięcej osób. Co ciekawe, ich tradycyjny farsz składa się jedynie z cebuli, maku oraz musztardy. Kiedy umieścimy go w pysznym pierogowym cieście, powstaje rewelacyjne danie – zachwalają gospodynie. Z naszymi pierogami, ale też innymi popisowymi potrawami wystawiamy się m.in. na festynach, jarmarkach, różnych imprezach plenerowych. Ostatnio gościłyśmy nawet u Pana Prezydenta Andrzeja Dudy. Okazją ku temu była uroczystość wręczenia listów gratulacyjnych laureatom XVII edycji konkursu KRUS Bezpieczne Gospodarstwo Rolne. Dostałyśmy zaproszenie do Belwederu, z czego niezmiernie się ucieszyłyśmy. Prezydent również próbował naszych lepiuchów i zjadł ze smakiem. Ludzie są ciekawi tego smaku, szczególnie, kiedy słyszą , że farsz jest z cebuli i maku – opowiada Pani Renata. Lepiuchy Bodzanowskie robią prawdziwą furorę, ale na tym kulinarne działania Pań z KGW się nie kończą. Chcemy dalej odkrywać nowe smaki, ale także przypominać te nieco zapomniane, dawne receptury. Nasze dania smakują, co potwierdzają nagrody i wyróżnienia. W sierpniu na przykład zajęłyśmy drugie miejsce w konkursie kulinarnym „Nasze Kulinarne Dziedzictwo – Smaki Regionu” w kategorii potrawa mięsna. Chcemy działać, rozwijać się, bo jesteśmy chętne do dalszej pracy, aktywne. Nie możemy spoczywać na laurach – mówi przewodnicząca KGW.  Na koniec kulinarna niespodzianka od Bodzanowskich Pierożanek – przepis na znakomite drożdżowe bułeczki z marchewką – idealne na jesienny czas :-) Sposób przygotowania:  Marchewkę zetrzeć na drobnych oczkach i zasypać 2 łyżkami cukru, aby puściła sok. Z drożdży, połowy mleka i łyżki cukry zrobić zaczyn. Odstawić na 15-20 min do wyrośnięcia. Do miski przesiać mąkę, wbić jajka, wlać drożdże i dodać marchewkę wraz z sokiem oraz wlać resztę mleka. Ciasto wyrobić, na koniec dodać rozpuszczone masło. Ciasto odstawić ponownie do wyrośnięcia na 45-60 min. Po wyrośnięciu ciasta formować bułeczki. Piekarnik nagrzać do 180 st. C i piec bułeczki na złoty kolor. Na koniec można polukrować je lub posypać cukrem pudrem. Smacznego!", "url": "https://www.kalendarzrolnikow.pl/6689/poznaj-nasze-kgw-bodzanowskie-pierozanki", "category": "mazowieckie", "sub_category": "Gotowe dania i potrawy", "phrase": "Lepiuchy bodzanowskie"}