{"meta_description": "", "title": "Jarmark Norbertański 2019", "content": "9 czerwca 2019 roku w parku przy stawie w Bodzanowie odbył się XV Jarmark Norbertański związany z wieloletnią tradycją organizowania jarmarku w Bodzanowie na „Zielone Świątki”. Tradycja organizowania Jarmarku Norbertańskiego w Bodzanowie datuje się od 1415 r. Imprezy odbywają się cyklicznie od 2005 r. Bodzanów będąc osadą targową został przekazany w końcu XII w. Norbertankom z Płocka. To dzięki ich zabiegom w 1351 roku otrzymał prawa miejskie jako czternaste miasto na Mazowszu. Przez prawie pięćdziesiąt lat pozostawał jedynym miastem między Płockiem i Warszawą, na ruchliwym szlaku handlowym. Próbą poprawy dochodów mieszczan Bodzanowa było nadanie w 1415 roku, przez Księcia Janusza I prawa do organizowania jarmarków na Zielone Świątki, zwanych Jarmarkiem Norbertańskim (od nazwy sióstr Norbertanek z Płocka, które były ówcześnie właścicielkami Bodzanowa). Dni jarmarczne ożywiały całą okolicę. Podczas tegorocznego Jarmarku został zaprezentować spektakl ludowy, który pozwolił wszystkim przenieść się w czasy średniowiecza. W tym roku już po raz piętnasty przywrócono zapomniany jarmark łącząc funkcję handlową z klimatem barwnego widowiska. Uroczystego otwarcia imprezy dokonał Wójt Gminy Bodzanów Jerzy Staniszewski oraz Przewodniczący Rady Gminy Bodzanów Paweł Różański. Wójt tradycyjnie przekazał klucz do bram Bodzanowa legendarnej postaci Bodzana, klucznika dawnej średniowiecznej osady, w rolę którego wcielił się Radny Gminy Bodzanów Waldemar Niedzielski. Następnie Wójt zaprosił zebranych gości do przejścia na plac zabaw – gdzie nastąpiło uroczyste otwarcie placu zabaw oraz siłowni zewnętrznej, przecięcie wstęgi i rozdanie dzieciom upominków. Jak co roku było mnóstwo zabawy, atrakcji oraz pysznych lokalnych wyrobów kulinarnych. Podczas Jarmarku swoją premierę miały LEPIUCHY BODZANOWSKIE, które zostały pierwszym w historii Bodzanowa oficjalnym produktem regionalnym. LEPIUCHY BODZANOWSKIE to pierogi z farszem cebulowo-makowym, które 17 maja 2019 r. zostały wpisane przez Ministerstwo Rolnictwa i Rozwoju Wsi na listę produktów tradycyjnych w kategorii Gotowe dania i potrawy w woj. mazowieckim. Podczas uroczystości można było zakupić prace lokalnych artystów, rzemieślników i twórców ludowych, jak również obejrzeć pokazy walk rycerskich. Podczas jarmarku zorganizowane zostały warsztaty: garncarstwa, wikliniarstwa, kowalstwa, hafciarstwa, koronkarstwa, rzeźbiarstwa i wycinankarstwa. Spotkanie zostało uświetnione występami zespołu The Voice Orkiestra, Kapeli Płockiej i Zespołu Cieślanie ze szkoły podstawowej w Cieślach, następnie odbyły się tańce jarmarczne z Formacją LENART, a na zakończenie pokaz ognia grupy MAORI. Gwiazdą wieczoru była Grupy SELFIE. Dodatkowe atrakcje to m.in. prezentacja Muzeum Wisły w Wyszogrodzie, fotobudka, szczudlarz, maskotki, konkursy i animacje dla dzieci, przejazd bryczką lub kucykiem oraz dmuchańce. Wśród licznie zebranych mieszkańców i gości dumnie prezentowała swoje stroje i ekwipunek Płocka Drużyna Kusznicza, która przedstawiła krótki pokaz walki rycerskiej. Jarmark obfitował w przepiękne stoiska z rękodziełem i pysznymi potrawami, dzieci bawiły się w dmuchanych zamkach w towarzystwie postaci z bajek. Gminne Centrum Kultury i Sportu z okazji Międzynarodowego Dnia Dziecka przygotowało kącik dla najmłodszych uczestników. Zakończeniem imprezy był teatr uliczny – pokaz ognia w wykonaniu grupy MAORI. Organizatorem imprezy była Gmina Bodzanów, zaś współorganizatorami Powiat Płocki oraz Stowarzyszenie Społeczno – Kulturalne SOKÓŁ w Bodzanowie, które pozyskało środki na projekt pn. „XV Jarmark Norbertański w Gminie Bodzanów” dofinansowany przez Samorząd Województwa Mazowieckiego.", "url": "https://bodzanowpl.nazwa.pl/instalator/wordpress/?p=9788", "category": "mazowieckie", "sub_category": "Gotowe dania i potrawy", "phrase": "Lepiuchy bodzanowskie"}