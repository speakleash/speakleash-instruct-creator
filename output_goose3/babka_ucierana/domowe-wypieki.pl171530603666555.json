{"meta_description": "Przepis na babka piaskowa. Klasyczna babka piaskowa, prosta, nieskomplikowana, lekka i puszysta. Im więcej skrobi, tym babka jest bardziej piaskowa i sypka.", "title": "Babka piaskowa", "content": "Przepis na klasyczną babkę piaskową, prostą, nieskomplikowaną, lekką i puszystą. Cała tajemnica jej sypkości polega na dodaniu skrobi ziemniaczanej. Im więcej skrobi, tym babka jest bardziej piaskowa i sypka. Poniższy przepis traktuję jako bazę. Wychodzi z niego naprawdę smaczna babka. Jeśli ktoś stwierdzi, że babka jest za mało sucha i sypka to wystarczy tylko zwiększyć ilość skrobi ziemniaczanej, zmniejszając jednocześnie o tyle samo ilość mąki pszennej. Najbardziej sypką babkę otrzymamy, gdy całą mąkę pszenną zastąpimy skrobią (a więc użyjemy 300 g skrobi ziemniaczanej). Będzie to wtedy babka piaskowa w wersji bezglutenowej. Pamiętajmy tylko, aby formę posypać również skrobią ziemniaczaną lub inną mąką bezglutenową. Babka stanowi doskonałą parę z filiżanką kawy, czy herbaty. Można jeść ją samą, chociaż lepiej mieć coś do popicia ;). Przed przystąpieniem do pieczenia, należy pamiętać, aby tłuszcz i jajka wyciągnąć wcześniej z lodówki. Wszystkie składniki powinny mieć bowiem temperaturę pokojową.", "url": "https://domowe-wypieki.pl/przepisy/ciasta/464-babka-piaskowa", "category": "lubuskie", "sub_category": "Wyroby piekarnicze i cukiernicze", "phrase": "Babka ucierana"}