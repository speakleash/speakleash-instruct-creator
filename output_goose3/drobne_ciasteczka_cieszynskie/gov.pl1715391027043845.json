{"meta_description": "Produkt wpisany na listę produktów tradycyjnych w dniu 2007-10-09\nW kategorii Wyroby piekarnicze i cukiernicze\nw województwie śląskim", "title": "Drobne ciasteczka cieszyńskie - - Portal Gov.pl", "content": "Ciasteczka mają bardzo różny wygląd – im więcej rodzajów ciasteczek na tacy, tym bardziej zaradna i pomysłowa jest gospodyni, która je przygotowała. Wygląd ciasteczek w przekroju zależy, z jakiego rodzaju ciasta zostały one zrobione i czy są przekładany marmoladą, czy masą. Kształt ciasteczek zależy od pomysłowości gospodyni – mogą to być kuleczki, koniczynki, serduszka, baryłki, ule, księżyce, kostki etc. Ciasteczka są drobne: ich wielkość waha się w granicach 2-3 cm. Ciasteczka mają kolor złoty w przypadku ciasta kruchego, orzechowego i ciasta ze smalcu bez dodatku kakao; w przypadku ciasta piernikowego przybierają kolor ciemnobrązowy. Smak i zapach ciasteczek zależy od rodzaju ciasta i dodatków. Inaczej smakują ciasteczka orzechowe, inaczej – z ciasta kruchego przekładane powidłami, a jeszcze inaczej – ciasteczka z płatków owsianych i budyniu. Charakterystyczną cechą drobnych ciasteczek cieszyńskich jest ich różnorodność. Gospodynie prześcigają się w przyrządzaniu ich różnych rodzajów, których z okazji świąt Bożego Narodzenia czy Wielkanocy może być nawet 30. Im bardziej kolorowe i przyozdobione (orzechami, migdałami, rodzynkami, lukrami i polewami) wypieki, tym większy kunszt gospodyni. Ciasteczka cieszyńskie pojawiły się wraz z panowaniem Habsburgów na terenie Śląska Cieszyńskiego na przełomie XVIII i XIX wieku. Gospodynie pieką je z okazji świąt Bożego Narodzenia i Wielkiej Nocy oraz z okazji większych uroczystości (wesela, chrzciny).", "url": "https://www.gov.pl/web/rolnictwo/drobne-ciasteczka-cieszynskie", "category": "śląskie", "sub_category": "Wyroby piekarnicze i cukiernicze", "phrase": "Drobne ciasteczka cieszyńskie"}