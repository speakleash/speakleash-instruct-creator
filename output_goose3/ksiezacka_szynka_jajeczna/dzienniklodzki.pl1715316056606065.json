{"meta_description": "[sc]Kugiel z Przedborza[/sc]...", "title": "Przepisy na tradycyjne potrawy w Łódzkiem. Te regionalne dania to klasyka gatunku. Przepisy gospodyń z regionu", "content": "[sc]Kugiel z Przedborza[/sc] Produkt wpisany na listę produktów tradycyjnych w dniu 2009-05-18 w kategorii Gotowe dania i potrawy w woj. łódzkim. kugiel z Przedborza Wygląd: Wygląd zewnętrzny tej potrawy przypomina masę podobną do ciasta, widoczne są kawałki mięsa. Kształt: Kształt zależy od naczynia. Rozmiar: Wielkość kugla zależy od wielkości naczynia. Tradycyjny kugiel pieczony jest w tzw. gęślarce. Barwa: Wierzchnia warstwa kugla ma barwę ciemnozłotą, wręcz brązową. Na przekroju dobrze wypieczony kugiel ma barwę jasnobrązową i złotą. Konsystencja: Konsystencja tej potrawy jest gęsta, kleista i zwięzła. Zewnętrzną warstwę tworzy chrupiąca skórka. Smak: Smak potrawy jest uzależniony od przypraw, jakie zostaną użyte. Upieczony w tradycyjnym piecu chlebowym pachnie intensywnie ziemniakami, przyprawami i drewnem. Tradycja: Przedbórz to małe miasteczko w województwie łódzkim, w powiecie radomszczańskim, położone po obu stronach malowniczej rzeki Pilicy. Do II wojny światowej zdecydowaną większość jego mieszkańców stanowili Żydzi. Przez lata wspólnego mieszkania w małej miejscowości, mimo ciągłej rywalizacji ekonomicznej, kultura i zwyczaje obu narodów przenikały się. Widać to było wyraźnie w przygotowywaniu najpopularniejszej potrawy na tym terenie – kugla. „W każdym domu musi być niezastąpiony przysmak – kugiel. Robi się go w sobotę z tartych kartofli, kawałków tłustego mięsa wieprzowego (Żydzi kładą kawałki gęsiny), jaj, utartej bułki, przypieczonej cebuli, pieprzu i soli. To wszystko wymieszane wkłada się do garnka, nakrywa i umieszcza w piecu chlebowym lub piecyku kuchennym. W niedzielę rano lekko odgrzany jest znakomity. Można go jeść na śniadanie, na obiad i na kolację (…)” (W. Zawadzki, „Przedborski wrzesień. Obrona i zniszczenie miasta przez Niemców w 1939 r.”, wyd. PM LOGO na zlecenie Towarzystwa Przyjaciół Muzeum POW, Bydgoszcz 2004). Jak pisze Wojciech Klusek w artykule „Kuriera Lubelskiego”, Polacy zmodyfikowali potrawę zgodnie ze swoimi gustami. Bazą stały się ziemniaki oraz wieprzowina. Kugiel po polsku to zapiekanka przygotowywana w dużych garnkach lub kociołkach. Jego podstawowe składniki to żeberka i golonka w kawałkach, nieco większych jak na gulasz i ziemniaki. W Przedborzu pieczenie kugla ma już kilkudziesięcioletnią tradycję. Na stołach w czasie wszystkich świąt, imprez lokalnych, okolicznościowych, rodzinnych zawsze króluje kugiel. „Co najmniej trzy razy do roku, na Boże Narodzenie, Wielkanoc i Święto Zmarłych każdy przedborzak powinien zjeść solidną porcję kugla. Wielu przygotowuje go, co tydzień, w sobotę i wcale im się nie nudzi” (W. Klusek, Kurier Lubelski, „Kugiel po polsku”, 21.11.2003 r., Lublin). Do dnia dzisiejszego w Przedborzu wychodząc z kościoła po porannej niedzielnej Mszy Św. można poczuć unoszący się z pobliskich piekarni i domów zapach kugla. Przedborzanie przyjmując gości z bliższej lub dalszej okolicy, z Polski czy zagranicy, zawsze częstują ich kuglem, który jest wizytówką miasteczka. Goście, którzy spróbują raz kugla, szukają pretekstu, żeby przyjechać do Przedborza ponownie. [sc]Księżacka szynka jajeczna[/sc] Produkt wpisany na listę produktów tradycyjnych w dniu 2016-11-04 w kategorii Gotowe dania i potrawy w woj. łódzkim. Wygląd: Zapieczona masa przygotowana z szynki wieprzowej z jajkami, cebulą oraz przyprawami. Kształt: W zależności od formy, w której jest pieczona. Rozmiar: W zależności od formy, w której jest pieczona. Barwa: Żółto-brązowa. Konsystencja: Stała. Smak: Wyraźny, mięsny, zapach pieczonego mięsa. Tradycja: Dawniej produkty żywnościowe przygotowywane na polskiej wsi cechowała duża prostota i skromność. Związane to było z ciężką pracą na wsi, która zabierała dużo czasu, którego brakowało na przygotowywanie skomplikowanych i wykwintnych potraw. Do przyrządzania potraw wykorzystywano najprostsze i najbardziej popularne składniki, głównie dostępne z własnych gospodarstw. Takimi produktami była szynka wieprzowa oraz jaja kurze. Z tych prostych składników mieszkańcy terenu łowickiego wytwarzali smaczne i sycące potrawy. Jedną z nich jest księżacka szynka jajeczna. To danie przygotowywane z jajek, szynki wieprzowej, cebuli z dodatkiem przypraw naturalnych tj. pieprzu czarnego i soli. Pierwszym etapem wyrobu szynki jajecznej jest ugotowanie szynki wieprzowej oraz części jajek na twardo. Następnie produkty są krojone na mniejsze kawałki i mieszane ze sobą. Kolejnym krokiem jest dodanie reszty surowych jaj, cebuli oraz przypraw. Wszystko razem jest mieszane i przekładane do odpowiedniej formy. Tak przygotowana gęsta masa zapiekana jest około godziny. Księżacka szynka jajeczna jest produktem znanym od ponad pięćdziesięciu lat. Należy ona do produktów regonu łowickiego, jednak przypisuje jej się pochodzenie z trzech gmin sąsiadujących ze sobą, tj. Gmina Kocierzew, Zduny, Chąśno. Receptura szynki jajecznej była przekazywana ustnie z pokolenia na pokolenie, a przygotowywano ją zazwyczaj podczas Świąt Wielkanocnych. Obecnie potrawa ta prezentowana jest na targach związanych z żywnością lokalną oraz na innych uroczystościach promujących region. [sc]Kotlety z płatków owsianych[/sc] Produkt wpisany na listę produktów tradycyjnych w dniu 2016-06-15 w kategorii Gotowe dania i potrawy w woj. łódzkim. Wygląd: Podłużne kotlety z płatków owsianych, w przekroju widoczne kawałki cebuli i warzyw. Kształt: Lekko owalny i lekko spłaszczony. Rozmiar: Różna, w zależności od upodobań osoby przygotowującej kotlety. Barwa: Zewnętrza złocisto-brązowa, na przekroju jasnożółta. Konsystencja: Stała, kotlety miękkie w dotyku. Smak: Smak warzywny z wyczuwalną cebulą i płatkami owsianymi. Tradycja: W Gminie Rogów gospodynie od dawna do wytwarzania potraw zarówno codziennych jak i świątecznych czy obrzędowych, wykorzystują produkty pochodzące z własnych gospodarstw lub zakupione od okolicznych rolników. Jedną z takich potraw są kotlety z płatków owsianych, których receptura ma ponad 50 lat. „Kotlety zaczęłam wykonywać jak tylko dowiedziałam się o tym przepisie od sąsiadki z KGW, koniec lat 70-tych” (Wywiad przeprowadzony z mieszkańcami gminy Rogów). Podstawowym składnikiem do ich przygotowania są płatki owsiane i warzywa takie jak marchew, seler, pietruszka. Największy wpływ na smak kotletów ma dodawana stara odmiana cebuli zwanej szalotką. Przepis na kotlety z płatków owsianych, który wykorzystywany jest przez mieszkańców Rogowa został zamieszczony również w książce kucharskiej z 1968 roku. „(…) płatki owsiane zmierzyć, wlać 2 razy tyle wrzącej wody lub mleka z wodą ile wynosi objętość płatków. Rozkleić na brzegu płyty na wolnym ogniu ciągle mieszając. Masa powinna być bardzo gęsta, ostudzić. Ugotowane płatki utrzeć z jajami, dodać posiekaną cebulę, zrumienioną na 3 dkg tłuszczu, osolić starannie wymieszać. Formować w bułeczce tartej nieduże grube kotleciki. Smażyć na silnie rozgrzanym tłuszczu na złoty kolor. Podawać z surówką z pomidorów, kapusty kiszonej itd. lub sosem pomidorowym, grzybowym, ogórkowym, koprowym” (red. M. Librowska, „Kuchnia Polska”, wydanie XIII poprawione, Warszawa 1968). Kotlety z płatków owsianych w gminie Rogów stanowią pożywienie postne i przygotowywane są w czasie adwentu. Prezentowane są również podczas festynów i dożynek lokalnych i regionalnych, jako element promocji dziedzictwa kulturowego regionu. [sc]Kluski żelazne[/sc] Produkt wpisany na listę produktów tradycyjnych w dniu 2016-02-12 w kategorii Gotowe dania i potrawy w woj. łódzkim. Wygląd: Podłużne kluski przygotowane z tartych surowych i ugotowanych ziemniaków. Kształt: Obłe, wydłużona elipsa. Rozmiar: Jedna kluska o długości około 6 cm. Barwa: Jasnoszara. Konsystencja: Ścisła, miękka i sprężysta. Smak: Wyraźny smak i aromat gotowanych ziemniaków. Tradycja: Gmina Szadek położona w powiecie zduńskowolskim, w województwie łódzkim jest gminą o charakterze rolniczym. Dzięki korzystnym warunkom glebowym, hydrologicznym i klimatycznym rozwinęła się na tym terenie uprawa zbóż i ziemniaków. „Ziemniak był powszechnym produktem – jedzono go zarówno w dni powszednie, jak i świąteczne. Można je było spożywać w różnych kombinacjach. Dodawano je do mąki i wypiekano z niej chleb, jedzono z kapustą, gotowano zupy ziemniaczane, smażono placki ziemniaczane itp.” (T. Sobczak, „Konsumpcja żywnościowa chłopska w Królestwie Polskim w 2 połowie XIX wieku i w początkach XX wieku”, Wrocław 1986). W gminie Szadek bardzo popularną potrawą przygotowywaną z ziemniaków były kluski żelazne, których receptura przekazywana od dawien przez gospodynie stała się powszechna w każdym domu. Do przygotowania potrawy należało najpierw obrać ziemniaki i podzielić na dwie części. Jedna część ziemniaków była gotowana, kolejna ścierana na tarce o małych oczkach, by następnie wycisnąć z nich sok przez ściereczkę. Wyciśnięty sok był wylewany, zostawiając skrobię, która łączona była z surowymi ziemniakami. Następnie ugotowane i starte ziemniaki wyrabiane były z mąką, jajkiem kurzym i doprawiane solą. Z wyrobionego ciasta formułowane były w dłoniach wałeczki. Ostatnim etapem było wrzucanie klusek na gotującą wodę, kiedy wypłynęły na wierzch oznaczało to, że są gotowe do spożycia. Pełnię smaku osiągały podane ze skwarkami ze słoniny przesmażonej z cebulą. Do dziś kluski żelazne przygotowywane są w szadkowskich domach, a także na wydarzenia kulturalne o charakterze lokalnym.", "url": "https://dzienniklodzki.pl/przepisy-na-tradycyjne-potrawy-w-lodzkiem-te-regionalne-dania-to-klasyka-gatunku-przepisy-gospodyn-z-regionu/gh/c17-16337287/4", "category": "łódzkie", "sub_category": "Gotowe dania i potrawy", "phrase": "Księżacka szynka jajeczna"}