{"meta_description": "Pierogi z Głowna...", "title": "Tradycyjne dania i potrawy z Łódzkiego", "content": "Pierogi z Głowna Produkt wpisany na listę produktów tradycyjnych w dniu 2018-01-23 w kategorii Gotowe dania i potrawy w woj. łódzkim. Pierogi z Glowna Wygląd: Pieróg o kształcie półokrągłym z charakterystyczną falbanką w miejscu zlepienia. Na przekroju widoczny farsz. Kształt: Półokrągły, na przekroju elipsoidalny. Rozmiar: Półkole o średnicy ok. 6 cm i grubości ok. 1,5-2,0 cm. Barwa: Zewnętrzna jasnobeżowa, na przekroju widoczny farsz w zależności od rodzaju. Konsystencja: Konsystencja stała, miękka, delikatna. Smak: Charakterystyczny dla ciasta pierogowego. Smak i zapach farszu słodki lub lekko kwaśny. Dodatkowe Informacje: Dwa warianty farszu do pierogów: z owocami lub serem. Tradycja: W Polsce pierogi należały od dawien dawna do potraw tradycyjnych. Pieczone lub gotowane przygotowywane były jako danie świąteczne, najczęściej jednak podawane były jako danie obiadowe. W zależności od okoliczności, ich nadzienie stanowiły ziemniaki, ser, kapusta z grzybami lub owoce. W Głownie i okolicach pierogi zaczęto wytwarzać od początku XX w. Wytwarzano je z ciasta na bazie mąki, jaj, oleju i wody. Różnica występowała jedynie w nadzieniu. Do najbardziej popularnych należały pierogi z owocami oraz serem. Pierogi z owocami rozpowszechniły się w okresie międzywojennym, tworzone w oparciu o owoce leśne pozyskiwane z lokalnych lasów (jagody, maliny, borówki itp.) lub sadów – jabłka, gruszki, truskawki, wiśnie, śliwki. Także ser wytwarzano praktycznie w każdym gospodarstwie, dzięki czemu był do niego łatwy dostęp. Pierogi z serem doprawiano do smaku różnorakimi dodatkami czyniąc z nich raz potrawę wytrawną dodając pieprz, sól, cebulę, a niekiedy – głównie przed świętami – słodką, szczególnie po rozpowszechnieniu w okresie międzywojennym cukru z buraków cukrowych. Do serowego farszu dodawano również miód lub rodzynki. Pierogi z Głowna zasłynęły ze swojej wysokiej jakości nie tylko w okolicach Głowna, ale także na terenie Łodzi, Łowicza, a nawet Warszawy, gdzie dostarczano je na jarmarki i do lokalnych sklepów. Pierogi z kapustą i grzybami z Mrogi Dolnej Produkt wpisany na listę produktów tradycyjnych w dniu 2016-06-15 w kategorii Gotowe dania i potrawy w woj. łódzkim. Wygląd: Farsz z kapusty i grzybów zawinięty w ciasto zakończone falbanką. Kształt: Półkuli. Rozmiar: Jedna półkula o średnicy około 10 cm. Barwa: Jasnożółta, złocista. Konsystencja: Lekka, ciasto miękkie. Smak: Grzybowo-kapustny oraz przyprawy takie jak: sól, pieprz i majeranek. Tradycja: Mroga Dolna to wieś w województwie łódzkim położona w otoczeniu Leśnego Kompleksu Promocyjnego „Lasy Spalsko-Rogowskie”, które od lat dostarczają jej mieszańcom grzybów, jagód czy jeżyn. Z darów ziemi gospodynie przygotowywały przeróżne potrawy, które robiono w zależności od pory roku oraz nadchodzących świąt. Ze względu na bogactwo występujących na tym terenie różnych gatunków grzybów popularne są dania przygotowywane na ich bazie, w tym pierogi z kapustą i grzybami. „Pierogi znane były już w XVI wieku (…) Polska XVI-wieczna była krajem zamożnym o wysokim poziomie kultury, także materialnej (…) Niewątpliwie znaczna część naszych współczesnych potraw jarskich, a zwłaszcza mącznych, jest bez większych zmian spuścizną owej kuchni chudopacholskiej. Nie jest ważne, kto pierwszy zawinął farsz z kaszy czy kapusty w płat ciasta wykonując pierogi, Rusinka czy Polka, bowiem przysmak ten zdobył popularność w naszej kuchni na kilkaset lat. Takie właśnie dania naszych plebejskich przodków jak kasze, kapusta, groch, racuchy, pierogi czy kluski w okresach wojen lub okupacji pozwalały na przetrwanie, a i teraz są ogromnie lubiane” (K. Bockenheim, „Przy polskim stole”, Wrocław 1998). Sposób lepienia pierogów oraz specjalnie przygotowany farsz nie zmienił się od lat i jest przekazywany kolejnym pokoleniom w celu kultywowania tradycji. Surowce pozyskiwane są od lokalnych rolników, np. mąka pszenna pochodzi z okolicznego młyna, jaja, masło ubite w gospodarstwie domowym oraz kapusta ukiszona z przydomowych ogrodów oraz najważniejszy składnik grzyby z okolicznych lasów. Pierogi z kapustą i grzybami przygotowywane są w okresie jesiennym, kiedy kapusta na polach dojrzeje, a w lasach pojawią się grzyby. Dawniej jedzone były przede wszystkim podczas świąt Bożego Narodzenia, gdzie były główną potrawą na świątecznym stole. Obecnie stały się pożywieniem codziennym, a także są jednym z elementów promocji regionu podczas licznych spotkań, festynów czy dożynek organizowanych w regionie. Kotlety z płatków owsianych Produkt wpisany na listę produktów tradycyjnych w dniu 2016-06-15 w kategorii Gotowe dania i potrawy w woj. łódzkim. Wygląd: Podłużne kotlety z płatków owsianych, w przekroju widoczne kawałki cebuli i warzyw. Kształt: Lekko owalny i lekko spłaszczony. Rozmiar: Różna, w zależności od upodobań osoby przygotowującej kotlety. Barwa: Zewnętrza złocisto-brązowa, na przekroju jasnożółta. Konsystencja: Stała, kotlety miękkie w dotyku. Smak: Smak warzywny z wyczuwalną cebulą i płatkami owsianymi. Tradycja: W Gminie Rogów gospodynie od dawna do wytwarzania potraw zarówno codziennych jak i świątecznych czy obrzędowych, wykorzystują produkty pochodzące z własnych gospodarstw lub zakupione od okolicznych rolników. Jedną z takich potraw są kotlety z płatków owsianych, których receptura ma ponad 50 lat. „Kotlety zaczęłam wykonywać jak tylko dowiedziałam się o tym przepisie od sąsiadki z KGW, koniec lat 70-tych” (Wywiad przeprowadzony z mieszkańcami gminy Rogów). Podstawowym składnikiem do ich przygotowania są płatki owsiane i warzywa takie jak marchew, seler, pietruszka. Największy wpływ na smak kotletów ma dodawana stara odmiana cebuli zwanej szalotką. Przepis na kotlety z płatków owsianych, który wykorzystywany jest przez mieszkańców Rogowa został zamieszczony również w książce kucharskiej z 1968 roku. „(…) płatki owsiane zmierzyć, wlać 2 razy tyle wrzącej wody lub mleka z wodą ile wynosi objętość płatków. Rozkleić na brzegu płyty na wolnym ogniu ciągle mieszając. Masa powinna być bardzo gęsta, ostudzić. Ugotowane płatki utrzeć z jajami, dodać posiekaną cebulę, zrumienioną na 3 dkg tłuszczu, osolić starannie wymieszać. Formować w bułeczce tartej nieduże grube kotleciki. Smażyć na silnie rozgrzanym tłuszczu na złoty kolor. Podawać z surówką z pomidorów, kapusty kiszonej itd. lub sosem pomidorowym, grzybowym, ogórkowym, koprowym” (red. M. Librowska, „Kuchnia Polska”, wydanie XIII poprawione, Warszawa 1968). Kotlety z płatków owsianych w gminie Rogów stanowią pożywienie postne i przygotowywane są w czasie adwentu. Prezentowane są również podczas festynów i dożynek lokalnych i regionalnych, jako element promocji dziedzictwa kulturowego regionu. Księżacka szynka jajeczna Produkt wpisany na listę produktów tradycyjnych w dniu 2016-11-04 w kategorii Gotowe dania i potrawy w woj. łódzkim. Wygląd: Zapieczona masa przygotowana z szynki wieprzowej z jajkami, cebulą oraz przyprawami. Kształt: W zależności od formy, w której jest pieczona. Rozmiar: W zależności od formy, w której jest pieczona. Barwa: Żółto-brązowa. Konsystencja: Stała. Smak: Wyraźny, mięsny, zapach pieczonego mięsa. Tradycja: Dawniej produkty żywnościowe przygotowywane na polskiej wsi cechowała duża prostota i skromność. Związane to było z ciężką pracą na wsi, która zabierała dużo czasu, którego brakowało na przygotowywanie skomplikowanych i wykwintnych potraw. Do przyrządzania potraw wykorzystywano najprostsze i najbardziej popularne składniki, głównie dostępne z własnych gospodarstw. Takimi produktami była szynka wieprzowa oraz jaja kurze. Z tych prostych składników mieszkańcy terenu łowickiego wytwarzali smaczne i sycące potrawy. Jedną z nich jest księżacka szynka jajeczna. To danie przygotowywane z jajek, szynki wieprzowej, cebuli z dodatkiem przypraw naturalnych tj. pieprzu czarnego i soli. Pierwszym etapem wyrobu szynki jajecznej jest ugotowanie szynki wieprzowej oraz części jajek na twardo. Następnie produkty są krojone na mniejsze kawałki i mieszane ze sobą. Kolejnym krokiem jest dodanie reszty surowych jaj, cebuli oraz przypraw. Wszystko razem jest mieszane i przekładane do odpowiedniej formy. Tak przygotowana gęsta masa zapiekana jest około godziny. Księżacka szynka jajeczna jest produktem znanym od ponad pięćdziesięciu lat. Należy ona do produktów regonu łowickiego, jednak przypisuje jej się pochodzenie z trzech gmin sąsiadujących ze sobą, tj. Gmina Kocierzew, Zduny, Chąśno. Receptura szynki jajecznej była przekazywana ustnie z pokolenia na pokolenie, a przygotowywano ją zazwyczaj podczas Świąt Wielkanocnych. Obecnie potrawa ta prezentowana jest na targach związanych z żywnością lokalną oraz na innych uroczystościach promujących region.", "url": "https://expressilustrowany.pl/jak-przyrzadzic-tradycyjne-dania-z-lodzkiego-przepis-na-wyjatkowa-zalewajke-kluski-pierogi-i-golabki-najlepsze-przepisy-na-obiad/gh/c6-15020963/4", "category": "łódzkie", "sub_category": "Gotowe dania i potrawy", "phrase": "Księżacka szynka jajeczna"}