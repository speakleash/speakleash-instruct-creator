{"meta_description": "Rozpoczynamy, wraz z kołami gospodyń wiejskich z powiatu tczewskiego, zabawę \"Wybierzmy kociewski smak\". O tytuł \"Kociewskiego smaku\" \"walczyć\" będą: fefernuski kociewskie, placki kartoflane, kuch z krostami i glancem ...", "title": "NASZ PLEBISCYT - Wybierz kociewski smak", "content": "Rozpoczynamy, wraz z kołami gospodyń wiejskich z powiatu tczewskiego, zabawę \"Wybierzmy kociewski smak\". O tytuł \"Kociewskiego smaku\" \"walczyć\" będą: fefernuski kociewskie, placki kartoflane, kuch z krostami i glancem ... Rozpoczynamy, wraz z kołami gospodyń wiejskich z powiatu tczewskiego, zabawę \"Wybierzmy kociewski smak\". O tytuł \"Kociewskiego smaku\" \"walczyć\" będą: fefernuski kociewskie, placki kartoflane, kuch z krostami i glancem (drożdżówka), ruchanki oraz krokiety. A skąd na tej liście krokiety? - Młode gospodynie coraz częściej przygotowują tę potrawę - mówi Krystyna Gierszewska z Lignów Szlacheckich, przewodnicząca Kociewskiego Forum Kobiet. - Na Kociewiu mamy własny sposób przyrządzania tej potrawy. Dlatego krokiety zasługują na pretendowanie do tytułu Kociewski smak. A skąd pomysł na taki plebiscyt? - Chodzi nam głównie o to, aby te stare sprawdzone przepisy naszych, babć, często pochowane gdzieś na strychach, w szufladach komód nie zginęły - mówi gospodyni. - Przygotowujemy do druku specjalną publikację, która zawierać będzie około 50 przepisów na kociewskie dania obiadowe, słodkości. Nie wszyscy zdają sobie sprawę, że potrawa, którą serwują na obiad jest typowo kociewska. Tak jest choćby w przypadku \"polskiego schabowego\". Wystarczy, że kotlety zanim trafią do panierki z jajka i tartej bułki, przyprawimy tylko pieprzem i solą, nie pozbawimy ich kości i warstwy tłuszczyku i już mamy karbónadę... - Te potrawy to nie tylko wspaniały smak, aromat, ale i okazja, aby wspólnie z innymi spędzić czas - podkreśla Krystyna Gierszewska. - We wsi wspólnie przygotowujemy grochowinki (popularne faworki, chrusty - przyp. red.) czy fefernuski (kociewskie pierniczki). Wszystkie te potrawy będzie można degustować podczas Powiatowego Dnia Rodziny w Tczewie, w czasie którego rozstrzygnięty zostanie plebiscyt. Na ministerialnej liście produktów regionalnych znajdują się: żurawinówka po mermecku , konfitura lecznicza z żurawiny po mermecku, syrop leczniczy z żurawiny po mermecku, sok leczniczy z żurawiny po mermecku, mermecka galaretka z żurawiny, mermecka przystawka z żurawiny do mięs, fefernuski kociewskie, grochowinki kociewskie, szandar kociewski, pieróg z gomółką, kociewski borowik szlachetny w zalewie octowej oraz kociewska bania. Najwięcej potraw kociewskich - 6 - zarejestrowała Dagmara Mazurek z Mermetu w pow. starogardzkim. Rekordzistką z powiatu tczewskiego jest Krystyna Gierszewska z Lignów Szlacheckich w gm. Pelplin. W trzy kolejne piątki (15, 22 i 29 czerwca) opisywać będziemy potrawy charakterystyczne dla naszego regionu, przygotowane przez panie z KGW. Zachęcamy do oddawania głosów wpisując nazwę potrawy na kuponie, jaki będziemy zamieszczać na naszych łamach w \"Dzienniku Tczewskim\". Wszystkie dania będzie można degustować podczas Powiatowego Dnia Rodziny w Tczewie, w czasie którego rozstrzygnięty zostanie plebiscyt. Impreza odbędzie się w sobotę, 30 czerwca na tczewskiej kanonce. Kupony należy zbierać, po czym wrzucić do specjalnej urny w trakcie obchodów Dnia Rodziny. Spośród wszystkich kuponów zostanie wylosowany jeden - jego autor otrzyma w nagrodę dvd.", "url": "https://tczew.naszemiasto.pl/nasz-plebiscyt-wybierz-kociewski-smak/ar/c8-6673317", "category": "pomorskie", "sub_category": "Gotowe dania i potrawy", "phrase": "Pieróg z gomółką z Kociewia"}