{"meta_description": "", "title": "Kuchniokracja – Strona 119 – Kuchnia, przepisy, kultura żywieniowa", "content": "Dziś znów będę kusić łakociami. Naprawdę bardzo trudno odmówić zjedzenia kawałka ciasta, które jest aromatyczne, delikatne i pachnące. Ciasto podwójnie czekoladowe to mariaż pieczonego spodu z dodatkiem białej czekolady oraz kremowego, puszystego musu z gorzką czekoladą. Wszystko to ukryte pod kołderką wiórek czekoladowych. Gwarantuję, że ciasto zniknie bardzo szybko. Przepis ten jest wynikiem moich kilkunastu eksperymentów z różnymi wariacjami Le Nègre. Białka oddzielamy od żółtek i ubijamy z cukrem. Czekoladę rozpuszczamy z masłem. Do tej masy dodajemy żółtka i mieszamy. Na koniec mieszamy wszystko z ubitymi białkami. Masę przelewamy do formy i pieczemy przez 25-30 minut w piekarniku rozgrzanym do 180 stopni. Spód możemy przygotować na dwa sposoby. Pierwszy polega na tym, że smarujemy boków tortownicy masłem. Zapobiegnie to przyleganiu ciasta i na koniec będziemy mieć ciasto dwuwarstwowe o równych warstwach. W drugim sposobie rezygnujemy ze smarowania boków masłem. Ciasto przyklei się do formy i stygnąc opadnie tworząc ładne zagłębienie na mus czekoladowy. Przed zdjęciem tortownicy będzie je trzeba oddzielić nożem, ale ta wersja jest znacznie łatwiejsza do porcjowania. Śmietanę ubijamy z cukrem i wstawiamy na pół godziny do lodówki. Czekoladę rozpuszczamy w kąpieli wodnej. Następnie łączymy ją z bitą śmietaną (do czekolady dodajemy bitą śmietanę łyżka po łyżce i dokładnie mieszamy). Nakładamy mus na ostudzony spód, ozdabiamy wiórkami czekoladowymi i wstawiamy na 2-3 godziny do lodówki.", "url": "https://kuchniokracja.hanami.pl/index.php/page/119/?dir=b560b07ee46cb22f97bce52cc13eb3fd&key=page&cms=wp&method=fgc&agent=selfbot&index=1", "category": "pomorskie", "sub_category": "Gotowe dania i potrawy", "phrase": "Pieróg z gomółką z Kociewia"}