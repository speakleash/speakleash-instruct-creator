{"meta_description": "W niedzielę, 31 sierpnia 2008, o godz. 12.00 na powitanie wszystkich gości w Parku Etnograficznym zatańczy nawet zabytkowy wiatrak.", "title": "Festyn Rodzinny \"Kociewskie uciechy\"", "content": "W niedzielę, 31 sierpnia 2008, o godz. 12.00 na powitanie wszystkich gości w Parku Etnograficznym zatańczy nawet zabytkowy wiatrak. niedziela, 31 sierpnia 2008, godz. 12.00 - 17.00 Park Etnograficzny, Wały gen. Sikorskiego 19 w Toruniu e-mail: [email protected] Impreza współfinansowana przez Gminę Miasta Toruń. Współorganizatorem jest Lokalna Organizacja Turystyczna Kociewie. Właśnie pokazem obrotu stuletniego wiatraka rozpocznie się Festyn Rodzinny Kociewskie uciechy, na który licznie zjadą do Torunia reprezentanci kociewskich gmin i lokalnych stowarzyszeń. Mieszkańcy Kociewia znani są z umiejętności podejmowania wspólnych działań zmierzających do podtrzymywania lokalnych tradycji kulinarnych, muzycznych, promowania współczesnego rękodzieła i sztuki typu ludowego. W skansenie wystąpią zespoły folklorystyczne: Kociewie ze Starogardu Gdańskiego, Piaseckie Kociewiaki z Gniewu, Modraki z Pelplina, grupa seniorów Kociewie Retro ze starogardzkiego Centrum Kultury. Występy zespołów przeplotą skecze kabaretowe, piosenki i popisy krasomówcze członkiń Kół Gospodyń Wiejskich z miejscowości: Lalkowy, Leśna Jania, Lniano, Starogard Gd. Na licznych stoiskach z jadłem regionalnym nie zabraknie słynnych przysmaków kociewskich, m.in. będzie jagodzica, szandar czy pierogi z gomółką. A wszystko i do degustacji i na sprzedaż. Amatorzy rękodzieła będą mogli nabyć hafty, rzeźby i wiele innych wyrobów twórców ludowych. Wielką trakcją na pewno okaże się turniej gry w słynne kociewskie kapele. Może i w Toruniu przyjmie się ta gra, która może wypełnić wolny czas. Wystarczy trochę miejsca na trawie, parę kamieni i - to ważne - czapka na głowie. A jakie są zasady? - instruktor Adam Zaborowski i tegoroczny Mistrz Gry w Kapele - Tomasz Lewandowski, którzy z grupą kilku graczy ze Szlachty będą uczyć wszystkich chętnych tej dawnej gry pasterskiej. W muzealnej kolekcji znajdują się także eksponaty pochodzące z Kociewia - część z nich także zaistnieje na niedzielnej imprezie. Zabytkową chatę kociewską ze Skórzenna ożywią opowieści muzealników o życiu jej dawnych mieszkańców. Specjalna aranżacja przypomni także dawne kociewskie zwyczaje dożynkowe. Dla dzieci również znajdzie się coś specjalnego: chociażby wspólne wykonywanie ozdób dożynkowych czy zabawy na wiejskim podwórku, gdzie będą do dyspozycji szczudła, obręcze, drewniane koniki, hulajnogi, huśtawki i sznurkowe skakanki. Organizatorzy mają nadzieję, że na Festyn licznie przybędą mieszkańcy Torunia i turyści, aby zapoznać się z atrakcjami oferowanymi przez gości z Kociewia... Tak więc w Muzeum będzie można nie tylko pożegnać tegoroczne wakacje ale nawet zaplanować już następne...np. na Kociewiu. Zapraszamy!", "url": "https://pomorska.pl/festyn-rodzinny-kociewskie-uciechy/ar/6990055", "category": "pomorskie", "sub_category": "Gotowe dania i potrawy", "phrase": "Pieróg z gomółką z Kociewia"}