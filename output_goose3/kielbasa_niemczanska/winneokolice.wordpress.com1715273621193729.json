{"meta_description": "Wiecie co ma wspólnego Winnica Niemczańska i George Clooney? Solaris. Winnica Niemczańska uprawia tę odmianę, a George Clooney uprawia zawód aktora i występował w filmie Solaris. Wiem, wiem, to parafraza wcześniejszego podobnego łączenia Solarisa z winnicy Turnau ze Stanisławem Lemem, autorem powieści Solaris, w której nieudanej zresztą ekranizacji George Clooney miał okazję wystąpić, ale nie…", "title": "Winnica Niemczańska Solaris 2022", "content": "Wiecie co ma wspólnego Winnica Niemczańska i George Clooney? Solaris. Winnica Niemczańska uprawia tę odmianę, a George Clooney uprawia zawód aktora i występował w filmie Solaris. Wiem, wiem, to parafraza wcześniejszego podobnego łączenia Solarisa z winnicy Turnau ze Stanisławem Lemem, autorem powieści Solaris, w której nieudanej zresztą ekranizacji George Clooney miał okazję wystąpić, ale nie mogłem się powstrzymać. Sorry. Tym bardziej, że Clooney sięgał do wątków winairskich w swoich filmach i np. w czasie swojego mieszkania we Włoszech aktor ze znakomitych “Bracie, gdzie jesteś?” czy “Good Night and Good Luck” wystąpił w kiepskim “Amerykaninie”, który to film sprowadzał się chyba głównie do reklamy Montepulciano d’Abruzzo. Ale wracając do Winnicy Niemczańskiej i Solarisa to z tą winnicą i winami miałem okazję zapoznać się na Bootcampie Winiarskim na Dolnym Śląsku – zjeździe blogerów winiarskich, który tym razem odbył się w gościnnych progach Winnicy Niemczańskiej i Niemcza Hotel & Spa. Winiarnia winnicy leży bezpośrednio przy hotelu, zaś w hotelu znaleźć można bogatą ofertę win z tej winiarni. Ten koncept niezwykle mi się podoba, bo odpoczynek w spa staje mi się coraz bardziej bliski, a zresztą połączenie spa z degustowaniem win od dawna ma swoje bogate tradycje nie tylko w dawnym CK Austro-Węgier. Sama Winnica Niemczańska powstała w 2017 i obecnie to ponad 5 ha nasadzeń w miejscowości Niemcza. Odmiany uprawiane w winnicy to chardonnay, solaris, pinot noir, riesling, pinot gris, palava, cabernet cortis, cabernet blanc czy muscaris. Wino jest produkowane na miejscu winiarni i konsumowane również na miejscu – w winiarni czy hotelu. Wygląda to na praktyczne zastosowanie konsumowania produktów przetwarzanych lokalnie, bo lokalnie w Niemczy wytwarzane są choćby sery, a w najbliższej okolicy również wędliny, więc produkty do food pairing można komponować na miejscu. Choć wino to na wyjeździe miałem okazję degustować do bagietek, serów i wędlin to następnie chciałem wypróbować je ze szparagami. Akurat mamy początek sezonu na te szlachetne warzywa, których z roku na rok coraz pokaźniejsza ilość jest produkowana również w Polsce. I choć jako teren produkcji głównie wskazuje się Wielkopolskę, to również tereny Dolnego Śląska obfitują w uprawy tego warzywa. Czyż zatem nie byłoby świetnym połączeniem polski szparag do polskiego wina?", "url": "https://winneokolice.wordpress.com/2023/04/30/winnica-niemczanska-solaris-2022/", "category": "dolnośląskie", "sub_category": "Mięso świeże oraz produkty mięsne", "phrase": "Kiełbasa niemczańska"}