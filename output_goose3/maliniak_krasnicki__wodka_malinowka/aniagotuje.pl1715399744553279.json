{"meta_description": "Prawdziwa, tradycyjna nalewka z malin, czyli pyszna domowa malinówka. Przepis jest bardzo stary i sprawdzony. To najlepsza nalewka malinowa jaką można zrobi. Gwarantuję, że zawsze się udaje. Zapraszam gorąco!", "title": "Nalewka z malin", "content": "Sprawdzona, tradycyjna nalewka malinowa , czyli nasza polska malinówka. To bardzo stary i niezawodny przepis na domową nalewkę malinową, która zawsze wychodzi. Idealnie klarowna i tylko z kilku składników. Szklanka ma u mnie pojemność 250 ml.  Na podaną ilość składników polecam użyć większy słój o pojemności minimum 2,5 l. Pod koniec powstało mi około 1500 ml nalewki z malin. Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Domowa nalewka z malin podawana była kiedyś głównie do ostrych dań i przekąsek. Nalewka i drobne zakąski, to był idealny poczęstunek dla gości. Aktualnie robimy ją głównie dla przyjemności szykowania i posiadania w domu najwyższej jakości trunku. I mimo, że przemysł rektyfikacyjny ma aktualnie do zaoferowania ogrom najróżniejszych trunków, to nic nie zastąpi tej jakości, jaką uzyskamy szykując nalewkę w warunkach domowych. W moim przydomowym ogrodzie rosną maliny. Na szczęście maliny dobrze sobie radzą na działce leśnej i rosną gdzie chcą.. podobnie jak mięta :) Zbierz lub kup kilogram ładnych i dojrzałym malin. W razie potrzeby zdejmij je z szypułek, oczyść i przebierz z zepsutych, czy uszkodzonych sztuk. Maliny delikatnie przepłucz pod prysznicem z zimnej, bieżącej wody.  Cały kilogram gotowych malin przełóż do dużego i czystego słoja. Ja używam uniwersalnego słoja, w którym szykuję większość nalewek. To słój o pojemności 3,8 l. Nigdy nie szykuję kilku nalewek na raz. Sezon idealnie wskazuje mi kolejność szykowania nalewek. Pierwsza jest nalewka z truskawek, potem nalewka z malin a następnie np. nalewka z wiśni, aronii, pigwy..Do słoika z malinami wlej prawie całą wódkę. W przepisie podałam litr czystej wódki, ale do samych malin wlej póki co 800 ml wódki. 200 ml wódki (niecała szklanka) zostaw w butelce \"na potem\". Będziesz jej potrzebować za tydzień, gdy zlejesz nalewkę do osobnego naczynia i dodasz do malin cukier. Porada: Do nalewki malinowej nie używam spirytusu a tylko czystą wódkę. Możesz jednak zrobić mieszankę wódki ze spirytusem. Nie dawaj jednak więcej niż 50 % spirytusu i zawsze najpierw wymieszaj wódkę ze spirytusem a dopiero po wymieszaniu obu alkoholi zalewaj nimi maliny.  Po zalaniu malin wódką zakołysz kilak razy słojem, by pęcherzyki powietrza poszły do góry a wódka spenetrowała każdy zakątek w malinach. Słoik możesz zakręcić lub zamknąć wieczko, jeśli to wek. Swoje nalewki malinowe trzymam w kuchni na blacie przy oknie. Jest to słoneczne miejsce. Słój z przyszłą nalewką malinową zostaw tak na całe siedem dni. Każdego dnia lekko zakołysz słojem. Zawsze ulecą do góry zabłąkane pęcherzyki powietrza.Na zdjęciu poniżej moja nalewka malinowa po tygodniu leżakowania na oknie. Widać, że wódka zabrała razem z sokiem piękny kolor z owoców i proces maceracji przeszedł idealnie. Maliny zaś zrobiły się znacznie jaśniejsze.Po tygodniu czystą nalewkę przelej do mniejszego słoja. Słoik zakręć i odstaw obok słoja z samymi malinami. Do dużego słoja z malinami wlej zostawione wcześniej 200 ml wódki i wsyp 400 gramów cukru.Maliny z cukrem i pozostałą wódką zamieszaj dokładnie i zamknij słoik. Słój trzymaj w tym samym miejscu co wcześniej. Warto kilka razy dziennie zamieszać całość, by cukier szybciej się rozpuścił. Zawsze trzymam taki słój dwa dni. W tym czasie cukier całkowicie powinien się już rozpuścić. Porada: Jeśli lubisz mniej słodkie nalewki, to możesz dać mniej cukru np. 300 gramów. Zamiast cukru można też użyć miód. Należy jednak pamiętać o tym, że nalewka z malin będzie miała specyficzny, miodowy posmak.  Sok oraz owoce przecedzam przez sitko do słoika z dwa dni temu zlaną nalewką. Dokładnie odciskam cały słodki sok z owoców. Ostatecznie otrzymałam łącznie 1500 ml nalewki malinowej.To jeszcze nie koniec. Po przecedzeniu resztek soku nalewka nie będzie klarowna. Aby można ją było spokojnie odłożyć do leżakowania, trzeba ją dokładnie przefiltrować z fragmentów owoców oraz innych zanieczyszczeń.Czego najlepiej użyć? Bardzo dobre do filtrowania nalewek są jednorazowe filtry przelewowe do kawy (tylko te starej generacji, ponieważ aktualnie produkuje się coraz gęstsze sploty i używanie papierowych filtrów bywa problematyczne). Sama gaza może nie być wystarczająca, chyba, że użyjesz kilku warstw gazy/tetry. Sama używam czystych ściereczek muślinowych złożonych na pół, które służą mi wyłącznie do filtracji nalewek. Ściereczki muślinowe używane są głównie w kosmetyce (oczyszczanie twarzy). Według mnie są idealne do filtrowania nalewek :) Dodam, że nie zawsze wystarczy jedna filtracja. Zanim przelejesz nalewkę do butelek i wyniesiesz ją do piwniczki, warto odstawić słój z nalewką na jeden dzień. Po tym czasie sprawdź, czy na dnie nie zebrał się osad i raz jeszcze przefiltruj nalewkę z malin.   Po prawidłowym i dokładnym przefiltrowaniu Twoja nalewka malinowa będzie idealnie klarowna. Możesz ją przelać do kilku mniejszych butelek lub słoików. Nalewka z malin powinna leżakować np. w kuchennym schowku lub piwniczce minimum sześć miesięcy.  Wiem doskonale, że nalewka z malin może powstać na wiele sposobów. Niektórzy najpierw zasypują cukrem maliny a dopiero potem dodają alkohol. Jest kilka \"szkół\" na to ile alkoholu i jak silny alkohol dodaje się do malin. Przy domowych nalewkach korzystam zazwyczaj z receptur opisanych w książce \"Praktyczna kuchnia domowa\" z 1937 roku. Na podstawie zaleceń z tej własnie książki robię moją nalewkę malinową. Po krotce warto dodać, że oprócz walorów smakowych nalewka malinowa działa rozgrzewająco, więc osoby dorosłe mogą ją dodać do herbaty z odrobiną soku z cytryny. Nalewka malinowa ma dużo kwasów organicznych. Maliny nie były poddawane obróbce termicznej, więc malinówka ma właściwości detoksykujące. Rozgrzewa organizm, więc zaczynamy się pocić. Dzięki napojowi z nalewką malinową z całą pewnością szybciej pozbędziemy się przeziębienia. Oprócz działania przeciwgorączkowego, nalewka z malin ma też właściwości przeciwzapalne, rozkurczające oraz ściągające. Niektóre Panie piją łyżkę nalewki malinowej, by złagodzić bóle menstruacyjne. Na koniec przypomnę jeszcze, że nalewka z malin nie jest gotowa do picia od razu po przefiltrowaniu. Malinówka powinna leżakować w chłodnej piwniczce przynajmniej pół roku, by osiągnęła idealny smak. Nie znaczy to oczywiście, że świeżo zrobiona nalewka z malin jest niepijalna. Możesz śmiało sprawdzić jak smakuje w początkowej fazie. Zapamiętaj jej smak i zrób kolejną próbę za pół roku :) Sprawdź też mój przepis nalewka z jeżyn.  Zapraszam!", "url": "https://aniagotuje.pl/przepis/nalewka-z-malin", "category": "lubelskie", "sub_category": "Napoje (alkoholowe i bezalkoholowe)", "phrase": "Maliniak kraśnicki – wódka malinówka"}