{"meta_description": "Ta słodka tradycja ma już kilkanaście lat. Na każdą studniówkę w publicznej szkole średniej prezydent Gdańska przekazuje okolicznościowy tort. W rozpoczętym właśnie sezonie zabaw studniówkowych będzie to w sumie ok. 500 kilogramów kremowego ciasta. Jak to wygląda w praktyce? O tym mówi nam Daniel Krzosek, właściciel gdańskiej Cukierni W-Z, która wygrała konkurs ofert na przygotowanie tortów studniówkowych jako tradycyjnego prezentu od Miasta Gdańska.", "title": "Gdańskie studniówki. Około 5 tysięcy osób skosztuje tortów zamówionych przez Miasto", "content": "Ta słodka tradycja ma już kilkanaście lat. Na każdą studniówkę w publicznej szkole średniej prezydent Gdańska przekazuje okolicznościowy tort. W rozpoczętym właśnie sezonie zabaw studniówkowych będzie to w sumie ok. 500 kilogramów kremowego ciasta. Jak to wygląda w praktyce? O tym mówi nam Daniel Krzosek, właściciel gdańskiej Cukierni W-Z, która wygrała konkurs ofert na przygotowanie tortów studniówkowych jako tradycyjnego prezentu od Miasta Gdańska. Tort na gdańską studniówkę - jak to działa Inicjatywa wyszła kilkanaście lat temu od prezydenta Pawła Adamowicza. Dziś można powiedzieć, że jest to \"świecka tradycja\". Lista publicznych szkół średnich w Gdańsku, dla których złożono zamówienie, obejmuje w tym roku 38 placówek. Jak zwykle, w ramach procedury zapytania ofertowego wybrano firmę cukierniczą, która przygotuje i dostarczy torty. W tym sezonie jest to Cukiernia W-Z, działająca od 1958 roku. - Już nie pierwszy raz, gdy na zamówienie Miasta robimy torty na studniówki - mówi Daniel Krzosek, współwłaściciel Cukierni W-Z. -Fajnie jest to wszystko wymyślone. Smak i szczegóły wykonania, to jest do indywidualnego umówienia z organizatorem studniówki. Na każdym torcie jest napis według schematu: “Studniówka 2023 - nazwa danej szkoły oraz - Prezydent Miasta Gdańska”. Tort dostarczany jest z listem od prezydent Gdańska, który jest odczytywany przez organizatorów w czasie balu studniówkowego. Jeśli prezydent Aleksandra Dulkiewicz może skorzystać z zaproszenia na bal, odczytuje taki list osobiście. To będzie studniówka w “chmurach”. Uczniowie IV LO z zaproszeniem na bal na 34. piętrze - Tort jest lżejszy, niż ciastko w kawiarni - tłumaczy Daniel Krzosek. - Jeśli bal jest na 200 osób, to przygotowujemy tort, który musi wystarczyć dla wszystkich. W praktyce przyjeżdżają zwykle dwa torty po 10 kilogramów. To najlepsze rozwiązanie pod względem logistycznym: mniejsze torty łatwiej dostarczyć na miejsce i szybciej można rozdzielić porcje - uczestnicy balu ustawiają się w dwóch kolejkach, a nie w jednej bardzo długiej. Miasto zamówiło torty o łącznej masie 500 kilogramów. Jeśli średnio porcja ma 100 gram, oznacza to, że w tym sezonie studniówkowym skosztuje ich około 5 tysięcy osób. - W dwóch szkołach studniówki już się odbyły 2 i 17 grudnia. Najbliższa została zaplanowana na 5 stycznia, a ostatnia jest wyznaczona w kalendarzu na 25 lutego - mówi Ewa Kociela z Biura Prezydenta Urzędu Miejskiego w Gdańsku. - Bale są różne, nie tylko te duże, czy nawet wielkie, ale i całkiem kameralne. Najmniejszy tort będzie ważyć około dwóch kilogramów. Do wyboru są różne smaki: śmietankowy, cytrynowy, czekoladowy... - Chodzi o to, żeby uczestnicy balu czuli, ze to naprawdę ważny dzień w ich życiu, więc i tort musi być wyjątkowy - podkreśla Daniel Krzosek. - Staramy się spełnić każde życzenie organizatorów. Jeśli ktoś chce, zrobimy też tort malinowy albo czekoladowy, z czarną porzeczką.", "url": "https://www.gdansk.pl/wiadomosci/Studniowka-z-tortem-od-Miasta-Gdanska-matury-prezydent-Dulkiewicz-liceum-technikum,a,234418", "category": "pomorskie", "sub_category": "Wyroby piekarnicze i cukiernicze", "phrase": "Tort gdański"}