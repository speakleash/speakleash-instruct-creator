{"meta_description": "Produkt wpisany na listę produktów tradycyjnych w dniu 2012-02-06 w kategorii Napoje w woj. mazowieckim.", "title": "Miodolada mazowiecka - - Portal Gov.pl", "content": "Klarowny płyn na bazie miodu z dodatkiem przypraw, ziół czy owoców. W zależności od naczynia. Butelka 0,2 l, 0,33 l lub 0,5 l. Płynna, klarowna. W stanie niewzburzonym z wyraźnym osadem z miodu. Napój orzeźwiający o zapachu i smaku miodu. Musujący lub nie – w zależności od wariantu smakowego, aromatyczny. W zależności od dodatków – miętowy, cytrynowy, imbirowy. W województwie mazowieckim, we wsi Grębków oprócz miodów syconych, wina i piwa miodowego tradycyjnie wytwarzano napoje orzeźwiające na bazie miodu pozyskanego z pasiek na tym terenie. Jak wspominają mieszkańcy wsi napoje orzeźwiające z miodem przygotowywano najczęściej latem. Nazywano je miodoladą lub oranżadą miodową. Receptura była następująca: „Naprzód należy przygotować odpowiedni rozczyn miodowy, t.j. rozrzedzić miód surowy pewną ilością wody, odpowiednią do gatunku napoju (…). Ponieważ miód w wodzie zimnej trudno się rozpuszcza, przeto najlepiej używać wody ogrzanej, wszakże nie cieplejszej jak 30oC” (T. Ciesielski, „Miodosytnictwo”, Lwów 1925). Napój gotowano w specjalnym kotle, a następnie rozlewano do butelek i przechowywano w ciemnych miejscach np. w piwnicy. „Słodką miodową wodę gotuje się przy wolnym ogniu w kotle” („Nowe udoskonalone pszczelnictwo księdza plebana Dzierżona”, N. Piekary po 1849). Każdy gospodarz miał swoją recepturę. Smak napoju zmieniał się w zależności od rodzaju użytego miodu np. gryczanego czy akacjowego. Oprócz miodu dodawano różne dodatki takie jak: soki owocowe (maliny, truskawki) albo zioła lub przyprawy – miętę, imbir, cynamon. „Utłukszy cokolwiek ziarnisto jednę muszkatową gałkę i jeden łót cynamonu (…) i dając te przyprawy do płóciennej łatki, zawiesza się one w dziurze szpontowej do beczki” („Nowe udoskonalone pszczelnictwo księdza plebana Dzierżona”, N. Piekary). Po wystudzeniu mieszaniny dodawano tzw. kis, czyli kwas mlekowy uzyskany z chleba żytniego lub żytniej mąki. Dokładnie wszystko mieszano i odstawiano na pewien czas, a następnie rozlewano do butelek. Gotowa miodolada w smaku przypomina nieco kwas chlebowy lub oranżadę z powodu zachodzącego krótkiego procesu fermentacji.", "url": "https://www.gov.pl/web/rolnictwo/miodolada-mazowiecka", "category": "mazowieckie", "sub_category": "Napoje (alkoholowe i bezalkoholowe)", "phrase": "Miodolada mazowiecka"}