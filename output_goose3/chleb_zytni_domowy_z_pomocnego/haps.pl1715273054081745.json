{"meta_description": "", "title": "Chleb razowy z keksówki - pyszny, zdrowy i domowy. Jak go zrobić? [PRZEPISY]", "content": "Chleb razowy z ziarnami czy bez nich? Na zakwasie czy na drożdżach? Z mąki razowej pszennej czy żytniej? Niezależnie od tego, jaki rodzaj chleba jest twoim ulubionym, możesz spróbować przyrządzić go samodzielnie w domu. Zrobienie tego wcale nie jest trudne, a satysfakcja z domowego wypieku – ogromna. Sprawdź, jak upiec chleb razowy i do dzieła! Uwaga! Pamiętaj, że chleb razowy to ten przygotowany z mąki pełnoziarnistej, czyli mielonej tylko raz (można kupić zarówno razową mąkę pszenną, jak i żytnią). Nie będzie tak pulchny jak zwykły chleb pszenny. Zwłaszcza chleb żytni będzie zbity i raczej nie wyrośnie – taki jego urok! Chleb razowy z keksówki na drożdżach – sposób przygotowania Przygotuj rozczyn: drożdże wsyp lub wkrusz do miseczki, dodaj łyżkę mąki, cukier i sól. Zalej wszystko ciepłą (ale nie gorącą) wodą. Wymieszaj i odstaw na 15 minut, by drożdże wyrosły. Potem do dużej miski wsyp mąkę, wlej olej, miód i rozczyn. Wszystko wymieszaj i wyrabiaj ciasto przez kilkanaście minut. Zostaw je do wyrośnięcia na co najmniej pół godziny. Po tym czasie zagnieć je ponownie z odrobiną mąki i przełóż do wysmarowanej olejem keksówki. Wstaw do piekarnika rozgrzanego do 220*C i piecz przez 10 minut. Zmniejsz temperaturę do 180*C i piecz jeszcze przez około 20 minut. Po upieczeniu przestudź. Chleb razowy z keksówki żytni na zakwasie – sposób przygotowania Mąkę wsyp do dużej miski. Dodaj zakwas, miód, olej i sól. Mieszaj wszystko ręką i jednocześnie wlewaj wodę. Ciasto wyrabiaj przez kilkanaście minut – powinno być dosyć klejące i elastyczne. Przełóż je do wysmarowanej olejem keksówki i odstaw na kilka godzin, aby wyrosło. Wtedy wstaw je do piekarnika rozgrzanego do 220*C i piecz przez 10 minut. Potem zmniejsz temperaturę do 180*C i piecz przez około 25 minut. Po upieczeniu chleb wystudź. Chleb razowy z keksówki pszenno-żytni z nasionami – sposób przygotowania Zrób rozczyn: do miski wsyp lub wkrusz drożdże, dodaj łyżkę mąki pszennej, sól i odrobinę cukru. Zalej ciepłą (niegorącą!) wodą i odstaw na 15 minut do wyrośnięcia. Po tym czasie wsyp obie mąki do miski i wymieszaj. Wlej rozczyn, olej i miód, dodaj nasiona słonecznika, dyni i siemienia lnianego. Ciasto wyrabiaj dłonią przez 10 minut. Potem odstaw je na pół godziny do wyrośnięcia. Gdy wyrośnie, włóż je do keksówki wysmarowanej olejem i wstaw do piekarnika nagrzanego do 220*C. Po 15 minutach zmniejsz temperaturę i piecz jeszcze przez 20 minut w 180*C. Potem wystudź.", "url": "https://haps.pl/Haps/7,167251,25814621,chleb-razowy-z-keksowki-pyszny-zdrowy-i-domowy-jak-go-zrobic.html", "category": "dolnośląskie", "sub_category": "Wyroby piekarnicze i cukiernicze", "phrase": "Chleb żytni domowy z Pomocnego"}