{"meta_description": "Karp nacinany „bezostny”, a właściwie filet karpia, nie jest rybą do końca pozbawioną ości. Karpia nacina się w niewielkich odstępach, aby podzielić ości na fra...", "title": "Karp nacinany: nacinanie karpia do smażenia", "content": "Karp nacinany „bezostny”, a właściwie filet karpia, nie jest rybą do końca pozbawioną ości. Karpia nacina się w niewielkich odstępach, aby podzielić ości na fragmenty, które łatwo ulegną wysmażeniu na gorącym tłuszczu. Pod wpływem wysokiej temperatury ości staną się kruche i nie będą zagrażać zadławieniem. Na początku XXI wieku znacząco spadła konsumpcja karpiowatych w Polsce. Konsumenci woleli ryby pozbawione ości. Karp oraz jego kuzyni niestety mają nie tylko duże ości odchodzące od kręgosłupa, ale dużo drobnych, haczykowatych ości, które utrudniają jedzenie tych ryb. W odpowiedz na potrzeby producentów metodę nacinania filetów rybnych z karpia wynaleźli i opatentowali technolodzy z Morskiego Instytutu Rybackiego w Gdyni. W 2005 r. Agencja Restrukturyzacji i Modernizacji Rolnictwa, w ramach Sektorowego Programu Operacyjnego „Rybołówstwo i przetwórstwo ryb 2004-2006, Działanie 4.6 - działania innowacyjne i inne”, przyznała Morskiemu Instytutowi Rybackiemu w Gdyni grant na opracowanie, wykonanie i przetestowanie prototypów maszyn do nacinania filetów rybnych. W efekcie powstały maszyny, które przecinały ości na odcinki nie dłuższe niż 3-3,5 milimetra. Jest to unikatowe rozwiązanie w skali świata, które pozwala na wyprodukowanie całych filetów karpia bez wyczuwalnych ości. W 2014 roku kompleksowy system przetwarzania karpi na „bezostne” filety otrzymał nagrodę Ministra Rolnictwa. Jeśli macie ostry nóż i wystarczająco dużo cierpliwości możecie nacinane filety przygotować samodzielnie w domu. A następnie je panierować i smażyć na rozgrzanym tłuszczu, najlepiej na maśle klarowanym.", "url": "https://beszamel.se.pl/przepisy/dania-glowne-rybne/karp-nacinany-nacinanie-karpia-do-smazenia-re-SRii-wGAp-yJ6p.html", "category": "śląskie", "sub_category": "Produkty rybołówstwa, w tym ryby", "phrase": "Złotopotocki karp smażony"}