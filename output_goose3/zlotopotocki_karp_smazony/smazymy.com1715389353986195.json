{"meta_description": "", "title": "Karp smażony - jak usmażyć karpia?", "content": "Smażony karp to jedno z dań, którego nie może zabraknąć na wigilijnym stole. Sprawdź, jak poprawnie go usmażyć. Mimo że nie należy do ulubionych ryb Polaków, karp nierozerwalnie kojarzy się ze świętami Bożego Narodzenia. Karp smażony wigilijny, podany w galarecie lub po żydowsku, zamknięty w pierogach, panierowany – pojawia się na stołach i w restauracyjnych kartach w wielu różnych odsłonach. Najpopularniejszy jest jednak smażony karp podzielony na dzwonka i obtoczony w mące. Podpowiadamy, jak go przyrządzić. Mięso karpia ma zwykle delikatnie mulisty aromat, dlatego że to ryba słodkowodna, która pływa przy dnie zbiorników wodnych. Łatwo można się go jednak pozbyć. Przed smażeniem karpia należy przez 12 godzin wymoczyć w mleku lub w wodzie z sokiem z cytryny i odrobiną cukru. Innym sposobem jest obłożenie ryby pokrojoną lub startą marchewką, selerem i cebulą. Smak warzyw powinien wyprzeć mulisty aromat i sprawić, że karp będzie smaczniejszy. Karpia, tak jak każdą rybę, należy odpowiednio przygotować do smażenia. Należy mu odciąć głowę i płetwy, usunąć wnętrzności (jeśli są), uważając na woreczek żółciowy – jeśli się rozleje, mięso może nabrać gorzkiego smaku. Następnie trzeba pozbyć się łusek, za pomocą noża lub skrobaka do ryb. Tak przygotowanego karpia najlepiej podzielić na dzwonka. Mięso należy dokładnie umyć, a następnie osuszyć ręcznikiem papierowym. Jeśli tego nie zrobimy, wilgoć z ryby dostanie się na patelnię, obniżając temperaturę oleju i sprawi, że karp będzie się dusił, zamiast smażyć. Może też mocno nasiąknąć tłuszczem. Osuszone dzwonka karpia należy oprószyć solą i pieprzem, a następnie zanurzyć w mące pszennej, strzepując jej nadmiar. Aby usmażyć karpia na patelni rozgrzewamy olej. Powinno być go na tyle dużo, żeby kawałki karpia smażyły się swobodnie – zbyt mała ilość tłuszczu sprawi, że ryba będzie się smażyć nierównomiernie, bo rozkład ciepła wokół niej będzie nierówny. Do smażenia najlepiej wykorzystać rafinowany olej rzepakowy lub słonecznikowy TOP Q, który ma neutralny smak i aromat, a przy tym dużą stabilność termiczną. Jeśli chcemy uzyskać danie o lekko maślanym aromacie, skorzystajmy z Oleju z Esencją Masła, który jest równie stabilny termicznie, ale oprócz oleju rzepakowego zawiera także płynną frakcję klarowanego masła. Olej należy rozgrzać do temperatury około 180 stopni, a następnie na patelnię włożyć rybę. Dzwonka karpia smażymy po 5-7 minut na każdej ze stron, możemy je także obracać szczypcami na boki, żeby usmażyły się w całości. Gdy karp będzie już zezłocony, a jego mięso ścięte, rybę można zdjąć z patelni. Po usmażeniu kawałki ryby należy odłożyć na ręcznik papierowy, aby pozbyć się nadmiaru tłuszczu. Smażonego karpia można podawać z cząstkami cytryny czy natką pietruszki, dobrze pasuje do niego także sos chrzanowy i świeży chleb.", "url": "https://smazymy.com/jak-usmazyc-karpia/", "category": "śląskie", "sub_category": "Produkty rybołówstwa, w tym ryby", "phrase": "Złotopotocki karp smażony"}