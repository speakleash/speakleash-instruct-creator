{"meta_description": "w dniu 2006-08-21\nkategoria Produkty rybołówstwa\nw województwie śląskim", "title": "Złotopotocki karp smażony - - Portal Gov.pl", "content": "Usmażone dzwonko karpia ma skórkę w kolorze złotobrązowym i mięso w kolorze zmąconej bieli o odcieniu żółtoróżowym. Kolor z zewnątrz złotobrązowy, mięso ma barwę zmąconej bieli o odcieniu żółtoróżowym. Skórka dzwonka karpia po usmażeniu jest chrupiąca, mięso – miękkie i soczyste. Mięso karpia jest soczyste o bardzo charakterystycznym delikatnym smaku i dyskretnym aromacie ryby. W wielu rodzinach karpia – jedną z najsmaczniejszych ryb słodkowodnych – kupuje się tylko jako produkt do przygotowywania głównego dania na kolację wigilijną. Jednak karpie można łowić cały rok (z krótką przerwą od maja do połowy czerwca – mięso ryb w tym okresie jest niesmaczne, poza tym jest to okres ochronny). Polskie tradycje hodowli i przyrządzania karpia sięgają wieku XIII. W Polsce wyhodowano jedną z najszlachetniejszych odmian tego gatunku – karpia królewskiego. Piszą o tym M. Lemnis i H. Vitry w Iskier przewodniku sztuki kulinarnej wydanym w 1976 roku.", "url": "https://www.gov.pl/web/rolnictwo/zlotopotocki-karp-smazony", "category": "śląskie", "sub_category": "Produkty rybołówstwa, w tym ryby", "phrase": "Złotopotocki karp smażony"}