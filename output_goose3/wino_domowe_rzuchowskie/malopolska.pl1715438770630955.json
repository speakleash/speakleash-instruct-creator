{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Nowe specjały na Liście Produktów Tradycyjnych » Małopolska", "content": "Członkowie Rady ds. Produktów Tradycyjnych, pod przewodnictwem wicemarszałka Wojciecha Kozaka, pozytywnie ocenili wnioski o wpis na listę wina domowego rzuchowskiego, smalcu jurajskiego gotowanego, kręciołków, kiełbasy piaszczańskiej, tuszki rysia polskiego z okolic Proszowic. Wśród zatwierdzonych przez Ministerstwo Rolnictwa i Rozwoju Wsi produktów znajduje się już 66 tradycyjnych specjałów z Małopolski, a na akceptację czekają kolejne. Wśród prezentowanych produktów znalazło się wino domowe rzuchowskie, którego produkcja sięga początku XX wieku. Lekko kwaśny smak i łagodny zapach stanowią o jego specyficznym charakterze, natomiast barwa zależy od warunków atmosferycznych, które panują w trakcie dojrzewania oraz od nasłonecznienia uprawy. Kolejny specjał pozytywnie oceniony przez Radę to smalec jurajski gotowany – jak zapewniają autorzy wniosku pamięć o jego wykonywaniu przechowywana jest od ponad stu lat. Podstawą tego smacznego smarowidła do chleba są dobrej jakości składniki, zwłaszcza mięso. Receptura i sposób przygotowania smalcu jurajskiego gotowanego była i jest przekazywana z pokolenia na pokolenie, a sam produkt nadal cieszy się ogromną popularnością. Jurajski przysmak różni się zdecydowanie od smalcu wytapianego walorami smakowymi i zdrowotnymi, gdyż jest produktem lekkostrawnym, o niższej zawartości cholesterolu. Uznanie Rady zdobyły także kręciołki, które oprócz walorów smakowych i zapachowych, zwracają uwagę swoim wyglądem. Bardzo cienki, złotawy placuszek , posypany kminkiem, zwinięty w walec powstaje dzięki zręcznemu zawijaniu ciepłego ciasta na palcu. Zaraz po wystudzeniu ciasteczka – przypominające delikatny słodki biszkopt, z lekką nutą kminku – pakuje się do pudełek wyłożonych pergaminem. Tak zabezpieczone można przechowywać nawet rok. Na Listę Produktów Tradycyjnych trafi także kiełbasa piaszczańska, wytwarzana od lat w Piaskach Wielkich oraz w sąsiednich miejscowościach. Podstawę produkcji stanowi najlepsze mięso wieprzowe ze zwierząt o wadze do 100 kg z tradycyjnego chowu. Kiełbasę wyróżnia wysoka zawartość mięsa najlepszego gatunku oraz brak konserwantów i polepszaczy smaku. Innym mięsnym specjałem, który pozytywnie oceniła Rada jest tuszka rysia polskiego z okolic Proszowic. Gołębie rasy „ryś polski” od dawna hoduje się w powiecie proszowickim, dla pozyskania wysokiej jakości mięsa ptaków. Za produkty tradycyjne uznaje się te, których wysoka jakość lub wyjątkowy smak wynika ze stosowania zwyczajowych sposobów produkcji, wykorzystywanych co najmniej od 25 lat. Podstawą rejestracji jest tradycja wytwarzania danego specjału i szczególna oraz niepowtarzalna jakość związana z historycznie ugruntowanymi przepisami, metodami produkcji i sposobami przetwarzania, które gwarantują wysoką jakość otrzymanego produktu. Pozytywnie ocenione wnioski po spotkaniu Rady zostają przesłane do Ministerstwa Rolnictwa i Rozwoju Wsi, które ostatecznie decyduje o wpisaniu na listę.", "url": "https://www.malopolska.pl/aktualnosci/samorzad/nowe-specjaly-na-liscie-produktow-tradycyjnych?size=size-bigger", "category": "małopolskie", "sub_category": "Napoje (alkoholowe i bezalkoholowe)", "phrase": "Wino domowe „rzuchowskie”"}