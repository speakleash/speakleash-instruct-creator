{"meta_description": "Suszone gruszki, śliwki i jabłka z Pruchnika trafiły na listę produktów tradycyjnych.", "title": "Suszki z Pruchnika awansowały na produkt regionalny", "content": "Smak suszonych owoców pamiętam z dzieciństwa. Przechowywane w płóciennych workach służyły przez całą zimę. Dawniej w niemal każdym gospodarstwie suszenie owoców było sposobem na ich przechowywanie – opowiada Bogdan Stanik, właściciel gospodarstwa agroturystycznego w Jodłówce koło Pruchnika. Wykorzystując tradycyjne metody przy wsparciu dzisiejszych rozwiązań technicznych sam zaczął suszyć owoce z własnego sadu. Jego produkty zaczęły zdobywać uznanie a technologię suszenia pozyskiwanego naturalnie surowca doceniło ministerstwo rolnictwa, wpisując suszone gruszki, jabłka i śliwki węgierki na listę regionalnych produktów Podkarpacia. - Są nie tylko smaczne, ale też zdrowe. Po kilkudniowym suszeniu owoce tracą większość wody. Tak ważne dla zdrowia witaminy, minerały oraz pektyny i błonnik pozostają nienaruszone – opowiada Stanik. – Spowalniają wchłanianie cukru i hamują wchłanianie cholesterolu. A suszone jabłka zalane wrzątkiem są najlepszym lekiem na gorączkę – dodaje. Dzisiaj owoce schną w suszarniach. Po czterech dniach składowania w temperaturze około 60 stopni z 10 kilogramów świeżych zostaję niewiele ponad kilogram. Produkt niczym nie różni się od tego, jaki otrzymywano dawniej po wysuszeniu owoców w chlebowych piecach.", "url": "https://nowiny24.pl/suszki-z-pruchnika-awansowaly-na-produkt-regionalny/ar/c3-10295480", "category": "podkarpackie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Suszone plasterki jabłek z Pruchnika"}