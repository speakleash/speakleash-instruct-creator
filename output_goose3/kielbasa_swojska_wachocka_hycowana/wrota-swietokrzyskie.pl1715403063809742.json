{"meta_description": ".  ]]> \n\t \n\t \n\t\t   Wpisana na Listę Produkt&oacute;w Tradycyjnych 26 lipca 2010 roku w kategorii produkty mięsne  \n &nbsp; \n &nbsp; \n \n     \n  Kiełbasa swojska wąchocka...", "title": "Kiełbasa swojska wąchocka hycowana - Tradycyjny smak - Wrota Świętokrzyskie – Portal Województwa Świętokrzyskiego", "content": "Wpisana na Listę Produktów Tradycyjnych 26 lipca 2010 roku w kategorii produkty mięsne Charakterystyka produktu    Wygląd  Z wierzchu skórka jest spieczona, lekko pomarszczona. Tworzy ją naturalne jelito wieprzowe wędzone (hycowane).     Kształt  Kiełbasę stanowią zwoje różnej długości. Na przekroju plastry zbliżone są kształtem do koła o średnicy ok.2-4 cm.    Barwa  Jasno brązowa, na przekroju widoczne jest tzw. „oczko” o barwie jasno-różowej, charakterystyczne dla wyrobów peklowanych sama solą.    Konsystencja  Konsystencja krucha, lekko zwarta .    Smak i zapach  Kiełbasę cechuje specyficzny zapach wędzenia dymem z drewna olchowo-dębowego. Smak jest intensywny i pochodzi od naturalnych przypraw, szczególnie dużej ilości czosnku .    Inne dodatkowe informacje  Wąchock to siedziba gminy, położonej w zachodniej części powiatu starachowickiego. Historia miasta jest nierozerwalnie związana z Zakonem Cystersów, którzy przybyli tu w 1179 r. i założyli opactwo, w którego sąsiedztwie rozwinęło się osiedle o charakterze targowo usługowym. Działalność ta sprawiła , że Wąchck stał sie miastem i do czasu wojen szwedzkich pełnił rolę ośrodka gospodarczego nad środkową częscia rzeki Kamiennej.  Kiełbasa swojska wąchocka hysowana wyrabiana jest w rodzinie państwa Nowaków od pokoleń, gdzie początki produkcji wędliniarskiej i rzeźniczej sięgają czasów przedwojennych. W 1932 roku. Stefan Nowak, ojciec obecnego właściciela Zakładu Wędliniarskiego, złożył przed komisją egzaminacyjną w Kielcach egzamin czeladniczy w zawodzie rzeźniczo wędliniarskim. Zdobytą wiedzę i umiejętności , posiadał od swojego ojca, który w latach przedwojennych w prowadził uboje oraz sprzedaż mięsa i wędlin w sklepie w Wąchocku przy ul. Kolejowej. Lata wojny to trudny czas w którym, w miarę możliwości, robiono uboje i proste wyroby na potrzeby rodziny i niewielkiej grupy mieszkańców Wąchocka. Dopiero w 1945 r. Stefan Nowak uzyskuje „Kartę rzemieślniczą”, zezwalającą na prowadzenie działalności rzeźniczo wędliniarskiej. Od tego roku oficjalnie datuje się początek jego firmy zajmującej się skupem, ubojem trzody i bydła z okolicznych wsi. Lata 50-te to okres zawężenia produkcji ,wyroby produkowane były wówczas dwa razy w tygodniu i sprzedawane na rynku w Wierzbniku. Wśród nich była także kiełbasa swojska którą wędzono gorącym dymem z drewna liściastego z dębu i olchy, a następnie, po wystudzeniu, ponownie umieszczano w wędzarni w celu podsuszenia, czyli hysowania. Firmę Stefana Nowaka przejął następnie jego syn, Paweł. Do dziś podstawową ofertę zakładu stanowią wyroby tradycyjne, które są znane i cenione na rynkach w Starachowicach , Skarżysku.   Kiełbasa swojska hycowanan Państwa Nowaków została w 2008 roku nagrodzona III nagrodą w kategorii „ Kiełbasa świąteczna” na konkursie w Raciborzu. Produkt uzyskał też certyfikat, potwierdzający wysoką jakość produktów do oceny w konkursie o tytuł „ Najlepszy wyrób okazjonalny – Wielkanoc 2008”.", "url": "https://www.wrota-swietokrzyskie.pl/513/-/asset_publisher/lpKh/content/kielbasa-swojska-wachocka-hycowana?redirect=https%3A%2F%2Fwww.wrota-swietokrzyskie.pl%2F513%3Fp_p_id%3D101_INSTANCE_lpKh%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa swojska wąchocka hycowana"}