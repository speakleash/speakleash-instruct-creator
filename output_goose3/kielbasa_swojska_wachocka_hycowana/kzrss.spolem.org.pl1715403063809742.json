{"meta_description": "Witamy na stronie Krajowego Związku Rewizyjnego Spółdzielni Spożywców \"Społem\". Poznaj \"Społem” największą sieć spożywczą w Polsce!", "title": "\"Społem\" Spółdzielczość Spożywców - Nagrodzono produkty \"Społem\" PSS i WSP \"Społem\" w Kielcach", "content": "W dniu 21 listopada br. podczas uroczystej gali w Kieleckim Centrum Kultury w Kielcach ogłoszono wyniki szóstej edycji konkursu \"Echa Dnia\": \"Nasze Dobre Świętokrzyskie 2013\". Wśród 21 produktów nagrodzonych godłem jakości \"Nasze Dobre Świętokrzyskie\" znalazły się m.in.: bułki drożdżowe z cynamonem ze \"Społem\" Powszechnej Spółdzielni Spożywców w Kielcach i musztarda kielecka z Wytwórczej Spółdzielni Pracy \"Społem\" w Kielcach. Sławomir Popowski, wiceprezes do spraw produkcji i gastronomii w \"Społem\" Powszechnej Spółdzielni Spożywców w Kielcach, obiecał na gali, że nagrodzonych bułek drożdżowych z cynamonem, po które ustawiają się w sklepach kolejki chętnych, będzie jeszcze więcej. Po majonezie i occie przyszedł też czas na nagrodę dla musztardy kieleckiej produkowanej przez Wytwórczą Spółdzielnię Pracy \"Społem\" w Kielcach. Na gali chwalił się nią Zbigniew Mojecki, wiceprezes do spraw handlowych kieleckiej WSP \"Społem\". – To sztandarowy produkt spółdzielni, którego nie może zabraknąć na naszych stołach – mówił wiceprezes Zbigniew Mojecki. Pozostałe produkty nagrodzone godłem jakości \"Nasze Dobre Świętokrzyskie\" to:  – Boczek z pieca z polędwiczką – WiR Szproch i Pietrusiewicz Zakłady Mięsne z Łopuszna,  – Kiełbasa swojska wąchocka hycowana – Zakład Wyrobów Wędliniarskich Paweł Nowak,  – Powidla śliwkowe węgierkowe – Gomar Pińczów z siedzibą w Pińczowie,   – Domowe dania obiadowe – Przetwórstwo Mięsa Zychowicz z Daleszyc,   – Gama ukwaszonych śmietan – Okręgowa Spółdzielnia Mleczarska we Włoszczowie,   – Masło szlachetne z Końskich – Okręgowa Spółdzielnia Mleczarska w Końskich,   – Jabłka stołowe – Refal z Łukawy,  – Dzbanek filtrujący Dafi Astra Unimax – Formaster z Kielc,   – Kolekcja porcelany New Atelier – Polskie Fabryki Porcelany \"Ćmielów\" i \"Chodzież\" w Ćmielowie,  – Okno pasywne z profili 6-komorowych – Dom-Plast Zbigniew Kopała i wspólnicy z Ostrowca Świętokrzyskiego,   – Portal Dokasacji.pl – TiK Izabela Kowalczyk z Kielc,   – Uzdrowisko Solec-Zdrój w Solcu-Zdroju,  – Baseny Mineralne Solec-Zdrój w Solcu-Zdroju,  – Miasto Sandomierz,   – Gmina i Miasto Chęciny,  – Gmina Mniów,  – Gmina Pierzchnica,  – Gmina Strawczyn,  – Gmina Waśniów. Szósta edycja konkursu \"Echa Dnia\", w którym promowano wysokiej jakości produkty i usługi oferowane przez firmy i przedsiębiorstwa z województwa świętokrzyskiego cieszyła się ogromnym zainteresowaniem. Po raz pierwszy wybierano też najprężniej działające miasta i gminy. Kapituła konkursu spośród zgłoszeń wyłoniła aż 33 produkty, usługi i samorządy, które przystąpiły do konkursu. Na uroczystej gali zdobywcom godła jakości \"Echa Dnia\" – \"Nasze Dobre Świętokrzyskie\" gratulowali redaktor naczelny \"Echa Dnia\" Stanisław Wróbel, przedstawiciele zarządu województwa i miasta oraz posłowie. Teraz na wszystkich nagrodzonych produktach i usługach pojawi się znak jakości \"Nasze Dobre Świętokrzyskie\". Będzie się nim mogło pochwalić i posługiwać przez najbliższe 2 lata aż 21 bardzo różnorodnych wyrobów, usług i samorządów.", "url": "https://kzrss.spolem.org.pl/index.php/sis-iv-2013/104-produkty-spolem-pss-i-wsp-spolem-w-kielcach-nagrodzone-godlem-jakosci-nasze-dobre-swietokrzyskie", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa swojska wąchocka hycowana"}