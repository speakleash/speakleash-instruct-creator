{"meta_description": "Czym jest hycowanie kiełbasy? - ten, oraz inne ciekawe artykuły z kategorii Technologia tylko na firmaspecjalistyczna.pl", "title": "Czym jest hycowanie kiełbasy? - firmaspecjalistyczna.pl", "content": "Każdy miłośnik sztuki kulinarnej lub tradycyjnie wyrabianych produktów spożywczych zdaje sobie sprawę, jak bardzo zróżnicowana może być jakość wytwarzanych kiełbas. Korzystając z dobrodziejstwa niskich cen w supermarketach, często natrafiamy na produkty kiełbasiane, które są zdecydowanie zbyt tłuste, sztuczne w smaku oraz źle przyprawione. Z tego powodu wiele osób wciąż uważa kiełbasy za produkt mięsny drugiej kategorii, który niekorzystnie działa na zdrowie. Prawidłowo i wykwintnie wytworzona kiełbasa może okazać się jednak prawdziwym rarytasem, który rozpływa się w ustach i nie zalega na żołądku. Przykładem tak przyrządzonego mięsa jest chociażby oryginalna kiełbasa hycowana. Od razu warto zauważyć, że termin „hycowanie” nie dotyczy całego procesu wyrabiania kiełbasy, ale jedynie końcowego etapu, mimo że często używa się tego określenia w odniesieniu do całościowego przebiegu przyrządzania mięsa. W celu uzyskania tradycyjnie przygotowanej kiełbasy, w pierwszej kolejności pekluje się mięso solą, potem rozdrabnia przy pomocy sita, a następnie dodaje pieprz oraz czosnek. Co istotne, do wyrobu kiełbasianego nie dodaje się żadnych sztucznych przypraw, które mogą zabić swojski i tradycyjny smak produktu. Przygotowane mięso wędzi się przez około dwie godziny przy pomocy gorącego dymu pochodzącego ze spalania drewna olchowo–dębowego. Pierwsze wędzenie kiełbasy to jeszcze nie koniec całego procesu. Po wystygnięciu mięsa następuje etap wspomnianego hycowania. Polega on na ponownym umieszczeniu kiełbasy w wędzarni na przynajmniej dwie godziny, Proces hycowania powoduje, że kiełbasa jest odpowiednio podsuszana i nabiera wyrazistego smaku. Kiełbasa posiada owalny przekrój, a jej długość zależy jedynie od preferencji doświadczonego wędzarza. Odpowiednio sporządzony wyrób powinien mieć jasnobrązowy kolor oraz delikatnie pomarszczoną skórkę. W przekroju mięsa widoczny jest charakterystyczny, jaśniejszy okrąg, ale nie trzeba się nim przejmować, ponieważ to naturalny rezultat peklowania mięsa samą solą. Skórka przygotowanej kiełbasy wytworzona jest z naturalnego jelita wieprzowego. Kiełbasa cechuje się wspaniałym zapachem, który natychmiast przenosi wyobraźnię do miejsca, w którym odbywa się wędzenie produktu. Smak mięsa jest bardzo wyrazisty, co wynika z użycia jedynie naturalnych, a zarazem intensywnych przypraw. Krucha i cienka kiełbasa nie przypomina tłustych wyrobów kiełbasianych, które są masowo produkowane przez duże przedsiębiorstwa mięsne. Tradycyjny wyrób kiełbasiany idealnie nadaje się na rodzinne spotkania. Wspaniale smakuje podany z dodatkiem ostrego chrzanu lub musztardy. Na polskiej „kiełbasianej” mapie zdecydowanie dał się zaznaczyć Wąchock. Miasto, które jest przedmiotem wielu dowcipów i przez niektórych wydaje się być jedynie zmyśloną krainą, to tak naprawdę autentyczne miejsce, w którym wyrabia się wyśmienitą kiełbasę swojską wąchocką hycowaną. Co bardzo ważne wyrób został zarejestrowany na prestiżowej liście oficjalnych mięsnych produktów tradycyjnych, która sporządzana jest przez Ministerstwo Rolnictwa i Rozwoju Wsi. Poza tym wyrób został nagrodzony w konkursie „Wielkanoc mięsne święta – Polska tradycja”. Kiełbasa hycowana dostępna jest w wielu sklepach z żywnością tradycyjną lub szeroko pojętymi delikatesami. Nie należy do najtańszych produktów kiełbasianych, ale jakość wytworzenia oraz niepowtarzalny smak z pewnością jest wart swojej ceny.", "url": "https://www.firmaspecjalistyczna.pl/technologia/czym-jest-hycowanie-kielbasy/", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa swojska wąchocka hycowana"}