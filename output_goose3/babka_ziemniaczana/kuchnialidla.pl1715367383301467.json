{"meta_description": "Babka ziemniaczana - poznaj najlepszy przepis. ⭐ Sprawdź składniki i instrukcje na KuchniaLidla.pl!", "title": "Babka ziemniaczana - przepis", "content": "Ziemniaki obieramy i ścieramy na tarce o drobnych oczkach lub za pomocą robota z funkcją tarcia. Odstawiamy na ok. 15 minut, a gdy oddadzą wodę, odlewamy ją. Czynność powtarzamy kilka razy, aż do uzyskania bardzo mocno odsączonej masy ziemniaczanej. Na patelni, na rozgrzanym oleju smażymy cebulę pokrojoną w kostkę. Gdy się zeszkli, dodajemy boczek i kiełbasę pokrojone w kostkę. Smażymy, aż się zarumienią. Do odsączonych ziemniaków dodajemy mąkę, jajka, przesmażony boczek i kiełbasę z cebulą oraz przyprawy: majeranek, tymianek, pieprz ziołowy, pieprz czarny i sól. Dokładnie mieszamy. Jeśli masa jest zbyt płynna, dodajemy 1 łyżkę mąki i ponownie mieszamy całość, aż do uzyskania delikatnie zwartej konsystencji. Gotową masę ziemniaczaną przekładamy do keksówki wysmarowanej masłem i oprószonej mąką. Masę wyrównujemy z wierzchu zwilżoną dłonią i oprószamy niewielką ilością bułki tartej. Babkę pieczemy ok. 1 godziny w piekarniku rozgrzanym do temperatury 200°C. Podajemy na ciepło z porcją kwaśnej śmietany. Opcjonalnie: upieczoną babkę odstawiamy do wystudzenia, kroimy w plastry i przesmażamy na patelni.", "url": "https://kuchnialidla.pl/babka-ziemniaczana", "category": "podlaskie", "sub_category": "Gotowe dania i potrawy", "phrase": "Babka ziemniaczana"}