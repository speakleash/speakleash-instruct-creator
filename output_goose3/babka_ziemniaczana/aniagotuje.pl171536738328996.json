{"meta_description": "Świetny przepis na pyszną i pachnąca babkę ziemniaczaną. To najlepsza babka ziemniaczana z kiełbasą, smalcem i skwarkami. Do tego szczypiorek i przyprawy. Babka ziemniaczana najlepsza jest po podsmażeniu.", "title": "Babka ziemniaczana", "content": "Te babkę bardzo lubię podawać odsmażaną z dodatkiem ogórków i pomidorów. Wiecie co jeszcze idealnie do niej pasuje? Domowy sos czosnkowy na zimno - przepyszne połączenie. Babka ziemniaczana pieczona z tartych na drobno ziemniaków, z dodatkiem kiełbasy, smalcu i szczypiorku. Coś pysznego zarówno na ciepło, jak i po podsmażeniu na suchej patelni. To taki swojski pomysł na obiad. Do zrobienia babki ziemniaczanej użyj formy o wymiarach minimum 22/28 cm. Do obsypania od wewnątrz formy będziesz też potrzebować około 2 łyżek bułki tartej. Warzywa ważone są przed obraniem. Po obraniu trzech kilogramów ziemniaków wyjdzie około 2200 gramów gotowych do starcia ziemniaków. W przepisie użyłam mojego domowego smalcu. To smalec ze skwarkami. Możesz też użyć zwykłego smalcu lub zakupić smalec ze skwarkami w sprawdzonym sklepie. Do zrobienia babki ziemniaczanej możesz też użyć młodych ziemniaków. Należy je jednak lekko odcisnąć z nadmiaru wody i dodać do farszu łyżkę skrobi ziemniaczanej. Mąkę pszenną w przepisie można zastąpić bułką tartą zwykłą lub bezglutenową. Babka ziemniaczana, czyli ziemniaki tarte na drobnych oczkach i pieczone z dodatkami mięsnymi, warzywnymi... lub i jedno i drugie razem. Zapach takiej upieczonej baby ziemniaczanej jest wspaniały. Świetne jest to, że tak naprawdę do masy można dodać też wiele innych tartych warzyw, a także kiełbasę zastąpić np. boczkiem. Tym razem jednak wersja podstawowa. Pyszna i aromatyczna.   Ziemniaki obierz dokładnie i zetrzyj na tarte z oczkami przeznaczonymi właśnie do tarcia ziemniaków. To takie małe okrągłe oczka. Wyobraź sobie, że w kawałku metalu robisz dziurki przy pomocy śrubokrętu gwiazdkowego i młotka - to właśnie takie oczka.. Mam męża majsterkowicza i takie skojarzenie jako pierwsze przyszło mi do głowy :)  Jeśli ziemniaki po starciu puszczą sporo wody, to możesz je lekko odcisnąć. Ja tego nie robię. Ponieważ zapiekanka ziemniaczana piecze się dość długo, to nadmiar wilgoci stopniowo wyparowuje. Do startych ziemniaków wbij dwa, średnie jajka. Dodaj też trzy łyżki mąki pszennej oraz przyprawy: po łyżeczce soli, pieprzu, cukru i słodkiej papryki. Masę wymieszaj dokładnie. Na patelni umieść smalec (u mnie smalec ze skwarkami ). Dobrej jakości kiełbaskę pokrój w kostkę i podsmażaj chwilę na patelni razem ze smalcem. Moja kiełbaska była tylko lekko podpieczona, ale swoją możesz podsmażyć dłużej i na rumiano.. jak wolisz. Szczypior posiekaj i dodaj do masy ziemniaczanej razem z podsmażonym smalcem z kiełbasą.Całą masę pod babkę ziemniaczaną wymieszaj już tylko łyżką. Formę do pieczenia wysmaruj resztkami tłuszczu i obsyp bułką tartą. Ja użyłam formy ceramicznej o wymiarach 22/28 cm i cała masą zmieściła mi się idealnie. Masę ziemniaczaną wyłóż do formy i wyrównaj powierzchnię. Na górę możesz wyłożyć też trochę świeżych ziół: tymianek, pietruszka, majeranek lub oregano. Przygotowaną do pieczenia formę z masą umieść na środkowej, lub o poziom niższej półce w piekarniku nagrzanym do 200 stopni. Wybierz opcję pieczenia góra/dół. Babkę ziemniaczaną piecz pełną godzinę i pięćdziesiąt minut. Góra babki powinna się ładnie zarumienić. Jeśli w trakcie pieczenia babka za bardzo się podpieka, to znaczy że forma znajduje się za blisko górnej grzałki i trzeba przenieść formę na niższą półkę oraz zmniejszyć moc piekarnika.   Babka ziemniaczana po upieczeniu ma w środku miękką konsystencję. Można jeść taką babkę na ciepło lub odstawić ją do przestudzenia, a następnie do lodówki, do całkowitego schłodzenia. Po schłodzeniu babkę łatwiej się kroi. Swoją babkę pokroiłam w kwadraty, które przed podaniem obsmażyłam z każdej strony na suchej patelni.", "url": "https://aniagotuje.pl/przepis/babka-ziemniaczana", "category": "podlaskie", "sub_category": "Gotowe dania i potrawy", "phrase": "Babka ziemniaczana"}