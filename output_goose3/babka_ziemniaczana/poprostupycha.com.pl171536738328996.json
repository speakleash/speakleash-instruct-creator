{"meta_description": "Babka ziemniaczana to prosta zapiekanka idealna na obiad czy kolację. Ta zapiekanka ziemniaczana z boczkiem jest bardzo smaczna.", "title": "Babka ziemniaczana", "content": "Domowa babka ziemniaczana z boczkiem i kiełbasą to pomysł na prosty, dość tani i bardzo sycący obiad. Na ciepło wraz z domowym sosem czosnkowym smakuje naprawdę pysznie. Zapiekanka ziemniaczana fajnie się kroi już po lekkim przestygnięciu. Masę ziemniaczaną przygotowuję bardzo podobnie jak do placków ziemniaczanych. Ziemniaki trzeba zetrzeć na tarce o okrągłych oczkach lub przepuścić przez maszynkę do mięsa (wraz z cebulą i czosnkiem). Ważne jest, aby ziemniaki odcisnąć z nadmiaru wody, ponieważ w innym przypadku po upieczeniu zrobi się taka ciapa (chociaż pyszna ciapa, tylko trzeba będzie nakładać ją łyżką na talerze). Do babki ziemniaczanej najczęściej dodaję podsmażoną kiełbasę, boczek i cebulę. Do tego świeże zioła np. rozmaryn lub natkę pietruszki. Niektórzy dodają szczypiorek lub koperek, ale taka wersja mi nie przypadła do gustu. Koniecznie ją wypróbuj! Czy do babki można użyć młodych ziemniaków? Tak, do przygotowania babki ziemniaczanej, można użyć młodych ziemniaków. Trzeba jednak pamiętać, że mają w sobie więcej wody niż normalne ziemniaki, dlatego należy odcisnąć z nich jej nadmiar i dodać do masy ziemniaczanej 1 łyżkę skrobi ziemniaczanej.", "url": "https://poprostupycha.com.pl/przepis/babka-ziemniaczana/", "category": "podlaskie", "sub_category": "Gotowe dania i potrawy", "phrase": "Babka ziemniaczana"}