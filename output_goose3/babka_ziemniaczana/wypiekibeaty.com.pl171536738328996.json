{"meta_description": "Smaczna babka ziemniaczana. Prosta i smaczna tradycyjna babka ziemniaczana z boczkiem, cebulą i kiełbasą. Pyszna domowa babka ziemniaczana. Musisz spróbować!", "title": "Tradycyjna polska babka ziemniaczana z cebulką i boczkiem! Przepyszna na obiad!", "content": "Przepis na babkę ziemniaczaną z boczkiem i kiełbasą Babka ziemniaczana, to danie które robiły nasze babcie :) Mówimy tu o babce, chociaż nie jest to słodki wypiek, a wręcz przeciwnie! To ziemniaczana zapiekanka z tartych ziemniaków, najczęściej z dodatkiem podsmażonej cebuli, boczku i kiełbasy. Taka babka z ziemniaków to świetny i bardzo pożywny obiad. Jeśli zrezygnujecie z boczku i kiełbaski otrzymacie pyszny wegetariański obiad. Spróbujcie koniecznie! Zobacz mój przepis ze zdjęciami i filmem z przygotowania i przygotuj pyszną i pożywną babkę ziemniaczaną, którą zachwycisz swoją rodzinę :) Ja ją uwielbiałam, ale jakoś nigdy nie bardzo miałam czas, aby przygotować ją w dorosłym życiu (robiłam ją wcześniej tylko raz). Jednak ostatnio poczułam na nią wielką ochotę, którą dodatkowo rozpaliła babka ziemniaczana z dynią, którą jadłam w czeskiej restauracji. Zaraziłam męża pomysłem i przygotowaliśmy sobie na obiad taką tradycyjną babkę. Dla mnie taka babka z ziemniaków musi mieć dużo podsmażonego boczku i drobno pokrojonej kiełbaski, więc naprawdę ich nie brakowało :) Ziemniaki przygotuj jak na placki ziemniaczane – obierz i zetrzyj na tarce, odciśnij nadmiar wody. W trakcie wydziela się z ziemniaków sporo wody, więc trzeba je odsączyć z niej. Ja je ścieram robotem na tarce z okrągłymi otworkami z ostrymi krawędziami. To powoduje, że ziemniaki wyglądają trochę jakby były przemielone, a nie są w formie wiórek. Razem z ziemniakami ścieram na tej samej tarce cebulę. Nie jest to najfajniejsza część, bo oczy nieźle dostają ;) Jeśli więc tracie cebuli bardzo wam przeszkadza, to możecie ją drobno pokroić i podsmażyć na patelni dopiero wtedy dodać ją do ziemniaków. Podsmażam wszystko oddzielnie na rozgrzanej patelni, lekko studzę i następnie i dodaję do ziemniaków. Całość mieszam i doprawiam. Przekładam do foremki, bądź foremek do pieczenia i wstawiam do piekarnika. Babkę ziemniaczaną piecz przez około godzinę – jeśli jest bardzo wysoka to wydłuż czas pieczenia! Podawaj ją na gorąco – zaraz po upieczeniu. Wtedy masa ziemniaczana może być jeszcze lekko miękka. Gdy babka zupełnie wystygnie masa zgęstnieje i wtedy fajnie będzie się nadawać do podsmażania. Najlepiej pokroić ją na grube plastry i podać z odrobiną kwaśnej śmietany. Możecie też zrobić do niej skwarki albo trochę podsmażonej cebulki z kiełbasą. Na drugi dzień możesz ją pokroić w plastry i podsmażyć na patelni :) Moja babka wyszła przepyszna – szczególnie gdy ją podsmażyłam ;) Taka babka z ziemniaków może stanowić samodzielne danie obiadowe, albo być jego składnikiem – świetnie się sprawdzi jako dodatek do np. gulaszu i mięs w sosie :) Podaję wam porcję na dwie foremki keksowe o długości 21 cm (albo na formę kwadratową o wielkości około 22/22). Mam nadzieję, że taka babka ziemniaczana z boczkiem wam zasmakuje i będziecie korzystać z przepisu. Zapraszam również do wypróbowania innych przepisów na dania obiadowe. Myślę, że każdy znajdzie tu coś dla siebie – są tu szybkie przepisy na obiad w 30 minut i takie, które wymagają więcej czasu, więc będą świetne na weekendowe gotowanie :) A tu poniżej moje pierwsze zdjęcia babki ziemniaczanej z 2015 roku.", "url": "https://wypiekibeaty.com.pl/babka-ziemniaczana/", "category": "podlaskie", "sub_category": "Gotowe dania i potrawy", "phrase": "Babka ziemniaczana"}