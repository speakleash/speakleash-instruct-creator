{"meta_description": "Zajadają się nią Francuzi, Włosi i Chorwaci. W Polsce szynka w cieście nie cieszy się specjalną popularnością. Na pewno zasługuje na większe zainteresowanie, ponieważ odpowiednio przyrządzona zaspokoi gust", "title": "Szynka w cieście – przysmak na stół wielkanocny", "content": "Zajadają się nią Francuzi, Włosi i Chorwaci. W Polsce szynka w cieście nie cieszy się specjalną popularnością. Na pewno zasługuje na większe zainteresowanie, ponieważ odpowiednio przyrządzona zaspokoi gust nawet najwybredniejszych smakoszy, a jej przygotowanie nie jest specjalnie trudne. Dziś już trudno jednoznacznie ustalić, gdzie narodziła się receptura tego specjału. Za swoje narodowe danie często uznają go Francuzi, ale również Włosi przekonują, że to oni jako pierwsi wpadli na pomysł, by zapiec kawał mięsa otulony rodzajem ciasta chlebowego. Podobny przysmak doskonale znają Chorwaci, którzy serwują go zwykle z okazji ważnych uroczystości, stanowi jedno z obowiązkowych dań na stole wielkanocnym. Szynkę w cieście przyrządzają także Niemcy czy Czesi. W Polsce jej popularność zależy od regionu. Potrawę najczęściej przygotowuje się na Śląsku, w Wielkopolsce czy Pomorzu. W 2008 r. trafiła nawet na opracowywaną przez ministerstwo rolnictwa listę produktów tradycyjnych województwa pomorskiego. \"Kawałek szynki przykryty płachtą z ciasta i zapieczony (…), po zdjęciu okrywy z ciasta mięso jest rumiane i soczyste\" – czytamy w opisie specjału, którego receptura przekazywana jest z pokolenia na pokolenie. W innych częściach Polski szynkę w cieście przyrządza się bardzo rzadko. Może czas to zmienić? Potrawa na pewno stanie się przebojem na wielkanocnym stole. Kluczowe znaczenie dla naszego sukcesu kulinarnego jest zdobycie około 2-kilogramowej porcji szynki wieprzowej pochodzącej z pewnego źródła. Nie obawiajmy się wieprzowiny. Warto pamiętać, że jakość oferowanego w naszych sklepach mięsa znacznie się poprawiła w ostatnich latach. Dzięki rewolucji w sposobie hodowli świń szynka, uchodząca niegdyś za produkt tłusty i niezbyt zdrowy, stała się mniej kaloryczna nawet od drobiu – 100 g dostarcza około 120 kalorii (w latach 90. ten wskaźnik był ponad dwukrotnie wyższy). Wykazuje też niższe stężenie \"złego\" cholesterolu LDL. Wieprzowina jest bogatym źródłem wartościowych białek oraz wszystkich potrzebnych człowiekowi aminokwasów egzogennych, i to skumulowanych w optymalnych proporcjach. W porównaniu z mięsem wołowym wyróżnia się korzystniejszym profilem kwasów tłuszczowych – niższą zawartością kwasów nasyconych i znacznie wyższą wielonienasyconych. Szynka wieprzowa dostarcza niewiele sodu, co w połączeniu z wysoką zawartością cennego potasu przemawia za zasadnością jej stosowania w diecie osób borykających się z podwyższonym ciśnieniem tętniczym. Wieprzowina jest też skarbnicą łatwo przyswajalnego żelaza oraz witaminy E, jednego z najsilniejszych przeciwutleniaczy powstrzymującego m.in. procesy starzenia organizmu (nieprzypadkowo bywa nazywana \"witaminą młodości\"). Szynka w cieście – jak to zrobić Przygotowanie potrawy jest bardzo proste, należy je jednak rozpocząć kilka dni wcześniej, gdyż szynkę należy odpowiednio zamarynować. W najbardziej popularnej wersji przepisu zanurza się ją w wodzie (1,5 litra) zagotowanej z solą i pieprzem, ewentualnie także saletrą (1-2 łyżkami), czosnkiem (3-4 ząbkami), kilkoma ziarnami ziela angielskiego i listkami laurowymi. W takiej marynacie powinna spędzić 3-5 dni. Po tym czasie przystępujemy do właściwego przyrządzania przysmaku. Zapeklowaną szynkę możemy otulić różnymi rodzajami ciasta. W tradycyjnych przepisach przygotowuje się je po prostu z mąki (np. razowej) i smalcu wieprzowego, najlepiej wcześniej stopionego. Dokładnie wyrabiamy masę z kilograma mąki i 400 g tłuszczu, doprawiamy solą i rozwałkowujemy na placek o grubości ok. centymetra. Pyszną wersją tej potrawy jest szynka w cieście chlebowym. Jak je przygotować? Istnieje wiele receptur. Pyszną osłonkę do szynki uzyskamy z 40 g drożdży, które mieszamy z łyżeczką miodu i… jasnym piwem (0,3 l), które powinno mieć temperaturę pokojową. Dodajemy po 200 g mąki pszennej i żytniej oraz łyżkę soli, dokładnie wyrabiamy. Ciasto przykrywamy czystą ściereczką i odstawiamy do wyrośnięcia na pół godziny. Następnie znów zagniatamy, rozwałkowujemy, po czym owijamy zamarynowaną wcześniej i podsmażoną szynkę. Wkładamy do piekarnika nagrzanego do 200 st., pieczemy około 1-1,5 godziny. Do przyrządzenia potrawy możemy też wykorzystać ciasto francuskie. Jednak wtedy należy wcześniej upiec szynkę w piekarniku, a dopiero później zawinąć mięso w ciasto, posmarować je roztrzepanym jajkiem, posypać sezamem i jeszcze raz włożyć do piekarnika (200 st.) na około 20 minut.", "url": "https://kuchnia.wp.pl/szynka-w-ciescie-przysmak-na-stol-wielkanocny-6497618117589121a", "category": "pomorskie", "sub_category": "Mięso świeże oraz produkty mięsne", "phrase": "Szynka w cieście"}