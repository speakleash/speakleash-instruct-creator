{"meta_description": "Produkt wpisany na listę produktów tradycyjnych w dniu 2012-09-21\nW kategorii Produkty mięsne\nw województwie śląskim", "title": "Kiełbasa porębska - - Portal Gov.pl", "content": "Jelito wieprzowe odkręcane w odcinkach 30-35 cm, lekko pomarszczone, z widocznymi kawałkami mięsa i tłuszczu pod skórą. Pojedynczy wianek kiełbasy o długości około 40-50 cm, wadze około 25 dkg i średnicy na przekroju 25-32 mm. Charakterystyczna żółto-złocista, w przekroju od różowej do czerwonej. Barwa tłuszczu biała z odcieniem różowym. Dość ścisła, ale krucha i łatwo łamliwa. Przy łamaniu kiełbasy słychać charakterystyczny trzask. Poręba koło Zawiercia to dawniej wieś, a obecnie miasto o tradycjach kuźniczych. Okoliczne bujne lasy, złoża węgla brunatnego i rud żelaza sprzyjały rozwojowi przemysłu. Mieszkańcy Poręby w okresie PRL-u reprezentowali grupę tzw. chłoporobotników, większość z nich oprócz pracy w fabryce zajmowała się uprawą roli. Niemal w każdej zagrodzie chowano trzodę chlewną. „Na targu kupowaliśmy małe wieprzki, chowało się aż urosły (…)” (Wywiad etnograficzny przeprowadzony z mieszkańcami Poręby). Najczęściej przy świniobiciu uczestniczyli domownicy i rzeźnik, a z pozyskanego mięsa masarze wyrabiali różne wyroby.", "url": "https://www.gov.pl/web/rolnictwo/kielbasa-porebska", "category": "śląskie", "sub_category": "Mięso świeże oraz produkty mięsne", "phrase": "Kiełbasa Porębska"}