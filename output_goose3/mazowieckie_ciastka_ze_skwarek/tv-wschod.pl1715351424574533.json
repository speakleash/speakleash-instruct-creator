{"meta_description": "Mazowiecki Ośrodek Doradztwa Rolniczego we współpracy z Miastem Siedlce serdecznie zapraszają na imprezę promocyjno-targową \"WIOSNA NA POLU I W OGRODZ...", "title": "Wiosna na polu i w ogrodzie / NASZ PATRONAT", "content": "19 kwietnia br. w siedzibie Mazowieckiego Ośrodka Doradztwa Rolniczego Oddział w Siedlcach, przy ul. Kazimierzowskiej 21, odbędzie się już po raz dziewiąty impreza promocyjno-targowa „IX WIOSNA NA POLU I W OGRODZIE”. Podczas jej trwania można będzie podziwiać i zakupić, m.in. rośliny rabatowe, kwiaty doniczkowe, zioła, byliny, krzewy i drzewka ozdobne, drzewa owocowe, nasiona i urządzenia do ogrodów oraz uzyskać wiele cennych i fachowych porad dotyczących uprawy roślin. Prezentowane będą również produkty wschodniego Mazowsza, które zostały wpisane na Listę Produktów Tradycyjnych (między innymi: sójki mazowieckie, szlachcice, golonka z grzybami leśnymi, placki ziemniaczane pieczone na blasze, kornickie jaja faszerowane, nadbużański chleb wiejski na zakwasie, różnorodne wędliny tradycyjne, mazowieckie ciastka ze skwarek oraz tradycyjne napoje). Swoją ofertę przedstawią gospodarstwa agroturystyczne, zagrody edukacyjne, gospodarstwa ekologiczne oraz firmy i instytucje pracujące na rzecz rolnictwa. Niedzielną wystawę uświetnią występami lokalne zespoły artystyczne i ludowe. Dla zwiedzających przeprowadzone będą dwa quizy z nagrodami. Pierwszy „Wiosenne porządki zacznij od segregacji” - będzie dotyczył wiedzy z zakresu ochrony środowiska, a drugi „Wiosna w kwiatach” - będzie wymagał podstawowej wiedzy z zakresu ogrodnictwa. Organizatorem imprezy jest Mazowiecki Ośrodek Doradztwa Rolniczego Oddział Siedlce we współpracy z Miastem Siedlce. Serdecznie zapraszamy!", "url": "https://www.tv-wschod.pl/artykul/1679,wiosna-na-polu-i-w-ogrodzie-nasz-patronat", "category": "mazowieckie", "sub_category": "Wyroby piekarnicze i cukiernicze", "phrase": "Mazowieckie ciastka ze skwarek"}