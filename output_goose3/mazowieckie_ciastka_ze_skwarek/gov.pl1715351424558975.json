{"meta_description": "Produkt wpisany na listę produktów tradycyjnych w dniu 2013-08-26\nW kategorii Wyroby piekarnicze i cukiernicze\nW województwie woj. mazowieckim", "title": "Mazowieckie ciastka ze skwarek - - Portal Gov.pl", "content": "Mazowieckie ciastka ze skwarek to bardzo kruche i delikatne, dobrze wypieczone ciastka, w kształcie prostokąta, na wierzchu pokarbowane. Ciastka ze skwarek wypiekane były przeważnie z racji świniobicia odbywającego się w gospodarstwie. Dzięki tradycyjnemu żywieniu świń słonina była bardzo gruba, a wytapiane z niej skwarki służyły w kuchni jako ważny produkt do kraszenia potraw, smarowania chleba i oczywiście do przyrządzania ciastek. Do przygotowania ciastek potrzebne są skwarki ze świeżej słoniny, cukier, jajka, mąka z dodatkiem wanilii. „Do przesianej mąki dodać przepuszczone przez maszynkę skwarki (drobne sitko), żółtka, proszek do pieczenia, cukier, mleko, zapach. Zagnieść ciasto, schłodzić, rozwałkować plaski, wykrawać foremką ciastka, pokłuć widelcem i ułożyć na wysmarowanej tłuszczem blasze, piec na złoty kolor” („Gromada – rolnik polski” nr 22, 1983). Dawniej formowano je poprzez wałkowanie ciasta i wycinanie okrągłą foremką krążków oraz półksiężyców. Z biegiem czasu do formowania zaczęto używać maszynki do mięsa z odpowiednią foremką do robienia ciastek. Od niepamiętnych czasów ciastka były wypiekane z racji różnych świąt rodzinnych i ważniejszych świąt kościelnych. Ponadto mazowieckie ciastka ze skwarek wielokrotnie prezentowane były na wydarzeniach wystawienniczo-targowych, festynach, festiwalach i konkursach kulinarnych o zasięgu wojewódzkim, powiatowym i gminnym.", "url": "https://www.gov.pl/web/rolnictwo/mazowieckie-ciastka-ze-skwarek", "category": "mazowieckie", "sub_category": "Wyroby piekarnicze i cukiernicze", "phrase": "Mazowieckie ciastka ze skwarek"}