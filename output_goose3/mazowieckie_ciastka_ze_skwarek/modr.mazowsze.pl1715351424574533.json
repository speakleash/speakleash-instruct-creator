{"meta_description": "", "title": "W Siedlcach zaczęła się wiosna", "content": "W niedzielę 19 kwietnia br. w siedzibie MODR Oddział Siedlce przy ul. Kazimierzowskiej 21 odbyła się impreza promocyjno-handlowa „IX Wiosna na Polu i w Ogrodzie”. Jak co roku jej organizatorem był Mazowiecki Ośrodek Doradztwa Rolniczego Oddział Siedlce współpracujący z Miastem Siedlce. Goście imprezy, których powitali Andrzej Kamasa – dyrektor Mazowieckiego Ośrodka Doradztwa Rolniczego oraz Marek Niewęgłowski – dyrektor MODR Oddział Siedlce, mogli skorzystać z oferty 70. wystawców. Ich stoiska zajęły w tym roku ponad 700m2 powierzchni. Podczas oficjalnego otwarcia imprezy Andrzej Kamasa dyrektor MODR Warszawa wspomniał o niedawnej wspólnej inicjatywie – założonym razem z Uniwersytetem Przyrodniczo-Humanistycznym w Siedlcach Klastrze Spożywczym mającym na celu wspieranie innowacyjności mazowieckiego rolnictwa. Marek Niewęgłowski dyrektor MODR Oddział Siedlce zaznaczył, że impreza odbywa się m.in.: dzięki dofinansowaniu w ramach Planu Działania Sekretariatu Regionalnego Krajowej Sieci Obszarów Wiejskich (KSOW) w województwie mazowieckim na lata 2014-2015. Jak powiedział: „Środki finansowe w ramach KSOW w dużym stopniu wspierają działania MODR, takie jak konferencje, konkursy i imprezy promocyjne, podczas których prezentujemy i promujemy, m.in. produkty tradycyjne Mazowsza.” Obaj dyrektorzy zaprosili gości do odwiedzenia stoisk wystawców, a rolników do korzystania z usług doradczych z zakresu PROW na lata 2014-2020 i wypełniania wniosków o dopłaty bezpośrednie. Podczas IX Wiosny na Polu i w Ogrodzie swoje oferty handlowe przedstawiły firmy ogrodnicze oraz działające na rzecz rolnictwa. Zwiedzających interesowały głównie zakupy sadzonek, nawozów i środków ochrony roślin. Na rolników czekali przy stoiskach MODR pracownicy Oddziału Siedlce służący im fachową radą. Każdy mógł też nabyć wiele atrakcyjnych wydawnictw MODR dotyczących upraw rolniczych, hodowli i ogrodnictwa. W obszernym namiocie prezentowana była oferta rękodzieła ludowego oraz gospodarstw ekologicznych i agroturystycznych - można było porozmawiać z rolnikami prowadzącymi tego typu działalność. Natomiast w sali konferencyjnej przygotowano ekspozycję ponad dwudziestu produktów ze wschodniego Mazowsza wpisanych na Listę Produktów Tradycyjnych, m.in.: sójki mazowieckie, pierogi szlachcice, golonkę z grzybami, placki ziemniaczane pieczone na blasze, kornickie jaja faszerowane, chleb nadbużański na zakwasie, wędliny tradycyjne, mazowieckie ciastka ze skwarek oraz tradycyjne napoje Dla zwiedzających zorganizowano dwa quizy. Pierwszy - Wiosna w kwiatach - dotyczący ogrodnictwa,przygotowały specjalistki z Zespołu Gospodarstwa Wiejskiego i Agroturystyki MODR Oddział Siedlce. Drugi - Wiosenne porządki - zacznij od segregacji - dotyczący ochrony środowiska, przygotowały specjalistki z Zespołu Systemów Produkcji Rolnej, Standardów Jakościowych i Doświadczalnictwa MODR Oddział Siedlce. Osoby udzielające prawidłowych odpowiedzi otrzymały nagrody książkowe ufundowane przez MODR i drobne upominki od sponsorów. Imprezę uświetniły występy artystyczne: Kapeli Ludowej „CHODOWIACY”, Zespołu Ludowego „KRZYMOSZOWIANKI” ze wsi Krzymosze, Zespołu Wokalnego „RADOŚĆ” z Radomyśli, Zespołu Śpiewaczego „ALEBABKI” z miejscowości Pruszyn-Pieńki oraz Mieczysława Borkowskiego znanego jako „Podlaski Janko Muzykant”. Swoją obecnością zaszczycili naszą imprezę posłowie RP Stanisława Prządka i Krzysztof Borkowski, prof. dr hab. Tamara Zacharuk - rektor Uniwersytetu Przyrodniczo-Humanistycznego w Siedlcach, prof. dr hab. Kazimierz Jankowski prorektor UP-H, Barbara Biesiada-Drzazga prodziekan Wydziału Przyrodniczego UP-H oraz dr Bożena Piechowicz rektor Collegium Mazovia Innowacyjna Szkoła Wyższa w Warszawie. Za udział w imprezie dziękujemy również przedstawicielom władz samorządowych. Gościliśmy również delegację z Bułgarii, z Sofijskiego Uniwersytetu im. Świętego Klemensa z Ohrydy. Centrum Kultury i Sztuki im. Andrzeja Meżeryckiego Scena Teatralna Miasta Siedlce, Miejski Ośrodek Kultury w Siedlcach, Sieć Sklepów Topaz. Projekt współfinansowany ze środków Unii Europejskiej w ramach Pomocy Technicznej Programu Rozwoju Obszarów Wiejskich na lata 2007-2013", "url": "https://modr.mazowsze.pl/imprezy-i-konkursy/relacje-2015/1510-w-siedlcach-zaczela-sie-wiosna", "category": "mazowieckie", "sub_category": "Wyroby piekarnicze i cukiernicze", "phrase": "Mazowieckie ciastka ze skwarek"}