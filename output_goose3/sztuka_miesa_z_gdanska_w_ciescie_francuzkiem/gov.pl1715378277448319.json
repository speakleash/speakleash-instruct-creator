{"meta_description": "Produkt wpisany na listę produktów tradycyjnych w dniu 2008-12-18\nW kategorii Gotowe dania i potrawy\nW województwie woj. pomorskim", "title": "Sztuka mięsa z Gdańska w cieście francuzkiem - - Portal Gov.pl", "content": "Barwa zewnętrzna i wewnętrzna jest koloru od jasno złocistego do złocistego. Przepis na sztukę mięsa z Gdańska w cieście francuzkiem podaje N. Bojarska w swojej książce „Dobra wieść niosą jeść” z 1979 roku: „Weź mięsa ile ci potrzeba z krzyżowej albo zrazowej części, uduś w jarzynach naszpikowane gęsto słoniną aby było miękkie; poczem zrób sobie do niego beszamel następującym sposobem: Zrobiwszy z dosyć sporego kawałka masła rumianą zaprażkę, rozprowadź ją na gęsto tym smakiem, w którym się mięso dusiło, potem daj w to dużą garść chrzanu tartego, nakraj kwaśnych ogórków albo korniszonów dość sporo, dodaj garstkę całych kaparów, ząbek czosnku, pół kwarty śmietany, octu i cukru tyle, aby było słodko-kwaskowate, osól, wsyp gałki muszkatołowej tartej; to wszystko razem wymieszaj i zagotuj na ogniu, poczem zdejm z ognia, wbij w to 4 do 5 żółtek surowych, postaw aby ci wychłódło i zgęstniało. Tymczasem wyłóż sobie rądel wałkowanem ciastem francuzkiem w jednej sztuce, skraj to mięso w ładne zrazy i układaj je warstwami w rądel na to ciasto. Każdą warstwę zlewaj powyższym beszamelem, aż wszystko zmieścisz, poczem zasklep to z wierzchu znowu ciastem, wsadź w gorący piec na godzinę przed wydaniem. Gdy gotowe, wywróć na półmisek, wytnij ciasto z wierzchu tak, aby na cal w koło rąbek został, ubierz rzeżuchą, zalej cokolwiek rumianym sosem i wydaj na stół”.", "url": "https://www.gov.pl/web/rolnictwo/sztuka-miesa-z-gdanska-w-ciescie-francuzkiem", "category": "pomorskie", "sub_category": "Gotowe dania i potrawy", "phrase": "Sztuka mięsa z Gdańska w cieście francuzkiem"}