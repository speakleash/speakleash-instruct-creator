{"meta_description": "Przepis na rozgrzewające i popularne w okresie zimowym grzane wino. Grzaniec z dodatkiem aromatycznych przypraw goździków, anyżu i skórki z cytrusów.", "title": "Grzaniec - przepis - Tapenda.pl", "content": "Tradycja picia grzanego wina z aromatycznymi przyprawami jest popularna w całej Europie, a szczególnie w krajach, gdzie zimy bywają mroźne. W Skandynawii grzane wino to popularny Glögg, w alpejskich miasteczkach to Vin Brulé. W Niemczech grzane wino określane jest nazwą Glühwein, a we Francji to Vin Chaud. Konsumpcja grzańca wzrasta szczególnie w okresie od początku adwentu do końca karnawału; grzane wino jest atrakcją świątecznych jarmarków, rozgrzewa podczas kuligów, umila mroźne domowe wieczory. W Polsce najstarsze receptury na grzane wino pochodzą z XVI w, sporządzone zostały przez lekarza- zielarza Marcina z Urzędowa w Małopolsce. Grzaniec, bo taką nazwę regionalną zyskało w Polsce grzane wino, zalecane było przez doktora Marcina na rozgrzewkę i dla zapobiegania przeziębieniu. Należy jednak wiedzieć, że Marcin z Urzędowa studiował w północnych Włoszech, co tłumaczy źródło pochodzenia grzańca w Polsce. Nie ma określonego składu przypraw dla przygotowania grzańca. Najbardziej popularne to goździki, laski cynamonu, imbir, gwiazdki anyżu, wanilia oraz skórki cytrusów. Tradycyjna polska receptura zaleca dodawać suszone owoce porzeczki, malin, aronii oraz miód. Przede wszystkim musimy pamiętać, że cytrusy pokryte są środkami konserwującymi, jeśli wykorzystujecie skórki cytrusów w swoich przepisach pamiętajcie, aby sparzyć je wrzątkiem przynajmniej dwukrotnie. To samo dotyczy również tego przepisu. Oddzielcie albedo ( biała skóra cytrusów) od aromatycznej skórki owocu (1) (2). Do garnka, w którym będziecie przygotowywać grzańca dodajcie cukier, względnie miód (3). Ilość tych składników jest tak naprawdę uzależniona od osobistych upodobań do słodyczy oraz rodzaju wina. Następnie dodajcie do cukru pozyskane skórki z cytrusów (4), laski cynamonu (5) oraz gwiazdki anyżu i goździki (6) Teraz nalejcie do garnka wino (7) i rozpocznijcie podgrzewanie do temperatury 60-70 stopni (8). Ciepłe wino rozlejcie do naczyń, które podtrzymują wysoką temperaturę. Mogą to być kamionkowe lub gliniane kubki albo kubeczki żaroodporne (9).     Jeśli przepis Ci się spodobał, podziel się nim korzystając z przycisków na dole strony. Dziękuję", "url": "https://www.tapenda.pl/przepis/Grzaniec/542/", "category": "lubelskie", "sub_category": "Napoje (alkoholowe i bezalkoholowe)", "phrase": "Grzaniec Marcina z Urzędowa"}