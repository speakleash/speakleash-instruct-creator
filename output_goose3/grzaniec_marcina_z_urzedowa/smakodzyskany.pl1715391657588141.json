{"meta_description": "", "title": "Grzane białe wino z pieczoną gruszką – Smak Odzyskany", "content": "Po śliwowicy kolejny przepis na trunek który poprawia nastrój 😉 Grzane białe wino z pieczoną gruszką. Od czasów średniowiecznych grzaniec stosowany był w celach leczniczych, a także poza polewką piwną, towarzyszył jako nieodłączny element podczas zimowych kuligów. Na ziemiach polskich historia tego trunku została zapoczątkowana prawdopodobnie przez polskiego botanika i zielarza Marcina z Urzędowa. Jako jeden z pierwszych napisał w latach 1543–1553 ilustrowaną encyklopedię z zakresu botaniki i medycyny „Herbarz Polski…”, który został wydany po raz pierwszy 22 lata po śmierci autora, a 42 lata po jego napisaniu. Marcin z Urzędowa przedstawił w nim ponad 600 opisów roślin i pozyskiwane z nich lekarstwa oraz zawarł wiadomości o zwierzętach. Opisał także minerały czy powszechne substancje np. ocet, wino, olejki czy kamień winny (kryształki powstające podczas fermentacji lub leżakowania wina, wyglądem przypominające kryształki cukru). Gorące wino z dodatkiem miodu, suszonych owoców i wzmocnione okowitą (inaczej gorzałką) Marcin z Urzędowa polecał jako napój w celach leczniczych. Ten aromatyczny napój za sprawą korzennego zapachu, słodkiego smaku i rozgrzewających właściwości szybko zyskał uznanie. Dziś Grzaniec Marcina z Urzędowa to jeden z najbardziej znanych produktów regionalnych z Lubelszczyzny. Trunek przygotowuje się z domowego wina porzeczkowego, malinowego, winogronowego i aroniowego. Suszone owoce: śliwki, jabłka, gruszki, tarninę i głóg dziś zalewa się rumem (dawniej okowitą) w celu uzyskania aromatycznej nalewki do wzmocnienia grzańca. Całość na końcu doprawia się ekologicznym miodem z przydomowych pasiek. Gruszki obieramy i w całości pieczemy przez ok 1 godz. w 180°C. Czas pieczenia zależy od twardości gruszek. Dojrzałe i miękkie pieką się znacznie krócej, mogą być już gotowe po ok 25-30 minutach. Upieczone gruszki w całości wkładamy do garnka. Jeśli nie mamy czasu, możemy etap pieczenia gruszek pominąć. Wtedy gruszki obieramy, kroimy na ósemki i wydrążamy nasienie. Tak przygotowane surowe gruszki wrzucamy do garnka. Dodajemy pozostałe przyprawy (na tym etapie miodu nie dodajemy) oraz wlewamy całą butelkę wina (0,7 l). Przykrywamy i wszystko razem zagotowujemy uważając, by nie doprowadzić do wrzenia. Gdy grzaniec będzie gotowy, zdejmujemy z ognia. Dodajemy miód do smaku. W zależności od rodzaju użytego wina, nasz grzaniec będzie wymagał odpowiedniej ilości miodu. Wytrawne wina potrzebują więcej miodu, a grzańca ze słodkiego wina najprawdopodobniej nie trzeba będzie dosładzać. Proszę dosłodzić miodem wedle uznania 😉. Do szklanek wkładamy ugotowane w winie gruszki i laskę cynamonu. Wlewamy grzaniec wraz z przyprawami które „niechcący” nam wpadną do naczynia. Gorący napój można również przelać przez gęste sitko z gazą, gdyby ktoś chciał mieć bardziej klarowny trunek (ale nie jest to konieczne). Przygotowujemy przyprawy korzenne: ziele angielskie, pieprz, goździki, cynamon, gałka muszkatołowa itp. Można również dodatkowo użyć szczyptę kminku i majeranku. Do przyrządzenia grzańca można użyć wcześniej obrane i upieczone gruszki lub świeże i surowe. Obydwie opcje są pyszne. Wszystko razem gotujemy, nie dopuszczając do wrzenia. Temperatura maksymalna to 75°C. Zbyt wysoka temperatura powoduje nie tylko utratę właściwości smakowych i aromatu trunku ale także utratę % 😉 Tuż przed zagotowaniem się, gorący napój zdejmujemy z ognia. Dosładzamy miodem do naszych preferencji słodkości. Jeśli użyjemy słodkie wino, prawdopodobnie grzaniec będzie wystarczająco słodki, wówczas można pominąć dodatek miodu. Gruszki wyjmujemy, wkładamy do kieliszków lub szklanek i następnie trunek przelewamy do naczynia z gruszkami. Podajemy gorące. Grzane białe wino z pieczoną gruszką ma intensywniejszy kolor niż grzaniec ugotowany z surowymi gruszkami (dla porównania zdjęcie na końcu wpisu). Pieczona gruszka nadaje grzańcowi ciemniejszy kolor. Jeśli zależy nam na ładnym żółtym kolorze napoju, należy użyć surowe gruszki. Po więcej zdjęć zapraszam na Instagram oraz Twitter.", "url": "https://smakodzyskany.pl/kuchnia-staropolska/grzane-biale-wino-z-pieczona-gruszka/", "category": "lubelskie", "sub_category": "Napoje (alkoholowe i bezalkoholowe)", "phrase": "Grzaniec Marcina z Urzędowa"}