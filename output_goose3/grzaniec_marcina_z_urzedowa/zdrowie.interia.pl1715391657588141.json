{"meta_description": "", "title": "Przebój świątecznych jarmarków. Tańszy, smaczniejszy i zdrowszy zrobisz w domu", "content": " • 02 Czy grzaniec jest dobry na przeziębienie? Grzane wino było jednym z ulubionych napojów rzymskich elit. Słodzono je miodem i nadawano charakterystyczny aromat za pomocą przypraw. Wzmianki na temat grzańca pojawiają się już w dziełach Pliniusza Starszego i stąd wiemy, że wino podgrzewano tak jak dziś z kardamonem, imbirem i goździkami. Ale stosowano również kłącze tataraku, kozłek lekarski, trawę cytrynową czy droższy od złota szafran. W średniowieczu grzańcem raczyli się królowie, biskupi i szlachta. W związku z tym, że na wschodzie Europy nie brakowało nigdy miłośników piwa, to grzaniec przygotowano już nie tylko na bazie czerwonego wina. Tak naprawdę każdy region Europy wypracował własne tradycje. Skandynawia rozsmakowała się w glöggu- to specjalne wino, które podaje się podgrzane z kardamonem, goździkami i cynamonem. Często, aby zwiększyć moc, do glöggu dodaje się rodzynki moczone w brandy lub czystej wódce. W krajach niemieckojęzycznych z kolei spotkamy się nie tylko z grzanym piwem i czerwonym winem. Narciarze, którzy odwiedzają kurorty Tyrolu, mają szansę spróbować również grzańca z białego wina. Czy grzaniec jest dobry na przeziębienie? Aromatyczny dzięki korzennym przyprawom, ze słodką nutą pomarańczy i bogatym smaku czerwonego wina. Klasyczny grzaniec to wyjątkowy napój, po który chętnie sięgamy jesienią i zimą. To najlepszy sposób, by się rozgrzać i zrelaksować po ciężkim dniu. Czy oprócz tego, że jest to tzw. comfort drink, grzaniec ma lecznicze właściwości? Twierdził tak m.in. Marcin z Urzędowa - XVI-wieczny polski lekarz, który leczył grzańcem chorych na infekcje górnych dróg oddechowych. Prawdopodobnie jeszcze wtedy nie wiedział o działaniu flawonoidów i przeciwzapalnych właściwościach olejków eterycznych, a kierował się doświadczeniem. A to podpowiedziało mu, że skoro podawany po kuligu grzaniec chroni przed chorobą, to może również pomóc ją wyleczyć. Dziś wiemy bardzo dokładnie, jakie właściwości mają składniki grzańca. Samo wino nie pomoże w leczeniu przeziębienia, choć dostarcza organizmowi cennych antyoksydantów. Działanie antybakteryjne i przeciwwirusowe mają olejki eteryczne uwalniające się z przypraw korzennych pod wpływem temperatury. Grzane wino z cynamonem, goździkami, kardamonem, imbirem, anyżem i gałką muszkatołową to silny koktajl przeciwzapalny. Kiedy pić grzańca? Po tym, jak przemokniesz lub przemarzniesz, gorący napój przyjemnie rozgrzeje ciało i ochroni osłabiony organizm przed infekcją. Kiedy masz katar, weź kubek grzańca w dłonie i ciesz się aromatyczną inhalacją. Grzaniec kojarzy się niemal wyłącznie z napojem alkoholowym, który nie tylko szybko rozgrzewa, ale równie szybko uderza do głowy. Nie zawsze możemy się nim raczyć. Wiele osób ze względów zdrowotnych nie powinno sięgać po alkohol. Regularne przyjmowanie leków przeciwdepresyjnych, na nadciśnienie, a nawet środków przeciwbólowych również jest przeciwwskazaniem. Grzaniec bezalkoholowy ma bardzo podobny smak i właściwości przeciwzapalne. Przygotujesz go z wina bezalkoholowego. To napój, który powstaje po dealkoholizacji, więc właściwości zdrowotne i smakowe czerwonego wina pozostają te same. Korzystnie zmniejsza się kaloryczność - w 100 ml wina bezalkoholowego jest zaledwie 12-15 kalorii, podczas gdy w winie czerwonym z alkoholem jest ich ok. 100. W sklepach pojawiły się gotowe grzańce bezalkoholowe - wstępnie przyprawione. Grzaniec bezalkoholowy przygotujesz również z soków - wiśniowego lub winogronowego, a także ulubionej herbaty. Aromatyczne grzane wino możesz przygotować samodzielnie. Gotowe grzańce mają tę zaletę, że są niedrogie i wstępnie aromatyzowane. Ale wino, z których się je produkuje, nie jest przedniej jakości. Grzaniec z ulubionego wina będzie ci smakował zdecydowanie lepiej. Podstawowy przepis na grzaniec jest bardzo prosty. Wystarczy podgrzać w rondelku wino z przyprawami korzennymi. W sklepach są nawet gotowe mieszanki cynamonu, kardamonu, goździków i anyżu. Podgrzewanie wina kończymy, gdy jest gorące. Jeśli chcesz zredukować alkohol, możesz doprowadzić wino do wrzenia. Do podgrzanego napoju dodaj cząstki pomarańczy i odrobinę soku malinowego. Istnieje druga szkoła, która mówi, żeby przyprawy korzenne w całości podprażyć delikatnie na suchej patelni przed dodaniem ich do podgrzanego wina. Ten zabieg z pewnością sprawi, że grzaniec będzie jeszcze bardziej aromatyczny. Jak przygotować grzane piwo? Bardzo podobnie. Wybieramy ulubione, jasne lub ciemne piwo, dodajemy podprażone na suchej patelni goździki i plasterek cytryny. Napój słodzimy miodem. Smakosze polecają również grzane piwo z jajkiem, czyli trunek, do którego dodajemy nie tylko przyprawy, ale również kogel-mogel z żółtek. Wzmocni i odpędzi choroby. Polska cytryna w tej wersji to hit dla zdrowia Glögg- skandynawski grzaniec wspomaga trawienie. Ma też inne zalety", "url": "https://zdrowie.interia.pl/diety/news-silny-koktajl-przeciwzapalny-domowej-roboty-najlepszy-grzani,nId,6458488", "category": "lubelskie", "sub_category": "Napoje (alkoholowe i bezalkoholowe)", "phrase": "Grzaniec Marcina z Urzędowa"}