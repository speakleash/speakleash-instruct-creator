{"meta_description": "Część 2. Potrawa ta początkowo była przygotowywana w domach przy okazji świniobicia - zbijaczki.", "title": "Krupnioki śląskie", "content": "Potrawa ta początkowo była przygotowywana w domach przy okazji świniobicia - zbijaczki. Mięso i jego przetwory w tradycyjnej kuchni śląskiej stanowiły pożywienie świąteczne. Zbijaczki urządzało się najczęściej przed większymi świętami – Bożym Narodzeniem i Wielkanocą. Okazjami, przed którymi tradycyjnie zabijano świnie były wielkie uroczystości rodzinne- wesele, pogrzeb czasami chrzciny. Przygotowane potrawy mięsne były podawane zaproszonym gościom. W latach 30-tych XX wieku krupnioki spożywane były przez gości weselnych podczas kolacji.[1] Zwyczaj podawania krupnioków w zestawie z innymi domowymi wyrobami wędliniarskimi i marynatami podczas kolacji weselnych miał miejsce także pod koniec XX w. Były one również podawane gościom przybyłym na uroczystość I Komunii Świętej oraz spożywane po pogrzebie na stypie, zwanej na Śląsku przepijaniem skórki najczęściej na ciepło smażone z cebulką.[2] Współcześnie krupniok cieszy się niesłabnącą popularnością. Istnieje wielu smakoszy, którzy dobry, tradycyjny krupniok przedkładają nad szynki i inne wyroby wędliniarskie. Często zjada się go na obiad w ciągu tygodnia na beztydzień. Krupniok smaży się z cebulką i podaje z gotowanymi ziemniakami i surówką z kiszonej kapusty. Gospodarstwa domowe były w przeszłości samowystarczalne. Większość produktów pochodziło z własnego pola, ogrodu czy z własnej hodowli. Rzadko kupowano produkty żywnościowe w sklepach. W latach 80-tych XX w. hodowla trzody chlewnej była bardzo popularna nie tylko na wsi ale także w miastach w rodzinach robotniczych. Podyktowane to było niedostatkiem mięsa w sklepach oraz jego reglamentacją. Świniobicie było wydarzeniem niecodziennym, dlatego szykowano się do niego zakupując wcześniej przyprawy (sól, saletrę, mielony pieprz, majeranek, jałowiec, liście laurowe, ziele angielskie, kolendrę, gałkę muszkatołową) i inne potrzebne produkty m.in. kasze na krupnioki, bułki na żymloki, przygotowując naczynia (czyszczono i wyparzano drewniane niecki troki, w której oprawiano zabitego wieprzka), a przede wszystkim umawiając na konkretny dzień miejscowego specjalistę rzeźnika – masarza. Do zbijaczki przystępowano od wczesnych godzin rannych. Mając w planach zrobienie krupnioka, zaraz po zabiciu świni należało zebrać do naczynia świeżą krew, którą wynoszono do chłodnego pomieszczenia, najczęściej komory lub piwnicy i od czasu do czasu mieszano drewnianą łyżką, by się nie ściął włóknik.[3] Mięso dzielono na półtusze i chłodzono przez kilka czasami kilkanaście godzin w komorze lub piwnicy. Następnie dzielono mięso, mielono je na kiełbasy, krojono słoninę na smalec, gotowano podroby (nerki, głowiznę, uszy, serce, ozór), które później dodawano do salcesonów, krupnioków i żymloków. Wywar ten służył następnie do gotowania kaszy lub moczenia bułek na żymloki. Degustacja krupnioków miała miejsce tego samego dnia. Surową masę na krupnioki, która nie zmieściła się w jelitach przysmażano na słonince i cebulce i podawano do degustacji masarzowi i domownikom. Towarzyszyła temu wielka radość, gdyż wszyscy z niecierpliwością czekali na świeże wyroby. Jedni lubili welflajsz (rosół z gotowania mięsa i podrobów), inni nie mogli doczekać się na krupnioki, żymloki i preswoszty. Niektórzy kosztowali nawet surowego, krwistego krupnioka.[4] Krupniok był produktem, na który oczekiwali także sąsiedzi i krewniacy. Na Śląsku funkcjonował zwyczaj dzielenia się świeżymi wyrobami po zbijaczce. „Mamulka zarozki też brali dzbaneczki, do każdego nalewali kotłówki, wciepowali po krupnioku i żymloku, do miski przyrychtowali dziania, do koszyczka kąsek leberwusztu i preswusztu i posyłali nos do sąsiadów, żeby też skosztowali zbijania. Jak my obeszli sąsiadów, to potem sie szło do krewniaków. Ja dycki szeł do ciotki Francki, bo mi dycki dali pieczek, Francik szeł do ujca Karlika, a Magda do ciotki Karole. Na końcu to my jeszcze szli zanieść trochę kotłówki i kąsek mięsa, a i wusztu do Fusale.”[5] Sąsiedzi odwzajemniali się takimi samymi darami, gdy sami urządzali świniobicie. Śląski krupniok był więc formą daru podobnie jak kołocz śląski. Okrawki mięsa, płuca, serce, śledzionę ugotować do miękkości, wyjąć, schłodzić, odrzucić chrząstki, podzielić na części i zemleć w maszynce, dodając również skórki. Do pozostałego rosołu wsypać przebraną, opłukaną kaszę, wstawić na pół godziny do piekarnika, żeby się dobrze sparzyła i napęczniała. Kaszę wyłożyć na miskę i przestudzić, dodać zmielone mięso, krew przetartą przez sito, doprawić solą i mielonymi przyprawami. Wymieszać starannie i napychać jelita (wpierw dokładnie oczyszczone i wymyte) farszem tylko do połowy, bo w czasie gotowania mogą popękać. Zamknąć każdy krupniok kawałkiem patyczka, włożyć do rondla z gorącą wodą i postawić na małym płomieniu, aby powoli parowały, a gdy się zagotują, gotować powoli na wolnym ogniu bez przykrycia. Po półgodzinie wyjąć, włożyć na chwilę do zimnej wody, osuszyć i smażyć na słoninie. Gdy się obrumienią ze wszystkich stron, podać z grochem i kapustą.[6] Każdy prawie naród ma jakąś swoją ulubioną, tradycyjną potrawę: Węgrzy gulasz z papryką, Czesi knedliczki ze śliwkami, Włosi \"pasta asciutę\" czyli makaron z pomidorowym sosem. Ba, każda niemal dzielnica w Polsce lub niektóre miasta, też mają swoje określone dania. Warszawiacy twierdzą że nie ma nic lepszego od flaczków z pulpetami, w Bydgoszczy przyrządzają smakowitego karpia na niebiesko, w Krakowie zajadają się gęsią czerniną, gdzie indziej jeszcze nadziewanymi pierogami. Zaś naszą tradycyjną, śląską potrawą był od dawien dawna, jest i pozostanie KRUPNIOK. Gotowany, smażony, podany z kiszoną kapustą lub bez, z grochem, ziemniaczkami czy chlebem - pozostanie krupniok ozdobą śląskiego stołu na codzień, a już bezwarunkowo przy okazji świniobicia lub wesela. Jadwiga Plesińska przepis na tatarczucha odziedziczyła po pradziadkach. Przekazała go już swoim córkom. Ten wyjątkowy chleb z Żarek i 10 innych wyrobów śląskich stara się o wpis na Listę Produktów Tradycyjnych. Lista istnieje już prawie rok. Wpis na nią to pierwszy krok do zastrzeżenia nazwy wyrobu w UE. Jak dotąd nie trafił na nią żaden śląski wyrób, ale w kolejce na wpis czeka ich już jedenaście. Pewnie dalej nie byłoby nas na tej liście, gdyby nie Śląski Ośrodek Doradztwa Rolniczego w Częstochowie, który sam zgłosił aż 10 kandydatur. Pierwsze wpisy powinny się na liście znaleźć w lutym. Nie wiadomo jednak, czy uda się to wszystkim zainteresowanym. Muszą udowodnić, że produkt, który wytwarzają, był według tej samej receptury robiony już 25 lat temu. Wnioski i wpis na listę składa się w Urzędzie Marszałkowskim w Katowicach. Tu są sprawdzane. Jeśli wszytsko jest w porządku, informacja trafia do Ministerstwa Rolnictwa, które dokonuje wpisu. - Ludzie nie rozumieją, że warto być na tej liście – mówi Teresa Opyrchał z bielskiego oddziału ŚODR, która w muzeach i starych książkach kucharskich szukała dowodów na przynajmniej 25-letnią historię wyrobu. Obecność na liście pozwala na odstępstwa od norm weterynaryjnych i sanitarnych. To też pierwszy krok, do zastrzeżenia nazwy w unijnych rejestrach. Na liście są już m. in. oscypek, precelek krakowski, sól wielicka.", "url": "https://pl.linkedin.com/pulse/krupnioki-%C5%9Bl%C4%85skie-marek-bielski-1e?trk=public_post", "category": "śląskie", "sub_category": "Mięso świeże oraz produkty mięsne", "phrase": "Krupniok śląski"}