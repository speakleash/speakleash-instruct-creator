{"meta_description": "W telewizji rusza kolejna odsłona kampanii reklamowej piwa Łomża (Royal Unibrew Polska). W kwietniu dodatkowo reklamowany będzie wariant Łomża Export Miodowe, który trafia właśnie do sprzedaży.", "title": "Piwo Łomża znów w telewizji – w kwietniu w wersji Export Miodowe (wideo)", "content": "W rozpoczętej właśnie telewizyjnej kampanii piwa Łomża wykorzystywane są te same spoty, co w jego akcji reklamowej prowadzonej jesienią ub.r. (więcej o niej). Poszczególne przekazy pod wspólnym hasłem „Mały browar z dużym piwem” podkreślają, że chociaż Łomża to mały browar, produkuje piwo wysokiej jakości. Spoty – emitowane w TVP, Polsacie, TVN i wybranych kanałach tematycznych – przygotowała agencja Testardo, a za zakup mediów odpowiada dom mediowy Starlink. Na początku kwietnia do reklam dołączona zostanie informacja o piwie Łomża Export Miodowe, które trafia właśnie do sprzedaży. Nowy produkt to piwo jasne pasteryzowane o zawartości alkoholu 5,7 proc. objętości z dodatkiem naturalnego miodu wielokwiatowego i gryczanego. Jest dostępny w półlitrowych butelkach bezzwrotnych. Oprócz spotów telewizyjnych Łomżę Export Miodowe będą promować materiały POS oraz – być może – reklamy outdoorowe. Działania marketingowe będą prowadzone co najmniej do końca czerwca.", "url": "https://www.wirtualnemedia.pl/artykul/piwo-lomza-znow-w-telewizji-w-kwietniu-w-wersji-export-miodowe-wideo", "category": "mazowieckie", "sub_category": "Napoje (alkoholowe i bezalkoholowe)", "phrase": "Miodowe piwo mazowieckie"}