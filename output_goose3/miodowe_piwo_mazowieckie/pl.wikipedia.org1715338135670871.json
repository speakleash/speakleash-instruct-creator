{"meta_description": "", "title": "Miodowe piwo mazowieckie – Wikipedia, wolna encyklopedia", "content": "Miodowe piwo mazowieckie – regionalny napój alkoholowy produkowany na Mazowszu przez miodosytników i pszczelarzy. 19 września 2007 produkt wpisany został na listę produktów tradycyjnych w kategorii Napoje w województwie mazowieckim[1]. Miodowe piwo mazowieckie jest wytwarzane z: wody, miodu, przypraw ziołowych (m.in. chmielu i jałowca) oraz drożdży. Nie jest ono poddawane pasteryzacji i w odróżnieniu od tradycyjnego piwa przy jego produkcji nie stosuje się słodu. Sprzedawane jest najczęściej w butelkach szklanych o pojemności 0,33 litra lub nalewane jest prosto z beczki, w której zachodzi proces fermentacji. Optymalna temperatura podawania tego napoju to 10–12 °C. Miodowe piwo mazowieckie powstaje z brzeczki miodowej ugotowanej wraz z ziołami, która po dodaniu drożdży piekarniczych fermentuje przez kilka dni w szczelnie zamkniętym naczyniu.", "url": "https://pl.wikipedia.org/wiki/Miodowe_piwo_mazowieckie", "category": "mazowieckie", "sub_category": "Napoje (alkoholowe i bezalkoholowe)", "phrase": "Miodowe piwo mazowieckie"}