{"meta_description": "", "title": "Pachniczówka - Miodowe Piwo Mazowieckie", "content": "Smak: lekko kwaskowaty, jałowcowo-drożdżowy, miodowe nutki wyczuwalne i dość mocny alkohol, długo utrzymujący sie na podniebieniu  Dziś przedstawiam piwo, które de facto, piwem nie jest. Miodowe Piwo Mazowieckie to mazowiecki regionalny napój alkoholowy, który z piwem ma tyle wspólnego, że ma w nazwie piwo, no i ma alkohol. Do produkcji tego trunku nie stosuje się słodu. Napój ten ma bardzo przyjemną, miodową, mętną barwę, pianę, która znika szybciej niż w coli, dość przyjemny zapach, który byłby bardzo przyjemny, gdyby nie te dość mocne nuty alkoholowe, które w smaku, nawet przyjemnym, także odgrywają pokaźną rolę. Etykieta mówi, że Miodowe Piwo Mazowieckie zawiera około 5,5% alkoholu, moim skromnym zdaniem jest go dużo więcej, myślę, że w granicach 7-10%, co troszkę zabija ciekawe walory smakowe. Co ciekawe, mimo, że to napój miodowy, wcale nie jest słodkie, miód w tym trunku nie jest nachalny, chyba wręcz odpowiedni. Dla mnie ten wytwór jest bardziej jałowcowy niż miodowy. Wysycone jest straszliwie mocno, bąbelki rozbijają się po podniebieniu i języku. Jakkolwiek piwo jest bardzo orzeźwiające moim skromnym zdaniem i na pewno idealne na lato. Piwo rozlane jest do butelek półlitrowych, które ozdabia całkiem przyjemna etykieta, pasująca do tego trunku z wszelkimi informacjami o składzie i producencie z jednym małym 'ale'. Na etykiecie jest napis, że piwo jest zdatne do spożycia przez 21 dni od daty rozlewu, która dostępna jest na etykiecie. Mi niestety tej daty nie udało się znaleźć, dzięki czemu trudno określić, kiedy mija termin zdatności do spożycia. Podsumowując, ciekawy orzeźwiający napój, który piwem nie jest, który mimo swoich zalet posiada także kilka małych wad, ale zachęcam do spróbowania i własnej oceny.", "url": "http://browarnik.blogspot.com/2012/02/pachniczowka-miodowe-piwo-mazowieckie.html", "category": "mazowieckie", "sub_category": "Napoje (alkoholowe i bezalkoholowe)", "phrase": "Miodowe piwo mazowieckie"}