{"meta_description": "Wszystko co związane z piwem i browarnictwem...<br/><b>Poddziały</b>: <a href=\"forumdisplay.php?f=216\">Prasówka</a> | <a href=\"forumdisplay.php?f=241\">Biblioteka</a> | <a href=\"forumdisplay.php?f=290\">Ogłoszenia branżowe</a>", "title": "Pasieka Kubina", "content": "Dziś po wizycie w Rodzince bis, skusiłem się na spróbowanie tego napitku. Drogi strasznie bo aż 6,50 + 0,35 kaucja, ale czego się nie robi by rozszerzyć swoje piwne horyzonty. Niestety, nie rozszerzyłem, gdyż ciężko ten napój nazwać piwem (choć taki napis widnieje na etykiecie). Po nalaniu do szklanki rzeczywiście można sądzić że to piwo, barwa jest złota, mętna (spowodował to zamieszany osad z dna butelki). Utworzyła się około 1 cm piana, która po dwóch łykach przeszła w postać grubej obwódki przy ściance szklanki, pozostawiając jednak \"firankę\" na szkle. I w tym momencie piwne podobieństwa się kończą. Zapach sugeruje sok jabłkowy z winno - kwaskowych jabłek. Smak to już nie jabłka ale jakby skwaśniały kompot z mirabelek z dodatkiem goździków, lub niedorobione domowe wino + apteczne posmaki. Pojawia się też goryczka, ale jakby z nadpsutego grejfruta. I co najdziwniejsze - miodu to ja tu specjalnie nie czuję, może przy odrobinie wyobraźni jest wyczuwalny, ale czy ktoś widział kiedyś kwaśny miód? Napój w sklepie był przechowywany w lodówce, data jest do 30.12.2010 tak więc nie sądzę by był zepsuty.W składzie podane: chmiel, drożdże, karmel, miód ale co do dwóch ostatnich składników miałbym wątpliwości.. Ciekawi mnie co znaczy Nr. 16035202 na etykiecie. Czyżby każda butelka była numerowana? Bo aż tyle partii (warek?) tego napoju chyba na razie nie powstało? Przy następnej wizycie na Pejzażowej sprawdzę inne butelki.Piwoszom, wielbicielom miodowych, raczej nie polecam - będą zawiedzeni. Eksperymentatorzy mogą być zachwyceni, albo zdziwieni. Ale czy jest to piwo czy nie...?Moim zdaniem nie ale oceńcie sami", "url": "https://www.browar.biz/forum/piwo/piwo-og%C3%B3lne/80339-pasieka-kubina?p=1209798", "category": "mazowieckie", "sub_category": "Napoje (alkoholowe i bezalkoholowe)", "phrase": "Miodowe piwo mazowieckie"}