{"meta_description": "", "title": "Opolskie ceni sobie tradycyjną kuchnię", "content": "Regionalne Dziedzictwo Kulinarne to sieć, która promuje wytwarzaną według tradycyjnych receptur lokalną żywność i specyfikę regionów zjednoczonej Europy. Do sieci Dziedzictwa Kulinarnego Opolskiego należy obecnie 25 lokalnych wytwórców żywności. W tej grupie jest 17 producentów i przetwórców, 7 restauratorów i jeden właściciel sklepu. W czwartek w Urzędzie Marszałkowskim Województwa Opolskiego wszyscy odebrali certyfikaty przynależności do sieci, obowiązujące na najbliższy rok. Czytaj też: Od rolady do oscypka: czyli na szlaku Na Listę Produktów Tradycyjnych województwa opolskiego, stworzoną przez Departament Rolnictwa i Rozwoju Wsi opolskiego urzędu marszałkowskiego, wpisane zostały do tej pory 52 regionalne opolskie przysmaki. Na liście są m.in.: domowy ser parzony z kminkiem, krupnioki z Górek, opolska rolada wołowa, kołocz śląski, buchty śląskie, czyli kluski drożdżowe gotowane na parze, miody popielowskie z Borów Stobrawskich, chleb gogoliński czy śląski żur na maślance. Członek zarządu województwa Antoni Konopka, obecny na czwartkowej uroczystości wręczania certyfikatów, stwierdził, że promocja wszystkich tych przysmaków i ich wytwórców to jednocześnie promocja regionu. \"Naukowcy twierdzą, że najtrwalsza jest pamięć smaku. Dlatego turyści najbardziej pamiętają miejsca, w których im coś smakowało\" - dodał. \"Dzięki przysmakom produkowanym przez członków sieci Dziedzictwa Kulinarnego, możemy o nich powalczyć\". Podczas czwartkowego spotkania członków sieci Regionalnego Dziedzictwa Kulinarnego siedmiu producentów odebrało też nominacje do ogólnopolskiego konkursu \"Agro - Polska\". Konkurs ten promuje produkty wytwarzane w tradycyjny sposób.", "url": "https://www.portalsamorzadowy.pl/komunikacja-spoleczna/opolskie-ceni-sobie-tradycyjna-kuchnie,30460.html", "category": "opolskie", "sub_category": "Wyroby piekarnicze i cukiernicze", "phrase": "Chleb gogoliński"}