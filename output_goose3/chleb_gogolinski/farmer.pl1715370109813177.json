{"meta_description": "", "title": "Opolskie Dziedzictwo Kulinarne - Przedsiębiorczość", "content": "Beniamin Godyla, właściciel piekarni \"Kłos\" z Kujakowic i członek opolskiej sieci dziedzictwa kulinarnego zapewnił, że przynależność do sieci oznacza prestiż dla jego zakładu. Jest też potwierdzeniem dla klientów, że wytwarza pieczywo i produkty cukiernicze - w tym prawdziwy, certyfikowany kołocz śląski - zgodnie z tradycyjnymi recepturami. - A to ważne, bo ludzie po czasach zachłyśnięcia się nowoczesnością i ulepszaczami wracają do tego, co naturalne i tradycyjne - stwierdził. Na Listę Produktów Tradycyjnych województwa opolskiego, stworzoną przez Departament Rolnictwa i Rozwoju Wsi opolskiego urzędu marszałkowskiego, wpisane zostały do tej pory 52 regionalne opolskie przysmaki. Na liście są m.in.: domowy ser parzony z kminkiem, krupnioki z Górek, opolska rolada wołowa, kołocz śląski, buchty śląskie, czyli kluski drożdżowe gotowane na parze, miody popielowskie z Borów Stobrawskich, chleb gogoliński czy śląski żur na maślance. Członek zarządu województwa Antoni Konopka, obecny na czwartkowej uroczystości wręczania certyfikatów, stwierdził, że promocja wszystkich tych przysmaków i ich wytwórców to jednocześnie promocja regionu. - Naukowcy twierdzą, że najtrwalsza jest pamięć smaku. Dlatego turyści najbardziej pamiętają miejsca, w których im coś smakowało - dodał. - Dzięki przysmakom produkowanym przez członków sieci Dziedzictwa Kulinarnego, możemy o nich powalczyć. Podczas spotkania członków sieci Regionalnego Dziedzictwa Kulinarnego siedmiu producentów odebrało też nominacje do ogólnopolskiego konkursu \"Agro - Polska\". Konkurs ten promuje produkty wytwarzane w tradycyjny sposób. Wśród nominowanych znaleźli się: Gminna Spółdzielnia Samopomoc Chłopska z Praszki - wypiekająca m.in. chleb mleczny praszkowski, Zakład Rzeźniczo-Wędliniarski \"Korzekwa\" z Kluczborka - wyrabiający tradycyjne szynki staropolskie, Zakład Rzeźnictwo, Wędliniarstwo z Tarnowa Opolskiego - wytwarzający np. kiełbasę żywiecką złotnicką, a także Przedsiębiorstwo Przetwórcze \"Gładysz Agro\" z Bobrowy - specjalizujące się w tzw. gładyszówce, czyli kapuście kiszonej. Jest w tej grupie także Piekarnia \"Kłos\" Ewy i Beniamina Godylów z Kujakowic z pieczywem i wyrobami cukierniczymi, Zakład Przemysłu Cukierniczego \"Otmuchów\", który robi płatki kukurydziane i słodycze oraz Okręgowa Spółdzielnia Mleczarska \"Głubczyce\" w wyrobami mlecznymi.", "url": "https://www.farmer.pl/biznes/przedsiebiorczosc/opolskie-dziedzictwo-kulinarne,35326.html", "category": "opolskie", "sub_category": "Wyroby piekarnicze i cukiernicze", "phrase": "Chleb gogoliński"}