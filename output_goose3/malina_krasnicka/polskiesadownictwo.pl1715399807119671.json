{"meta_description": "", "title": "Państwowy program skupu malin. -\"Co najmniej 70 ton dziennie\"", "content": "Zainteresowanie państwowym programem skupu malin, stworzonym w związku z podejrzeniami o zmowę cenową na rynku skupu tych owoców, jest bardzo duże. Firmy, którym Spółki Skarbu Państwa zleciły skup malin informują, że odbierają codziennie od dostawców ponad 70 ton malin. - Przerabiamy powyżej 70 ton malin od 230-250 dostawców na dobę; zainteresowanie skupem owoców w ramach państwowego programu jest bardzo duże - powiedział prezes spółki Owocmix Robert Gogółka. Prezes Gogółka przekazał, że zapisy plantatorów na dostawy malin do prowadzonych przez spółkę punktów ruszyły 8 lipca. - Już drugi tydzień kupujemy powyżej 70 ton malin na dobę - powiedział precyzując, że dziennie dostawy wynoszą prawie 77-78 ton, natomiast wcześniej było to ok. 60 ton. - Jeżeli rolnik u nas zapisał się na listę to odbieramy 100 proc. tego co zerwie z pola. Zakład pracuje na 120 proc. mocy - podkreślił. Szef spółki Owocmix poinformował, że dziennie dostawców owoców jest 230-250; część plantatorów dostarcza po 50-70 kg owoców, ale są i tacy, którzy przywożą powyżej 1 tony. Gogółka ocenił, że 95 proc. dostawców to plantatorzy z powiatów kraśnickiego i opolskiego. - Zainteresowanie jest bardzo duże, głównie z powiatów kraśnickiego i opolskiego, ale dzwonią też rolnicy z powiatów janowskiego, lubelskiego i zza Lublina - wyjaśnił. Jak podał, spółka skupuje maliny klasy pierwszej w cenie za 5,30 zł za 1 kg i drugiej – 5 zł za 1 kg. Na zapłatę - stwierdził - dostawcy czekają zwykle ok. 7-10 dni. - Płatności są bardzo szybko regulowane. Raz w tygodniu staramy się płacić rolnikom za dostarczony surowiec - podał. Zdaniem Gogółki, cena jest konkurencyjna. - Wczoraj konkurencja zaczęła podnosić ceny, bo nawet było 3,60-3,80 zł w skupie. Natomiast już wczoraj było 4 zł dla rolnika za drugą klasę - wyjaśnił. Dodał, że na dzisiaj cena minimalna to 5-5,30 zł. - Taniej na pewno nie będziemy kupować - zapewnił. Według przewidywań prezesa, jego spółka będzie skupować maliny do końca sezonu. Zapytany o tegoroczne zbiory malin poinformował, że są na podobnym poziomie jak w zeszłym roku. - Natomiast 10 lipca zaczął się wysyp malin, jest ich bardzo dużo. Podejrzewam, że wysyp skończy się do końca tygodnia - wskazał. Wyjaśnił, że powiaty kraśnicki i opolski to zagłębie owoców miękkich. - Ponad połowa produkcji malin w kraju jest w województwie lubelskim. Pierwsze plantacje malin w 1974 r. powstały w miejscowości Majdan Bobowski w gminie Urzędów - przypomniał Gogółka. 7 lipca br. wiceminister rolnictwa Rafał Romanowski poinformował, że firma Owocmix w miejscowości Granice w gminie Chodel (pow. opolski, woj. lubelskie) rozpoczęła skup malin od plantatorów w ramach państwowego programu. We wtorek minister rolnictwa i rozwoju wsi Robert Telus stwierdził, że dzięki zaangażowaniu dwóch spółek Skarbu Państwa w skup malin rolnik może sprzedawać te owoce po lepszej cenie. - Dwie spółki Skarbu Państwa organizują skup, zlecając go konkretnym firmom. Dzięki temu udało się ustabilizować ceny malin - podał Telus informując także o zleconych kontrolach u podmiotów zajmujących się skupem i przetwórstwem owoców jagodowych. Kontrole mają związek z podejrzeniem zmowy cenowej i wykorzystaniem przewagi kontraktowej przez te podmioty.", "url": "https://www.polskiesadownictwo.pl/index.php/aktualnosci/1005-duzpanstwowy-program-skupu-malin-co-najmniej-70-ton-dziennie", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Malina kraśnicka"}