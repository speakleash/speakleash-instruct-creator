{"meta_description": "", "title": "Kraśnicki Malinowy Powiat - wizytówka samorządu. Biznes Lubelskie w regionie", "content": "Ponad 70% krajowej produkcji malin pochodzi z plantacji powiatu kraśnickiego, co czyni ten region największym producentem malin w Polsce, znanym jako \"kraśnickie zagłębie malinowe\". Powiat Kraśnicki położony jest w południowo–zachodniej części województwa lubelskiego, którego zamieszkuje 97 069 osób. Stolicą powiatu jest centralnie położone miasto Kraśnik z liczbą mieszkańców, wynoszącą 34 985 osób. W skład powiatu wchodzą ponadto dwie gminy miejsko-wiejskie, Annopol i Urzędów oraz 7 gmin wiejskich. Powiat kraśnicki cechuje dobra dostępność komunikacyjna. Przez powiat przebiegają dwie ważne dla tego regionu drogi krajowe: DK nr 19, biegnąca z Białystoku przez Lublin, Kraśnik do Rzeszowa, która docelowo do 2021 roku dostosowana zostanie do parametrów drogi ekspresowej S19 oraz DK nr 74 łącząca Kielce z Kraśnikiem i Zamościem, a także linia kolejowa nr 68, relacji Lublin - Kraśnik - Stalowa Wola Rozwadów. Dzięki dobrej lokalizacji, bliskości dużego ośrodka akademickiego oraz zachętom dla inwestorów, w powiecie kraśnickim tworzy się dobry klimat dla biznesu, przyczyniający się do rozwoju istniejących firm i przyciągający nowe inwestycje. Powiat kraśnicki to obszar typowo rolniczy. Wysokiej jakości gleby i sprzyjające warunki pogodowe umożliwiają osiągnięcie wysokiej produktywności w uprawach rolniczych. Region ma długą tradycję uprawy owoców, ze szczególnym naciskiem na maliny. Jak wspomniano na początku ponad 70% krajowej produkcji malin pochodzi z plantacji powiatu kraśnickiego, co czyni ten region największym producentem malin w Polsce, znanym jako \"kraśnickie zagłębie malinowe\". Poza malinami, powiat kraśnicki znany jest również jako miejsce, gdzie produkowana jest jedyna w Polsce cegła ręcznie formowana oraz łożyska. Fabryka Łożysk Tocznych - Kraśnik S.A. jest jednym z największych producentów łożysk tocznych w Polsce, zatrudniającym ponad 2200 pracowników.", "url": "https://gospodarka.lubelskie.pl/pl/aktualnosci/krasnicki-malinowy-powiat-wizytowka-samorzadu-biznes-lubelskie-w-regionie", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Malina kraśnicka"}