{"meta_description": "Trzynaście różnych potraw i specjałów zarejestrowano w 2011 r. w Lubelskiem na Liście Produktów Tradycyjnych, których historia wytwarzania", "title": "Lubelskie: rośnie liczba zarejestrowanych produktów tradycyjnych", "content": "Dotychczas na Liście Produktów Tradycyjnych na Lubelszczyźnie zarejestrowano 84 różne potrawy wytwarzane metodami tradycyjnymi - m.in. wędliny, ciasta, nalewki, sery, miody, przetwory z warzyw i owoców. \"Zainteresowanie rejestrowaniem tradycyjnych produktów systematycznie wzrasta. W ubiegłym roku zarejestrowanych zostało 13 nowych produktów, a już kolejne sześć czeka na rejestrację. Mamy też już kilka nowych wniosków, których procedura rejestracji się rozpoczyna\" - powiedział PAP Rafał Serej z departamentu rolnictwa i środowiska Urzędu Marszałkowskiego w Lublinie. Wśród trzynastu nowych wpisanych na listę produktów, aż pięć to różne specjały z malin, których uprawa na Lubelszczyźnie jest bardzo rozwinięta, zwłaszcza w powiecie kraśnickim, gdzie stanowi ok. 30 proc. produkcji krajowej tego owocu. Na liście oprócz tradycyjnego soku i syropu malinowego, znalazł się też Maliniak kraśnicki (wódka malinowa), Nalewka \"Malinóweczka\" a także Miód malinowy. W 2011 r. na listę wpisano też m.in. Nalewkę Ziemiańską (z pigwy), Miodownik z Jaszczowa, Makaron jajeczny z Ludwina, Olej tarnogrodzki, Zupę Cebulową z Goraja czy Ludwińskie prosię pieczone faszerowane. Lista Produktów Tradycyjnych służy przede wszystkim rozpowszechnianiu informacji o wyrobach, potrawach i smakołykach wytwarzanych tradycyjnymi metodami, według starych receptur w danym regionie. \"Producentom tych produktów lista ta daje możliwości ich promowania\" - zaznaczył Serej. Jak dodał, listą produktów tradycyjnych interesują się też handlowcy, którzy chcą otwierać sklepy lub stoiska z takim asortymentem. Aby dany produkt został wpisany na listę wnioskodawca musi udokumentować, że był on wytwarzany co najmniej 25 lat temu. To dla wnioskodawcy - zaznaczył Serej - najtrudniejszy etap w procesie rejestrowania produktu, bo nieraz musi zadać sobie sporo trudu, aby wyszukać potrzebne informacje w historycznych źródłach. We wniosku, oprócz opisu składników i receptury danej potrawy, należy też uwzględnić zmiany, jakie zaszły w sposobie jej przyrządzania dotyczące np. wykorzystywania młynków lub innych urządzeń, które zastąpiły dawne sposoby mielenia czy rozdrabniania. Listy Produktów Tradycyjnych prowadzą urzędy marszałkowskie, które przyjmują i oceniają wnioski o rejestrację produktu. Następnie wnioski te opiniuje - wybrana przez urząd - izba gospodarcza zrzeszająca podmioty wytwarzające produkty tradycyjne. Potem wnioski przesyłane są do ministerstwa rolnictwa, gdzie zapada ostateczna decyzja o wpisaniu produktu na listę. Cała procedura trwa około dwóch miesięcy. Jak zapewnia Serej, procedura nie jest skomplikowana. \"Służymy pomocą w wypełnianiu wniosków i zachęcamy do zgłaszania tych tradycyjnych produktów, które są też częścią naszego dziedzictwa\"- dodał. Lista Produktów Tradycyjnych Lubelszczyzny, z ich opisem i historią, jest opublikowana na stronach internetowych Urzędu Marszałkowskiego. W całym kraju zarejestrowano już ponad 900 produktów tradycyjnych.", "url": "https://forsal.pl/artykuly/584543,lubelskie-rosnie-liczba-zarejestrowanych-produktow-tradycyjnych.html", "category": "lubelskie", "sub_category": "Napoje (alkoholowe i bezalkoholowe)", "phrase": "Nalewka ziemiańska"}