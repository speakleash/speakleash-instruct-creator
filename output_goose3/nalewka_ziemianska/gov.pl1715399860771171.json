{"meta_description": "Produkt wpisany na listę produktów tradycyjnych w dniu 2015-08-28 w kategorii Napoje w woj. lubuskim.", "title": "Nalewka deptucha - - Portal Gov.pl", "content": "Nalewki przygotowywane na bazie koziego mleka i alkoholu posiadają w Polsce bardzo długą tradycję. Głównie przyrządzane były w rodzinach mających szlacheckie lub ziemiańskie korzenie. W XVIII i XIX wieku rozpowszechniły się jako domowe napitki o walorach między innymi leczniczych. Nieprzypadkowo na wyposażeniu każdego szanującego się dworku było specjalne pomieszczenie lub szafa do przechowywania specjałów, przypraw, lekarstw i alkoholi typu nalewek. W województwie lubuskim bardzo popularne jest przygotowywanie nalewki z owoców cytryny, pigwy lub pigwowca z dodatkiem mleka koziego. Dzięki dodatkowi mleka koziego cała nalewka staje się bardziej delikatna i subtelna w smaku. Taka nalewka przygotowywana jest w regionie lubuskim pod nazwą nalewka deptucha. Nazwa pochodzi od sposobu przygotowywania owoców, które powinny zostać ugniecione, zmiażdżone, a nie pokrojone. „Oczyszczaliśmy owoce, zasypywaliśmy cukrem. Jak puściły soki to ugniataliśmy tłuczkiem aby zrobić miazgę. Zalewaliśmy mlekiem i spirytusem. Odstawialiśmy na 2-3 tygodnie. Po tym czasie przefiltrować należy. Nalać do butelek i odstawić na 6 miesięcy w ciemne miejsce” (Wywiad przeprowadzony z mieszkańcami gminy Siedlisko). Nalewka deptucha spożywana jest podczas różnych okazji, zarówno spotkań z rodziną czy ze znajomymi.", "url": "https://www.gov.pl/web/rolnictwo/nalewka-deptucha", "category": "lubelskie", "sub_category": "Napoje (alkoholowe i bezalkoholowe)", "phrase": "Nalewka ziemiańska"}