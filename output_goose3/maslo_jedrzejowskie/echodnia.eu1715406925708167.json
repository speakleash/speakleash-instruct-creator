{"meta_description": "Jędrzejowska Spółdzielnia Mleczarska w Wodzisławiu podczas V Targów Naturalnej Żywności w Łodzi nagrodzona została Pucharem Ministra Rolnictwa i Rozwoju Wsi. Tym razem Masło Ekstra Jędrzejowskie uznane zostało za najlepszy produkt prezentowany podczas targów w kategorii \"Produkty Certyfikowane Tradycyjne\".", "title": "Masło Jędrzejowskie najlepszym produktem tradycyjnym na targach w Łodzi", "content": "- To były bardzo udane targi. Odwiedziło je mnóstwo ludzi. Zostały tam przyznane dwa puchary - dla najlepszego produktu ekologicznego i dla najlepszego produktu tradycyjnego certyfikowanego - mówi Wojciech Kałka, prezes Jędrzejowskiej Spółdzielni Mleczarskiej. Jędrzejowska Spółdzielnia Mleczarska w Wodzisławiu jako jedyna w województwie posiada dwa produkty wpisane na listę produktów tradycyjnych. Jest to Masło Jędrzejowskie i Twarożek Śmietankowy. - Jesteśmy jedną z bardzo niewielu firm, która produkuje jeszcze ręcznie. Drugą naszą zaletą jest surowiec. Na 230 dostawców, 180 jest w pierwszym progu produkcyjnym, czyli ma jedną, dwie czy też trzy krowy, które pasą się na łące. Więksi producenci mają hodowle w cyklu zamkniętym, Zwierzęta trzymane są wyłącznie w zagrodach i karmione są kiszonkami - mówi Wojciech Kałka. Puchar zdobyty podczas targów w Łodzi nie jest jedynym tegorocznym sukcesem mleczarni z Wodzisławia. W kwietniu spółdzielnia wzięła udział w I Targach Produktów Naturalnych Regionalia w Warszawie. Tam otrzymała wyróżnienie za Twarożek Śmietankowy.", "url": "https://echodnia.eu/swietokrzyskie/maslo-jedrzejowskie-najlepszym-produktem-tradycyjnym-na-targach-w-lodzi/ar/8533412", "category": "świętokrzyskie", "sub_category": "Oleje i tłuszcze (masło, margaryna itp.)", "phrase": "Masło jędrzejowskie"}