{"meta_description": "Produkt wpisany na listę produktów tradycyjnych w dniu 2011-06-08 w kategorii Oleje i tłuszcze w woj. świętokrzyskim.", "title": "Masło jędrzejowskie - - Portal Gov.pl", "content": "Masło jędrzejowskie produkowane jest od 1927 roku na terenie powiatu jędrzejowskiego. Dokumenty potwierdzające historię tego produktu, które zachowały się do dziś, to zdjęcia procesu produkcji masła z 1948 i 1949 roku. Proces ten, zwany wówczas „wytrząsaniem” masła, odbywał się za pomocą urządzeń drewnianych i ludzkich rąk. Proces schładzania masła odbywał się w sposób naturalny za pomocą wody studziennej. Później drewniane maszyny i urządzenia, jakimi były maselnice, łopaty wirówki oraz sita zastąpiono metalowymi. Były one pojemniejsze i łatwiejsze w obsłudze. Pomimo tego większość prac przy produkcji do chwili obecnej wykonuje się ręcznie. Do produkcji masła jędrzejowskiego używa się śmietanki uzyskanej z mleka skupowanego od okolicznych rolników. Zużycie śmietanki na jedną osełkę o wadze około 0,35 kg wynosi w przybliżeniu 1 litr, w zależności od procentu tłuszczu. Od zawsze masło pakowane było w pergamin. Masło jędrzejowskie nie zawiera konserwantów, barwników i innych tłuszczy roślinnych i zwierzęcych. Wytwarzane jest do dziś według dawnej receptury, a zmianom uległy jedynie niektóre elementy produkcji, niemające jednak wpływu na smak i jakość produktu finalnego.", "url": "https://www.gov.pl/web/rolnictwo/maslo-jedrzejowskie", "category": "świętokrzyskie", "sub_category": "Oleje i tłuszcze (masło, margaryna itp.)", "phrase": "Masło jędrzejowskie"}