{"meta_description": "Produkt wpisany na listę produktów tradycyjnych w dniu 2008-12-19\nW kategorii Wyroby piekarnicze i cukiernicze\nW województwie woj. pomorskim", "title": "Mleko gdańskie - - Portal Gov.pl", "content": "Przepis na przygotowanie deseru pod nazwą mleko gdańskie odnajdujemy w książce N. Bojarskiej „Dobra wieść niosą jeść” z 1979 roku, traktującej o tradycjach polskiej kuchni od wieków średnich po współczesne czasy. Deser ten przyrządzany jest z migdałów, gęstej śmietany i cukru. Jak podaje J. Samp w swym „Gdańskim Bedekerze”, wszelkie nowinki kulinarne docierały do Gdańska wcześniej niż do innych miast Rzeczypospolitej: „Już od wieku XVI pojawiają się towary kolonialne wśród nich rozmaite przyprawy w rodzaju pieprzu, cynamonu, goździków, anyżu gałki muszkatołowej… W następnym stuleciu zaczęto sprowadzać na dużą skalę egzotyczne owoce, głównie pomarańcze, cytryny i figi. Coraz popularniejsze stają się migdały, a nawet kasztany jadalne”.", "url": "https://www.gov.pl/web/rolnictwo/mleko-gdanskie", "category": "pomorskie", "sub_category": "Wyroby piekarnicze i cukiernicze", "phrase": "Mleko gdańskie"}