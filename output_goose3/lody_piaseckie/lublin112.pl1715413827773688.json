{"meta_description": "Najszybsze informacje z Lublina, regionu i kraju", "title": "Nie tylko flaki są wizytówką tego miasteczka. Lody piaseckie trafiły na Listę Produktów Tradycyjnych", "content": "Wytwarzane są na podstawie receptury mającej swoje źródło w tradycjach rodzinnych. Smakosze wskazują, że lody piaseckie najbardziej przypominają te z dzieciństwa, przywołując same dobre wspomnienia. Na Listę Produktów Tradycyjnych wpisany został kolejny specjał z naszego regionu. Tym razem mowa o lodach piaseckich. Są one nieodłącznym elementem festiwali, festynów czy też dożynek odbywających się na tym terenie. Nie brakuje ich również podczas rodzinnych spotkań, czy letnich spacerów. Są one wykonywane ręcznie według starej receptury z prawdziwych jaj i z wysokiej jakości wiejskiego mleka. Ten zimny deser, poza flakami, jest również wizytówką Piask. Jego receptura oraz sposób wykonania przekazywane są z pokolenia na pokolenie. Starsi mieszkańcy nazywali te lody „skrobanymi”. Z pewnością wiele osób pamięta, jak zamarzniętą masę lodową wyskrobywało się z brzegów metalowej bańki. Bardzo długo wyrabiano je w domach przy użyciu maszynek do lodów. Obecnie mieszkańcy Piask coraz rzadziej zajmują się ich wykonywaniem. Wszystko dlatego, że jak podkreślają gospodynie, jest to czasochłonny proces. Jednak tradycję wytwarzania piaseckich lodów wciąż kultywują lokalne lodziarnie. Deser ten cieszy się ogromnym powodzeniem, nie tylko wśród lokalnej społeczności, ale również wśród smakoszy odwiedzających region lubelski.", "url": "https://www.lublin112.pl/nie-tylko-flaki-sa-wizytowka-tego-miasteczka-lody-piaseckie-trafily-na-liste-produktow-tradycyjnych/", "category": "lubelskie", "sub_category": "Sery i inne produkty mleczne", "phrase": "Lody piaseckie"}