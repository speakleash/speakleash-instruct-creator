{"meta_description": "Domowe, pyszne, tradycyjne... Któż nie słyszał o lodach piaseckich wykonanych ręcznie według starej receptury z prawdziwych jaj i z wysokiej jakości w", "title": "Lody z Piask na liście produktów tradycyjnych Lubelszczyzny", "content": "Domowe, pyszne, tradycyjne… Któż nie słyszał o lodach piaseckich wykonanych ręcznie według starej receptury z prawdziwych jaj i z wysokiej jakości wiejskiego mleka? Jeśli jest ktoś taki, to pora na wycieczkę do Piask, by osobiście spróbować wyjątkowego deseru. Lody piaseckie, wytwarzane w Piaskach przy ul. Lubelskiej 13, zostały wpisane na Listę Produktów Tradycyjnych Lubelszczyzny, w kategorii: sery i inne produkty mleczne: „Lody piaseckie”. Jak czytamy na stronie Ministerstwa Rolnictwa i Rozwoju Wsi, lody piaseckie stały się nieodłącznym elementem festiwali, festynów, dożynek, rodzinnych spotkań, czy letnich spacerów. „Ten wspaniały, zimny deser to wizytówka Piask, ponieważ receptura oraz sposób wykonania przekazywana była z pokolenia na pokolenie. Jak mówią mieszkańcy: „Sekretem lodów było prawdziwe mleko oraz wiejskie jajka, które sprawiały, że smak lodów był wyjątkowy i niepowtarzalny”. Starsi mieszkańcy Piask nazywali te lody skrobanymi.”", "url": "https://lsw24.pl/2023/08/18/lody-z-piask-na-liscie-produktow-tradycyjnych-lubelszczyzny/", "category": "lubelskie", "sub_category": "Sery i inne produkty mleczne", "phrase": "Lody piaseckie"}