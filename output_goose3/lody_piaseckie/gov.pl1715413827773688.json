{"meta_description": "W dniu 10 sierpnia 2023 r. na Listę Produktów Tradycyjnych została wpisana w kategorii: sery i inne produkty mleczne: „Lody piaseckie”.", "title": "Lody piaseckie - - Portal Gov.pl", "content": "Lody i mrożone kremy triumfowały na przełomie XIX i XX w. Po II wojnie światowej w wielu regionach Polski, a także na Lubelszczyźnie zaczęły powstawać małe rodzinne manufaktury, gdzie produkowano lody przy użyciu takich składników jak cukier, jaja, mleko. Piaski to miasto położone w województwie lubelskim, w powiecie świdnickim, nad rzeką Giełczew. Któż nie słyszał o tradycyjnych lodach piaseckich wykonanych ręcznie według starej receptury z prawdziwych jaj i z wysokiej jakości wiejskiego mleka? Lody piaseckie stały się nieodłącznym elementem festiwali, festynów, dożynek, rodzinnych spotkań, czy letnich spacerów. Ten wspaniały, zimny deser to wizytówka Piask, ponieważ receptura oraz sposób wykonania przekazywana była z pokolenia na pokolenie. Jak mówią mieszkańcy: „Sekretem lodów było prawdziwe mleko oraz wiejskie jajka, które sprawiały, że smak lodów był wyjątkowy i niepowtarzalny”. Starsi mieszkańcy Piask nazywali te lody „skrobanymi”. Zamarzniętą masę lodową wyskrobywało się z brzegów metalowej kanki i rozkoszowano się smakiem. Bardzo długo wyrabiano lody w domach przy użyciu maszynek do lodów. Co więcej, bardziej przedsiębiorcze gospodynie domowe podejmowały się sprzedaży takich lodów na ulicy, na targowiskach, z okazji odpustów i dożynek. Z czasem powstawały lodziarnie, które wyparły domową produkcję, gdyż była ona bardzo pracochłonna. Lody Piaseckie wytwarzane na podstawie receptury mają swoje źródło w tradycjach rodzinnych i powstają po dziś dzień. Coraz rzadziej wykonywane są w domach przez współczesne gospodynie, gdyż jest to proces czasochłonny. Z pomocą przychodzą lokalne lodziarnie cieszące się ogromnym powodzeniem, nie tylko wśród tutejszej społeczności, ale również wśród smakoszy odwiedzających region lubelski. Jak mówią świadkowie: „Lody o smaku śmietankowym najbardziej przypominają te z dzieciństwa, przywołując same dobre wspomnienia…” W zależności od upodobań śmietankową bazę wzbogacano o sezonowe owoce, kakao, kawę, orzechy, zioła, uzyskując w ten sposób pożądany smak w zależności od upodobań.", "url": "https://www.gov.pl/web/rolnictwo/lody-piaseckie", "category": "lubelskie", "sub_category": "Sery i inne produkty mleczne", "phrase": "Lody piaseckie"}