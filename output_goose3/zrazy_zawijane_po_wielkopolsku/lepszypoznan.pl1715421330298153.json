{"meta_description": "Świnie, krowy i zboża czyli dożynki Know How", "title": "Świnie, krowy i zboża czyli dożynki Know How", "content": "W sobotę poznaniacy będą mogli zmierzyć się z wyjątkowym zadaniem i wziąć udział w konkursie dojenia krów! Poznań to prawdziwe miasto know how, to także siedziba ponad 700 gospodarstw rolnych i około 300 podmiotów prowadzących działalność zaliczaną do produkcji rolnej, gospodarujących na 8.380 ha użytków. Na terenie miasta żyje także ponad 2.000 sztuk trzody chlewnej. Nikogo więc nie powinny dziwić Dożynki Miejskie, które odbędą się w Parku Wilsona. W produkcji roślinnej na terenie Miasta Poznania dominuje uprawa zbóż, warzyw i kwiatów. Warzywa gruntowe i owoce uprawia się w gospodarstwach sektora prywatnego na powierzchni 1.500 ha. Największy udział ma kapusta, marchew i cebula. Rozwija się także produkcja roślin ozdobnych – kwiatów doniczkowych i ciętych oraz szkółkarstwo. Na Nowym Mieście prowadzą działalność producenci surówek warzyw oraz kwaszonej kapusty i ogórków. Powierzchnia zmeliorowanych użytków rolnych wynosi 2.400 hektarów. Jedna trzecia ziemi rolnej w Poznaniu jest meliorowana, nawadnianych jest ponad 600 ha. Wśród gatunków zwierząt gospodarskich utrzymywanych w gospodarstwach jest ponad 2.000 sztuk trzody chlewnej, 500 sztuk bydła i 480 koni, a także spore ilości kaczek i kur. Miejskie dożynki to także okazja do pochwalenia się regionalnymi produktami – symbolami Poznania. Słynne są w całym kraju i Europie rogale świętomarcińskie wytwarzane z ciasta drożdżowego półfrancuskiego od co najmniej 150 lat w Poznaniu i innych rejonach wielkopolski. Rogal świętomarciński wpisany został przez Komisję Europejską do Rejestru Chronionych Oznaczeń Geograficznych, zawierającego produkty pochodzące z określonego regionu, miejsca lub kraju, których jakość, renoma lub inne cechy charakterystyczne są wynikiem danego pochodzenia geograficznego. Do produktów tradycyjnych wytwarzanych w Poznaniu należą: kiełbasa biała parzona, gzik wielkopolski, chleb cygański, pumpernikiel Adama, oleje tłoczonena zimno z pestek dyni i rzepakowy, gotowe dania i potrawy: plyndze, kaczka pieczona po wielkopolsku, galart, zrazy zawijane po wielkopolsku, bigos, śleperyby, szare kluski, czernina, parzybroda, golonka po wielkopolsku. Dożynki Miejskie odbędą się w sobotę 30 sierpnia w parku Wilsona, początek o 14:40. Wydarzenie poprzedzi dożynkowy korowód od kościoła Św. Michała Archanioła przy ulicy Stolarskiej. W programie zaplanowano pokaz obrzędów dożynkowych, koncert Capelli Zamku Rydzyńskiego oraz Norbiego. Dożynkom towarzyszyć będzie wioska ginących zawodów oraz wystawy gołębi, drobiu ozdobnego, królików, kotów i psów. Będzie także konkursy wiedzy rolniczej oraz konkurs dojenia krowy. Miłośnicy historii zobaczą pokazy strażackie z wykorzystaniem zabytkowej sikawki konnej z 1905 roku.", "url": "https://www.lepszypoznan.pl/swinie-krowy-i-zboza-czyli-dozynki-know-how-29-08-2014.html", "category": "wielkopolskie", "sub_category": "Gotowe dania i potrawy", "phrase": "Zrazy zawijane po wielkopolsku"}