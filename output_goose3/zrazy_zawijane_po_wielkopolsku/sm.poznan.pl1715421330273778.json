{"meta_description": "Straż miejska", "title": "Dożynki w Poznaniu", "content": "Podczas uroczystości gospodarze wydarzenia: Jacek Jaśkowiak - Prezydent Miasta Poznania, Stanisław Gądecki, Arcybiskup Metropolita Poznański oraz Marek Woźniak, Marszałek Województwa Wielkopolskiego tradycyjnie podzielą się chlebem dożynkowym z mieszkańcami Poznania i województwa. Dożynki rozpoczną się w niedzielę w samo południe na Polanie Harcerza przy jeziorze Maltańskim uroczystym otwarciem Wystawy Rolniczej. O godz. 13.00 odbędzie się msza św. w intencji rolników, a następnie będzie można obejrzeć pokaz obrzędu dożynkowego w wykonaniu Zespołu Pieśni i Tańca Łany. Podczas obchodów dożynkowych rozstrzygnięty zostanie konkurs na najciekawsze stoisko Wystawy Rolniczej, w którym wziąć udział mogą wystawcy z branży rolno-spożywczej. Oceniany będzie wygląd prezentowanych produktów, aranżacja stoiska i materiały wykorzystane do jego dekoracji, jakość obsługi i sposób ekspozycji. Zdobywcy pierwszych trzech miejsc dostaną nagrody. Od godz. 16.30 do 20.00 atrakcji nie zabraknie. Na najmłodszych poznaniaków czekać będzie spektakl \"Polowanie na motyle\" w wykonaniu Teatru Gili Gili, a na nieco starszych - potańcówka z Kapelą Hałasów i gośćmi oraz koncert Zespołu Dikanda. W Wiosce ginących zawodów będzie można obejrzeć pracę rzemieślników. Przygotowano też pokazy tresury psów i pokazy ratownictwa wodnego. Miłośnicy kwiatów będą mogli wziąć udział w warsztatach florystycznych. Przez cały czas trwania imprezy dzieci będą mogły odwiedzić mały zwierzyniec, a w nim - wystawę ptaków i zwierząt hodowlanych. Na gości czekać będzie darmowa grochówka z kotła, degustacja kiełbasy białej parzonej wielkopolskiej czy gulaszu z dziczyzny. O godzinie 20.30 na mecie toru regatowego rozpocznie się koncert gwiazdy wieczoru - zespołu Bajm. Poznań to siedziba ponad 730 gospodarstw rolnych i ponad 300 podmiotów prowadzących działalność zaliczaną do działów specjalnych, gospodarujących łącznie na 8 400 ha użytków rolnych. Na gruntach ornych, łąkach, pastwiskach, w sadach oraz szklarniach uprawiane są zboża, rzepak, buraki cukrowe i pastewne, ziemniaki, warzywa gruntowe oraz kwiaty i inne rośliny ozdobne. Obok upraw rozwija się również hodowla trzody chlewnej, bydła, owiec oraz koni, która liczy łącznie ok. 2500 szt. Inwentarza. Największa koncentracja użytków rolnych jest na Nowym Mieście - w Garaszewie, Pokrzywnie, Krzesinach, Minikowie, Starołęce i Głuszynie oraz na Morasku i Radojewie. Poza produkcją rolną pochwalić się możemy w Poznaniu licznymi gospodarstwami, w których działają przetwórnie zajmujące się produkcją surówek z warzyw czy kwaszeniem ogórków i kapusty. Poznań i Wielkopolska dbają o dziedzictwo kulinarne. To tu wytwarzane są słynne w całym kraju i Europie rogale świętomarcińskie. Tradycyjny poznański wypiek może poszczycić się unijnym certyfikatem \"Produktu o Chronionej Nazwie Pochodzenia w Unii Europejskiej\". Tym samym poznański rogal trafił na prestiżową listę regionalnych specjałów, które powstają z lokalnych surowców, według oryginalnych przepisów i zgodnie z ekologią. Kolejnym uznanym przez specjalistów i konsumentów produktem jest kiełbasa biała parzona wielkopolska, która jest 39. polskim produktem objętym ochroną w ramach unijnego systemu chronionych nazw pochodzenia, chronionych oznaczeń geograficznych i gwarantowanych tradycyjnych specjalności. Wielkopolscy przetwórcy mogą pochwalić się licznymi certyfikatami potwierdzającymi wysoką jakość wyrobów rolno-spożywczych, jak też tradycyjną metodą produkcji. W naszym regionie mamy aż 93 zarejestrowane produkty tradycyjne. Wśród nich są: gzik wielkopolski, wielkopolski ser smażony, leberka wielkopolska, marynata z korbola, poznański pumpernikiel Adama, plyndze, kaczka pieczona po wielkopolsku, galart, zrazy zawijane po wielkopolsku, bigos, ślepe ryby, szare kluski, czernina, parzybroda, golonka po wielkopolsku, rumpuć i wiele innych. W związku z dożynkami 26 sierpnia wprowadzone zostaną zmiany w komunikacji. Aby ułatwić mieszkańcom dojazd na Maltę oraz powrót do domów, z ronda Śródka ulicą Warszawską kursować będzie linia nr 134. Jednocześnie wydłużona zostanie trasa autobusów linii nr T1, w taki sposób, aby pasażerowie mogli nią dotrzeć w rejon Malty (przystanek Chartowo, przy zbiegu ulic Chartowo-Dymka-Baraniaka). W czasie imprezy obie jezdnie ul. Baraniaka pomiędzy ul. Inflancką i ul. Chartowo oraz obie jezdnie ul. Dymka między ul. Chartowo i ul. Szwajcarską będą zwężone, a skrajne prawe pasy obu jezdni będą przeznaczone na miejsca do parkowania dla autokarów zaproszonych grup zorganizowanych. Parkowanie autobusów dla uczestników uroczystości będzie możliwe także na prawych pasach ul. Chartowo pomiędzy ul. Kurlandzką i ul. Baraniaka (z wyjątkiem rejonów skrzyżowań i przystanków). Prędkość maksymalna na powyższych odcinkach ul. Baraniaka i Chartowo będzie ograniczona do 30 km/h.", "url": "https://sm.poznan.pl/mim/straz/news,1016/dozynki-w-poznaniu,122318.html", "category": "wielkopolskie", "sub_category": "Gotowe dania i potrawy", "phrase": "Zrazy zawijane po wielkopolsku"}