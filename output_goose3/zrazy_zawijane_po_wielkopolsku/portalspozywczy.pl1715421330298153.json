{"meta_description": "", "title": "Dożynki w Poznaniu - rolnicy z Wielkopolski będą dziękować za plony", "content": "Rolnicy z Wielkopolski będą dziękować za plony w trakcie jubileuszowych 20. Wojewódzko-Archidiecezjalnych Dożynek Wielkopolskich w niedzielę w Poznaniu. Święto plonów rozpocznie się w samo południe na Polanie Harcerza przy jeziorze Maltańskim. Według danych poznańskiego magistratu, Poznań to siedziba ponad 730 gospodarstw rolnych i ponad 300 podmiotów prowadzących działalność zaliczaną do działów specjalnych, gospodarujących łącznie na 8,4 tys. ha użytków rolnych. Na gruntach ornych, łąkach, pastwiskach, w sadach oraz szklarniach uprawiane są zboża, rzepak, buraki cukrowe i pastewne, ziemniaki, warzywa gruntowe oraz kwiaty i inne rośliny ozdobne. Obok upraw rozwija się również hodowla trzody chlewnej, bydła, owiec oraz koni, która liczy łącznie ok. 2,5 tys. szt. inwentarza. \"Największa koncentracja użytków rolnych jest na Nowym Mieście - w Garaszewie, Pokrzywnie, Krzesinach, Minikowie, Starołęce i Głuszynie oraz na Morasku i Radojewie. Poza produkcją rolną pochwalić się możemy w Poznaniu licznymi gospodarstwami, w których działają przetwórnie zajmujące się produkcją surówek z warzyw czy kwaszeniem ogórków i kapusty\" - podkreśla magistrat. W Poznaniu, jak i całym regionie, dużą wagę przykłada się również do dziedzictwa kulinarnego. To tu wytwarzane są słynne w całym kraju i Europie rogale świętomarcińskie, a także tradycyjna kiełbasa biała parzona wielkopolska, która jest 39. polskim produktem objętym ochroną w ramach unijnego systemu chronionych nazw pochodzenia, chronionych oznaczeń geograficznych i gwarantowanych tradycyjnych specjalności. \"Wielkopolscy przetwórcy mogą pochwalić się licznymi certyfikatami potwierdzającymi wysoką jakość wyrobów rolno-spożywczych, jak też tradycyjną metodą produkcji. W naszym regionie mamy aż 93 zarejestrowane produkty tradycyjne. Wśród nich są: gzik wielkopolski, wielkopolski ser smażony, leberka wielkopolska, marynata z korbola, poznański pumpernikiel Adama, plyndze, kaczka pieczona po wielkopolsku, galart, zrazy zawijane po wielkopolsku, bigos, ślepe ryby, szare kluski, czernina, parzybroda, golonka po wielkopolsku, rumpuć i wiele innych\" - podał magistrat. Tegoroczne, jubileuszowe 20. Wojewódzko-Archidiecezjalne Dożynki Wielkopolskie rozpoczną się w niedzielę w samo południe na Polanie Harcerza przy jeziorze Maltańskim uroczystym otwarciem Wystawy Rolniczej. Następnie odprawiona zostanie msza św. w intencji rolników, a po niej - pokaz obrzędu dożynkowego w wykonaniu Zespołu Pieśni i Tańca Łany. W trakcie wydarzenia rozstrzygnięty zostanie konkurs na najciekawsze stoisko Wystawy Rolniczej, zaś w \"Wiosce ginących zawodów\" będzie można obejrzeć pracę rzemieślników. Przygotowano także liczne atrakcje dla dzieci i całych rodzin. W tym roku święto plonów odbywać się będzie jednak w cieniu potężnej suszy, jaka nawiedziła region. Według danych Wielkopolskiego Urzędu Wojewódzkiego w Poznaniu, susza swoim zasięgiem objęła uprawy na terenie całego województwa. Dotychczas poszkodowanych zostało około 42 tys. gospodarstw rolnych. Powołana przez wojewodę wielkopolskiego komisja nadal szacuje straty. Dotychczas do Wielkopolskiego Urzędu Wojewódzkiego wpłynęło ponad 10 tys. protokołów. Producenci rolni po oszacowaniu strat w uprawach rolnych przez komisję mogą ubiegać się o pomoc w formie m.in. kredytu preferencyjnego na wznowienie produkcji rolnej, poręczeń i gwarancji spłaty kredytów bankowych, odroczenia terminów płatności składek KRUS, czy umorzenia rat czynszu dzierżawnego przez KOWR. Ponadto, na indywidualny wniosek rolnika, mogą zostać udzielone przez wójtów, burmistrzów lub prezydentów miast ulgi w podatku rolnym. Na realizację programu przeznaczono z budżetu państwa kwotę niemal 800 mln zł, w tym 697 mln zł na dotacje do 1 ha zniszczonych upraw rolnych.", "url": "https://www.portalspozywczy.pl/technologie/wiadomosci/dozynki-w-poznaniu-rolnicy-z-wielkopolski-beda-dziekowac-za-plony,162137.html", "category": "wielkopolskie", "sub_category": "Gotowe dania i potrawy", "phrase": "Zrazy zawijane po wielkopolsku"}