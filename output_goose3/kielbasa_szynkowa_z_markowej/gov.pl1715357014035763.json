{"meta_description": "Produkt wpisany na listę produktów tradycyjnych w dniu 2015-02-12 w kategorii Produkty mięsne w woj. podkarpackim.", "title": "Kiełbasa markowska sucha - - Portal Gov.pl", "content": "Waga w zależności od długości jelit 1 do 3 kg, średnica około 1,5 do 2,5 cm. Zewnętrzna ciemnobrązowa, na przekroju różowa do ciemnoróżowej, może występować zielone „oczko” pośrodku. Zbita, w dotyku mało elastyczna, kiełbasa łamie się z trzaskiem charakterystycznym dla kiełbas suchych. Zapach odpowiedni dla kiełbas suszonych wędzonych z wyczuwalnym smakiem i zapachem czosnku i pieprzu. Gmina Markowa leży w południowo-wschodniej części powiatu łańcuckiego, na pograniczu Podkarpacia i Niziny Sandomierskiej. Markowa jest gminą typowo rolniczą. Gospodarstwa rolne są w posiadaniu indywidualnych rolników, a średnia wielkość gospodarstwa oscyluje w granicach 3-5 ha. Dawniej „większość gospodarzy w Markowej hodowała przynajmniej 1 świnię, a najczęściej 2-3. Raz do roku, prawie zawsze przed Bożym Narodzeniem zabijano świnię, aby na święta było mięso i kiełbasa. Musiała to być świnia większa, a mniejszą zabijano jeszcze ewentualnie przed Wielkanocą (jeżeli gospodarza było na to stać)” (Wywiad przeprowadzony z mieszkańcami Markowej). Po świniobiciu podczas rozbioru mięsa najcenniejsze kawałki mięsa, tj. szynkę, schab, karkówkę, boczek, pozostawiano do dalszego przerobu. Natomiast kiełbasę przygotowywano z kawałków pozostałego mięsa. Kawałki te ręcznie mielono, a następnie mieszano z solą, pieprzem, czosnkiem i majerankiem. Wymieszany w ten sposób farsz nadziewano przy pomocy kiełbaśnicy (szprycy) w jelita wieprzowe, wcześniej odpowiednio wypłukane w osolonej wodzie. Jelita zawiązywano, a następnie pęta kiełbasy wędzono. Wędzarnie opalało się drewnem liściastym tj. bukiem, jesionem, olchą, grabem. Cały proces wędzenia trwał zwykle 9-10 godzin. Ostatnią czynnością było suszenie kiełbasy w wędzarniach przez okres około 2 tygodni. Obecnie kiełbasa markowska sucha przygotowywana jest według tej samej tradycyjnej receptury i cieszy się niezmiennie dużym zainteresowaniem konsumentów.", "url": "https://www.gov.pl/web/rolnictwo/kielbasa-markowska-sucha", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa szynkowa z Markowej"}