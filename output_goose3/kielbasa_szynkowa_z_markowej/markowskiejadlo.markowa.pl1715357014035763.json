{"meta_description": "", "title": "Kiełbasa starowiejska - Wyroby wędliniarskie - Produkty lokalne", "content": "Kiełbasa ta produkowana jest z mięsa wieprzowego (90%) z dodatkiem małej ilości cielęciny bądź młodej wołowiny. Mięso wieprzowe pochodzi z półtusz ubijanej tylko w naszym zakładzie trzody. Pozyskane z rozbioru mięso w całości, tj. szynka, łopatka, karkówka oraz część boczku (wg potrzeb) przeznaczone jest do wyrobu kiełbasy. Jako przyprawy stosuje się sól białą jadalną, pieprz czarny ziarnisty (mielony w zakładzie) oraz czosnek surowy obierany do białości. Rozdrabniane w maszynce mięso mieszane jest z przyprawami w mieszance łopatkowej, a następnie tak przygotowany farsz nadziewany jest do jelit naturalnych. Bardzo ważnym etapem produkcji jest wędzenie, które odbywa się w tradycyjnych wędzarniach. Wędzenie trwa ok. 8 –10 godzin, stąd też kiełbasa nabiera koloru zbliżonego do ciemnowiśniowego bez zastosowania jakichkolwiek barwników czy też dodatków. Jako drzewa opałowego używa się naturalnego drewna liściastego twardego z przewagą olchy i buka. Z uwagi na wysoką jakość surowca jak też stosowanie naturalnych przypraw kiełbasa charakteryzuje się wysoką wartością odżywczą, a szczególnie wartością zdrowotną. Według posiadanej opinii, dużą grupę konsumentów tej wędliny stanowią dzieci, co jest najlepszym miernikiem naturalnych wartości smakowych.", "url": "http://markowskiejadlo.markowa.pl/asp/pl_start.asp?typ=14&submenu=43&menu=118&strona=1", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa szynkowa z Markowej"}