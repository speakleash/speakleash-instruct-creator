{"meta_description": "", "title": "Gryzka gryski?", "content": "Gryska z Bliżyna – rodzaj owalnego pieczywa z lekko słonym posmakiem, jest produktem pośrednim między chlebem żytnim, bułką, a plackiem drożdżowym. Gryska z Bliżyna to rodzaj produktu piekarniczego, który był i jest nadal wypiekany i spożywany przez mieszkańców gminy Bliżyn. Początkowo gryska pieczona była tylko w gminie Bliżyna, z czasem rozpowszechniła się na szeroką skalę w sąsiadujących ze sobą obecnych powiatach, tj. koneckim, iłżeckim, szydłowieckim, przysuskim i częściowo skarżyskim. Na gryskę mówiono „bułka”, „placek trzonowy”, a niektórzy mówią o niej dziś „swojski chleb”. Nazwa produktu wywodzi się jednak od głównego składnika wypieku, czyli mąki tzw. gryśnej – jest to mąka trzeciego gatunku, gruboziarnista i ciemniejsza od innych, dostępnych na rynku. Dodatkowo do przygotowania gryski używano wody lub mleka, drożdży, odrobiny cukru oraz soli do smaku. Z przeprowadzonych wywiadów etnograficznych wynika, że gryska z Bliżyna znana i pieczona była na tym obszarze przez gospodynie oraz okoliczne piekarnie na długo przed i po II wojnie światowej. Gryska ma owalny kształt, wypiekana jest jednak w wąskich, prostokątnych formach. Bochen powinien ważyć 400 g.", "url": "https://produkty-lokalne.pl/gryzka-gryski,254", "category": "świętokrzyskie", "sub_category": "Wyroby piekarnicze i cukiernicze", "phrase": "Gryska z Bliżyna"}