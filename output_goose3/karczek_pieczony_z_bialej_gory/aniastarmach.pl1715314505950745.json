{"meta_description": "Pieczona karkówka to idealne mięso zarówno na codzienny, jak i świąteczny obiad. Karkówka z piekarnika jest świetną alternatywą dla wędliny – karkówka na kanapkę z musztardą, domowym chrzanem lub jarzynową sałatką to jedno z najlepszych połączeń. Karczek ...", "title": "Jak piec karkówkę w rękawie?", "content": "Pieczona karkówka to idealne mięso zarówno na codzienny, jak i świąteczny obiad. Karkówka z piekarnika jest świetną alternatywą dla wędliny – karkówka na kanapkę z musztardą, domowym chrzanem lub jarzynową sałatką to jedno z najlepszych połączeń. Karczek jest bardzo prostym mięsem do przyrządzenia, a podana na ciepło z sosem pieczeniowym zawsze wychodzi pysznie. Najszybszym sposobem na soczystą karkówkę jest pieczenie jej w foliowym rękawie. Takie mięso pieczone w piekarniku potrzebuje aromatycznej marynaty.  Podstawowe przyprawy do karkówki to: czosnek, sól, pieprz, tymianek, majeranek i oregano. Nie zapomnij o klasyce polskiej kuchni – liściu laurowym i zielu angielskim. Do karczku pasuje również mielona słodka i ostra papryka. Wszystko razem wymieszaj z oliwą. Mięso dokładnie umyj, natrzyj marynatą i odłóż do lodówki na kilka godzin. Po tym czasie przełóż karkówkę do foliowego rękawa, pamiętaj o nagromadzeniu w nim powietrza! Nagrzej piekarnik, włóż mięso np. do naczynia żaroodpornego bez pokrywki. 10/15 minut przed wyjęciem karkówki, natnij ostrożnie rękaw, polej wierzch karkówki wytworzonym sosem i pozwól, by mięso ładnie się zarumieniło. Pieczenie karkówki w worku – ile piec karkówkę w rękawie? Zasada pieczenia karczku jest bardzo prosta – 1 kg mięsa to 1 godzina pieczenia. Długość trzymania mięsa w nagrzanym piekarniku zależy również od grubości kawałka oraz rodzaju piekarnika.", "url": "https://aniastarmach.pl/jak-piec-karkowke-w-rekawie/", "category": "łódzkie", "sub_category": "Mięso świeże oraz produkty mięsne", "phrase": "Karczek pieczony z Białej Góry"}