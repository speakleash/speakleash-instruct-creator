{"meta_description": "Zakończył się Kulinarny Konkurs Bożonarodzeniowy oraz konkurs na Tradycyjne Pierniki Świąteczne. Najsmaczniejsze potrawy i wypieki świąteczne przygotowali także tomaszowianie oraz młody mieszkaniec powiatu opoczyńskiego. Zobaczcie, kogo wyróżniło jury konkursu, który zorganizował Urząd Marszałkowski Województwa Łódzkiego.", "title": "Wojewódzki Kulinarny Konkurs Bożonarodzeniowy. Mieszkańcy regionu przygotowali najsmaczniejsze potrawy świąteczne [ZDJĘCIA]", "content": "Wigilijna zupa grzybowa z makaronem, sernik po szczercowsku, ale też pierniczki świąteczne, czy piernikowe bombki z niespodzianką - jury Kulinarnego Konkursu Bożonarodzeniowego oraz na Tradycyjne Pierniki Świąteczne wybrało najsmaczniejsze potrawy i wypieki świąteczne. Wśród wyróżnionych są także tomaszowianie, 2. miejsce w jednej z kategorii zajął mieszkaniec powiatu opoczyńskiego. Kulinarny Konkurs Bożonarodzeniowy został zorganizowany przez Urząd Marszałkowski Województwa Łódzkiego po raz drugi. Wpłynęło blisko 300 zgłoszeń. Mieszkańcy regionu mogli zgłaszać swoje kulinarne propozycje w trzech kategoriach: Tradycyjna Potrawa Wigilijna, Tradycyjny Wypiek Bożonarodzeniowy i Tradycyjne Pierniczki Świąteczne. Do pierwszej z nich zgłoszone zostały znane i popularne postne potrawy wigilijne, ale i potrawy mięsne. W kategorii Tradycyjny Wypiek Bożonarodzeniowy pojawiły się ciekawe propozycje oryginalnych wypieków, których przepisy często goszczą w domach od pokoleń i są przygotowywane w oparciu o tradycyjne receptury. Wśród nich: serniki, pierniki, makowce oraz makoserniki.", "url": "https://tomaszowmazowiecki.naszemiasto.pl/wojewodzki-kulinarny-konkurs-bozonarodzeniowy-mieszkancy/ar/c1-8606265", "category": "łódzkie", "sub_category": "Sery i inne produkty mleczne", "phrase": "Tworóg z Dionizowa"}