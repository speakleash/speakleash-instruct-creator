{"meta_description": "", "title": "Najlepsze pierogi w województwie lepi Julia", "content": "Pierogi drożdżowe z kapustą i grzybami Julii Mańkowskiej ze Skowrody Południowej smakowały najbardziej jury Kulinarnego Konkursu Bożonarodzeniowego. 10-latka z mamą Moniką i siostrą Wiktorią, które również zostały wyróżnione w konkursie, zaprezentowały w Urzędzie Marszałkowskim, jak lepi się najlepsze pierogi w regionie. Laureatka - uczennica Szkoły Podstawowej w Błędowie - była gościem marszałka Grzegorza Schreibera. Przy okazji wizyty w Urzędzie odebrała główną nagrodę w Konkursie - 1500 zł. Czek wręczył jej Andrzej Górczyński, członek zarządu województwa łódzkiego. Julia opowiada, że zamiłowanie do gotowania zrodziło się u niej od podpatrywania mamy w kuchni. Marzy o występie w profesjonalnym programie kulinarnym. Kulinarny Konkurs Bożonarodzeniowy został zorganizowany przez Urząd Marszałkowski Województwa Łódzkiego w tym roku po raz pierwszy. Wpłynęło blisko 150 zgłoszeń. - Prace pokazały, że województwo łódzkie ma duży potencjał kulinarny, a mieszkańcy przywiązują dużą wagę do kultywowania tradycji kulinarnych w przygotowywaniu potraw i wypieków świątecznych - mówi Andrzej Górczyński. Mieszkańcy województwa mogli zgłaszać swoje kulinarne propozycje w dwóch kategoriach: Tradycyjna Potrawa Wigilijna i Tradycyjny Wypiek Bożonarodzeniowy. Do pierwszej zgłoszonych zostało ponad 50 potraw. Były to zarówno znane i popularne postne potrawy wigilijne, jak i te w nowym nurcie – potrawy mięsne. W kategorii Tradycyjny Wypiek Bożonarodzeniowy zgłoszono 100 propozycji. Były to głównie serniki, mako-serniki, pierniki oraz strucle makowe. Każdy z członków komisji oceniał przesłane prace zgodnie z przyjętym regulaminem konkursu, biorąc pod uwagę takie kryteria, jak: wykorzystanie produktów z Listy Produktów Tradycyjnych z województwa łódzkiego, wykorzystanie produktów lokalnych oraz sposób prezentacji finalnej potrawy lub wypieku. Wśród najczęściej wykorzystywanych produktów tradycyjnych znalazły się: ogórki kwaszone po łowicku, twaróg tradycyjny, “tworóg” z Dionizowa, miód z doliny rzeki Mrogi, piotrkowski miód wielokwiatowy, masło z Głuchowa, masło tradycyjne naturalne szczercowskie, kompot wiśniowy po łowicku, powidła śliwkowe łowickie, kapusta kiszona w główkach. Spośród produktów lokalnych, za które uznawano produkty pochodzące z terenu województwa łódzkiego, najczęściej wybierano nabiał z lokalnych mleczarni, owoce i warzywa z przydomowych ogródków, jaja od własnych kur, samodzielnie wykonane przetwory oraz mąkę z lokalnych młynów. Wojewódzki Kulinarny Konkurs Bożonarodzeniowy sfinansowany został ze środków „Europejskiego Funduszu Rolnego na rzecz Rozwoju Obszarów", "url": "https://www.laskonline.pl/art1609413232,najlepsze-pierogi-w-wojewodztwie-lepi-julia", "category": "łódzkie", "sub_category": "Sery i inne produkty mleczne", "phrase": "Tworóg z Dionizowa"}