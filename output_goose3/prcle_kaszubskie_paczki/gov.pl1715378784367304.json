{"meta_description": "Produkt wpisany na listę produktów tradycyjnych w dniu 2008-12-18\nW kategorii Wyroby piekarnicze i cukiernicze\nW województwie woj. pomorskim", "title": "Pùrcle kaszubskie (pączki) - - Portal Gov.pl", "content": "Pùrcle kaszubskie zwane potocznie pączkami były specjalnym obrzędowym przysmakiem, który smażono głównie w czasie zapustów. O zwyczaju pieczenia pączków i placków z żytniej mąki pisze w swym kaszubskim słowniku ks. B. Szychta (1967–1976): „pùrcel-młodzowi kùszk piekli w òléju, pòl. pączek, np. W zôpùstê mëma napiekla calą miskã pùrclów”. Pączki były poczęstunkiem podczas uroczystych zabaw, takich jak sylwester, ale stały się również popularnym podarunkiem, który wręczano gospodarzom podczas wspólnych spotkań. Zgodnie z tradycją, smażone są do dziś przez kaszubskie gospodynie, z których każda posiada własne tajemnice ich wypieku. Pączki przyrządzane są z mąki, drożdży, jaj, cukru, mleka, masła, spirytusu i powideł, a następnie smażone są na rozgrzanym tłuszczu. Pùrcle stanowiły wielki przysmak, szczególnie dla dzieci, które towarzyszyły matkom podczas wypieku i były gotowe zajadać się ciepłymi jeszcze pączkami. Matki, by uchronić dzieci przed bólem brzucha, obiecywały im, że posmakują tych pyszności, „gdy pies zaszczeka”, a dzieci wybiegały przed domostwo, by prowokować zwierzę.", "url": "https://www.gov.pl/web/rolnictwo/purcle-kaszubskie-paczki", "category": "pomorskie", "sub_category": "Wyroby piekarnicze i cukiernicze", "phrase": "P?rcle kaszubskie (pączki)"}