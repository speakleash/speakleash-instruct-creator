{"meta_description": "Tłusty czwartek to dzień, z którym wiąże się wiele przesądów. Według jednego z nich, jeśli ktoś w tłusty czwartek nie zje ani jednego pączka – w ciągu roku nie będzie mu się wiodło. Ile w tym prawdy? Nie wiadomo. Ale lepiej nie ryzykować. Dlatego przedstawiamy przepis na pączki - kaszubskie.", "title": "Tłusty czwartek: Najpopularniejszy pączek z różą. Zobacz przepis na ten kaszubski", "content": "Ryzykować nie zamierza małżeństwo z Gdańska, które już w środę spotkaliśmy w jednej z cukierni. - Najbardziej lubię te tradycyjne, z różą i lukrem. Obowiązkowo muszą być ciepłe. Rano, jak co roku, wyślę męża na zakupy do ciastkarni, ale obiecałam sobie, że tym razem zjem tylko jednego. No może dwa – mówi nam pani Krysia z Gdańska. - Mój ulubiony to z marmoladą, polukrowany. Najbardziej chciałbym, żeby żona upiekła i żeby można było sobie przez cały dzień podjadać. Ale teraz z jej inicjatywy, jesteśmy na diecie, więc pozwoliła kupić dla całej rodziny po jednym. Ja może po cichu zjem jeszcze jednego, z czekoladą – śmieje się pan Bogdan. Takiego apetytu na pączki nie ma Anita, ale jak nam mówi \"tradycja to tradycja\". - Niezbyt lubię pączki, wolę już chyba faworki. Jednak na jednego się skuszę. Może np. z karmelem – dodaje gdańszczanka. Ceny pączków w Trójmieście wahają się od 50 groszy (w hipermarketach) do 3,5 zł w cukierniach. W tych najlepszych, kolejki ustawiają się już od \"bladego świtu\". Do tego dnia, wyjątkowo przygotowują się też cukiernicy. - Do tłustego czwartku przygotowujemy się już z dwumiesięcznym wyprzedzeniem, aby w tym dniu sprostać ogromnemu zapotrzebowaniu klientów na tłuste słodkości – mówi Onetowi, Łukasz Pellowski z firmy piekarniczo - cukierniczej \"Pellowski\" w Gdańsku. - Największym zainteresowaniem cieszą się pączki z nadzieniem różanym, które wygrywały w licznych konkursach cukierniczych. W tłusty czwartek będziemy również sprzedawać pączki z nadzieniami adwokat, toffi i twarogowym, obsypywane cukrem pudrem albo lukrowane pomadą czekoladową – dodaje. Nasza reporterka podpytała też Łukasza Pellowskiego o przepis na idealnego pączka i jak się okazuje, zrobienie go, to prawdziwa sztuka. - Ciasto na pączki wyrabiamy wielofazowo, zgodnie ze starymi recepturami, bez polepszaczy i spulchniaczy piekarniczych oraz konserwantów. Jego składnikami są mieszaka mąk pszennych najlepszych typów, bo 500 i 550, a także mleko, cukier, świeże jajka pasteryzowane i drożdże – wyjaśnia nasz ekspert. Firma dla mieszkańców Trójmiasta upiecze w tym roku ok. 130 tysięcy pączków. - Dostępne będą w naszych sklepach firmowych oraz sklepach partnerskich, do których dostarczamy produkty. Od kilku lat realizujemy również indywidualne zamówienia do firm. Od kilku tygodni nasze wyroby są dostępne również w Sopocie, w części dworcowej zlokalizowanej w nowo otwartym centrum handlowym – mówi Łukasz Pellowski. Dla osób, które jednak chcą upiec pączki w domu, mamy przepis. Na te kaszubskie, nazywane też purclami: Korzystając z: 1 kg mąki, 12 dkg drożdży, 10 żółtek, 0,5 l mleka, 15–20 dkg cukru, 20 dkg masła, 40 dkg marmolady lub odsączonych konfitur, 10–15 dkg cukru pudru, skórki pomarańczowej, soli, oleju lub smalcu do smażenia oraz kieliszka spirytusu można wykonać samodzielnie ten kaszubski przysmak. Należy przygotować rozczyn (połączyć mleko, drożdże, cukier, sól). Jaja ubić, dodać mąkę i rozczyn. Wyrobić drewnianą łyżką, dodać rozpuszczone masło, skórkę pomarańczową i spirytus. Powtórnie dobrze wyrobić i pozostawić do wyrośnięcia. Następnie ciasto rozwałkować i ręcznie uformować purcle i nadziewać je powidłami. Smażyć w głębokim tłuszczu na kolor złocisty. Odsączyć i posypać cukrem pudrem. Smacznego!", "url": "https://wiadomosci.onet.pl/trojmiasto/tlusty-czwartek-2016-przepis-na-kaszubskie-paczki-z-roza/swmgp1n", "category": "pomorskie", "sub_category": "Wyroby piekarnicze i cukiernicze", "phrase": "P?rcle kaszubskie (pączki)"}