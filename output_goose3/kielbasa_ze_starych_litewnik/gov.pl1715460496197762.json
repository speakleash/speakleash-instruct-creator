{"meta_description": "Produkt wpisany na listę produktów tradycyjnych w dniu 2011-06-02\nW kategorii Produkty mięsne\nW województwie woj. mazowieckim", "title": "Kiełbasa ze Starych Litewnik - - Portal Gov.pl", "content": "Kształt zewnętrzny lekko owalny, na przekroju okrągły o średnicy około 30 mm. Stała, dość krucha. Kiełbasa pokrojona w plastry o grubości 3 mm nie powinna się rozpadać. Tradycja wytwarzania wyrobów mięsnych we wsi Stare Litewniki sięga pokoleń. Do produkcji kiełbas wykorzystywane jest mięso wieprzowe (łopatka, okrawki chude i tłuste) z rozbioru tuszy wieprzowej oraz mięso wołowe (kark). Dawniej mięso wołowe zastępowano mięsem baranim. Sposób przygotowania kiełbasy jest bardzo pracochłonny. Najpierw pokrojone na kawałki świeże mięso stanowiące masę mięsną kiełbasy pozostawia się na 3 dni w chłodnym miejscu, w celu dojrzewania po uboju. Po tym okresie mięso rozdrabnia się w maszynce o oczkach 3-10 mm. Do zmielonej masy mięsnej dodaje się przyprawy w postaci czosnku, pieprzu i soli w odpowiednich proporcjach. Po dokładnym wymieszaniu napełnia się przygotowane wcześniej jelita. Kiełbasa wędzona jest zimnym dymem z drewna olchowego około 4 godzin w tradycyjnej drewnianej wędzarni. Następnie jest parzona i studzona. Dawniej kiełbasę przygotowywano tylko 3 razy w roku: na Święta Bożego Narodzenia, Wielkanoc i na żniwa. Obecnie gości często na stołach jako wyjątkowy, tradycyjny produkt. Sekretem jej wybornego smaku jest surowiec, czyli mięso wieprzowe, a także sposób przetwarzania go przez gospodarza i higieniczna staranność w wykonywaniu wszystkich czynności.", "url": "https://www.gov.pl/web/rolnictwo/kielbasa-ze-starych-litewnik", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa ze Starych Litewnik"}