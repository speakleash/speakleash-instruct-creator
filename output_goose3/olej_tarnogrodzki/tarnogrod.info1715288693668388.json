{"meta_description": "", "title": "Tarnogrodzkie produkty tradycyjne/regionalne – Tarnogród.info", "content": "Lubelszczyzna znana jest z wielością swoich smaków. Każdy region i podregiony mają swoje własne produkty i przysmaki tradycyjne. W Tarnogrodzie również poznasz i zasmakujesz w unikalnych, tradycyjnych produktach, które są znane jako tarnogrodzkie produkty regionalne albo tarnogrodzkie produkty tradycyjne. Piróg tarnogrodzki (inne, ale błędne nazwy: kaszak, gryczak, pieróg) to potrawa składająca się głównie z kaszy gryczanej oraz ziemniaków. Piecze się go z ugotowanych ziemniaków oraz kaszy gryczanej z dodatkiem twarogu, śmietany, smalcu i jajek. Swoim wyglądem może przypominać pasztet, ale ani nie spełnia takiej funkcji na tarnogrodzkim stole ani tak nie smakuje. Piróg tarnogrodzki spożywa się w zastępstwie chleba. Można go jeść na posno, z masłem lub z wędliną. Sekretem, o którym nie piszą w przepisach jest to, że ziemniaki z których przyrządza się piróg nie mogą być młode, ale z wykopków na jesień. W związku z tym okres pieczenia piroga przypada zwykle na jesień oraz zimę. Piróg tarnogrodzki piekło się i wciąż piecze na święta i specjalne okazje, np. boże narodzenie, chrzciny, wesele. Występują różne odmiany piroga: tarnogrodzki, biłgorajski, krzeszowski. Piróg tarnogrodzki wyróżnia się od pozostałych tym, że jest zapiekany w cieście drożdżowym. Olej tarnogrodzki to olej produkowany z siemienia lnianego. Od zwykłych olejów wyróżnia go bursztynowy kolor oraz specjalne właściwości zdrowotne. Spożywany powinien być na zimno i nie nadaje się do smażenia, gdyż pod wpływem wysokiej temperatury traci swoje unikalne właściwości. Według wspomnień mieszkańców Tarnogrodu i okolic tłoczony najczęściej w okolicach świąt bożego narodzenia oraz wielkiego postu, co związane jest z jego wykorzystywaniem do potraw wigilijnych i postnych. Jest to produkt związany z naszym regionem, gdyż w województwie lubelskim występowało tu szczególne zagęszczenie olejarni, co poświadczają dokumenty historyczne. Olej tarnogrodzki od 2011 roku jest na Liście Produktów Tradycyjnych prowadzonej przez Ministerstwo Rolnictwa. Piwo tarnogrodzkie (zielone) – wiesz coś na ten temat? Napisz do nas: info@tarnogrod.info", "url": "https://tarnogrod.info/news/tarnogrodzkie-produkty-tradycyjne-regionalne/", "category": "lubelskie", "sub_category": "Oleje i tłuszcze (masło, margaryna itp.)", "phrase": "Olej tarnogrodzki"}