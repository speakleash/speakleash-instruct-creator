{"meta_description": "", "title": "Kaszëbskô malëna, czyli sposób na sukces", "content": "Kaszëbskô malëna - truskawka kaszubska – jest produktem zarejestrowanym jako Chronione Oznaczenie Geograficzne. Czym różni się od reszty truskawek na całym świecie? Smakiem, kolorem, wartościami odżywczymi? Ze względu na warunki dojrzewania truskawkę kaszubską odróżnia od uprawianych w innych regionach większa zawartość cukru w owocach. Wpływ na to ma specyficzny mikroklimat Pojezierza Kaszubskiego, w szczególności występujące tu latem dobowe wahania temperatury - chłodne noce i upalne dnie. Truskawki kaszubskie są słodkie i aromatyczne. Mówi się, że truskawki są afrodyzjakiem. I może coś w tym jest skoro na Kaszubach mamy obfitość truskawek i największy w kraju przyrost naturalny… Skąd się wzięły truskawki na Kaszubach? Zdania w tym temacie były nieco podzielone, ale najbardziej wiarygodne źródła wskazały, że prekursorką truskawkarstwa na Kaszubach była rolniczka Helena Gruchała, która pierwszą plantację założyła w miejscowości Długi Kierz na początku XX wieku. Wielkim propagatorem tej produkcji był ówczesny jej proboszcz z parafii Wygoda Łączyńska ks. Anastazy Sadowski. Zachęcał on rolników do zakładania pól truskawkowych, pomagał sprowadzać sadzonki truskawek. Przez 100 lat od założenia pierwszej plantacji pola truskawkowe na Kaszubach rozrastały się i dziś są nieodłącznym elementem tutejszego krajobrazu, zwłaszcza w gminach Chmielno, Stężyca i Sierakowice w powiecie kartuskim. Jak się uprawia truskawkę kaszubską? Na czym polega specyfika tej uprawy? Charakterystyczne jest to, że uprawa truskawek od początku czyli od 100 lat opiera się na pracy rąk ludzkich – utrzymanie plantacji, a zwłaszcza zbioru nie da się całkowicie zmechanizować. Wiele na plantacji truskawek wykonuje się ze starannością ręcznie. Charakterystyczne dla naszego regionu jest rozdrobnienie gospodarstw. Nie prowadzi się u nas ekstensywnej uprawy. Pola truskawkowe na Kaszubach rzadko mają powierzchnię większą niż 10 ha. Przy tych niewielkich areałach rolnik jest w stanie dobrze wypielęgnować każdy zagonek truskawkowy, który następnie rodzi dorodne owoce. Wyjątkowe walory smakowe wynikają też z miejsca produkcji. Region ma jeden z najkrótszych w Polsce okresów wegetacji, do tego nachylenie stoków, dobowe wahania temperatury oraz rodzaj gleby wpływają na to, że truskawki dojrzewające w trudnych dla rolnictwa naturalnych warunkach Pojezierza Kaszubskiego, mają wyrazisty smak i wyjątkowo intensywny aromat. Zasady uprawy truskawek kaszubskich zostały spisane i ujęte w specyfikacji, którą zatwierdziła Komisja Europejska rejestrując kaszëbskô malëna jako Chronione Oznaczenie Geograficzne. Każdy rolnik, który uprawia truskawki na Pojezierzu Kaszubskim zgodnie z tą specyfikacją może przystąpić za pośrednictwem naszego stowarzyszenia do systemu certyfikacji. Daje to prawo używania chronionej nazwy „Truskawka kaszubska”/”Kaszëbskô Malëna” i znaku CHOG, a certyfikat poświadcza oryginalność produktu. Czy producenci truskawki kaszubskiej mają problemy ze zbytem swoich produktów? Na jakich rynkach sprzedajecie najwięcej – krajowym, czy zagranicznych? Czy chętniej kupowana jest truskawka deserowa czy przemysłowa? Zanik sieci punktów skupu truskawek dla przetwórstwa okazał się być istotnym problemem dla plantatorów. Nie wszyscy rolnicy byli w stanie zmienić profil produkcji na truskawki deserowe i szukać zbytu we własnym zakresie. Dzisiaj, kiedy „truskawka kaszubska” jest produktem regionalnym - owocem wyróżniającym się smakiem, aromatem i tradycją produkcji, o zdecydowanie łatwiej o klienta. Głównym i dość chłonnym rynkiem zbytu jest dla nas Trójmiasto, ale część produkcji trafia także na rynki zagraniczne. W ostatnich latach zauważamy wzrastające zainteresowanie truskawką przemysłową odmiany Senga Sengana. Niestety ta produkcja jest już bardzo niszowa. Eksperci twierdzą, że warunkiem dochodowości produkcji truskawek w Polsce jest zwiększenie areału upraw, wielkości plonów i zapewnienie ciągłości dostaw dla odbiorców. Jakie jest pańskie zdanie na ten temat z perspektywy Stowarzyszenia? Paradoksalnie łatwiej sprzedać duże partie owoców niż mniejsze ilości, dlatego nastąpiło zmniejszenie liczby plantacji, a jednocześnie zwiększyła się średnia powierzchni pól truskawkowych w gospodarstwach kaszubskich. Ta wyraźna zmiana spowodowana została zmniejszonym popytem na truskawki dla przetwórstwa i wspomnianym zanikiem sieci punktów skupu prowadzonych przez firmy branży spożywczej. Dzisiaj nasi plantatorzy specjalizują się w uprawie truskawek deserowych. W tym przypadku najważniejsza jest wysoka jakość i o nią najbardziej zabiegamy uprawiając te wyjątkowe owoce. Czym jest Kaszubskie Stowarzyszenie Producentów Truskawek dla swoich członków i szerzej, dla produkcji tego owocu? Jakiego rodzaju wsparcie otrzymują producenci od KSPT? Stowarzyszenie jest organizacją społeczną stworzoną przez rolników. To plantatorzy w 1998 r. zjednoczyli się by zabiegać o utrzymanie dochodowości tej produkcji. „Truskawki Kaszuby z biedy wyratowały” jak zaznaczył kilkadziesiąt lat temu proboszcz Wygody Łaczyńskiej – matecznika truskawkarstwa w naszym regionie. Przemiany gospodarcze w latach dziewięćdziesiątych mocno odczuli producenci truskawek. Stowarzyszenie nasze zabiegało w Ministerstwie Gospodarki o wprowadzenie ceł antydumpingowych na truskawki sprowadzane z Chin, stawało w obronie producentów, którym przetwórnie zalegały z zapłatą za dostarczone truskawki. W roku 2004 uruchomiło Punkt Obsługi Rolnika w którym nieodpłatnie członkowie naszej organizacji (a było ich w tamtym czasie około 300) otrzymywali pomoc w pisaniu wniosków o dotacje, o dopłaty bezpośrednie i innych sprawach związanych z obowiązkami jakie spadły na rolników po wejściu do Unii Europejskiej. Jednocześnie prowadziliśmy szkolenia i inne projekty mające na celu podnoszenie wiedzy z zakresu uprawy, wprowadzania nowych odmian, nowych technologii. I pracujemy na to by kaszëbskô malëna była coraz bardziej znana w kraju jak i zagranicą. Dzięki dobrej współpracy z Ministerstwem Rolnictwa i Rozwoju Wsi mogliśmy zaistnieć na takich światowych wydarzeniach jak Targi EXPO w Mediolanie, Mistrzostwa Europy w piłce nożnej w Paryżu i cztery lata wcześniej w Polsce. 7 tysięcy porcji naszych truskawek rozdaliśmy w Parlamencie Europejskim na inauguracji polskiej prezydencji. Kaszëbskô malëna nie jest szerzej znana w Polsce. Czy ma przed sobą perspektywę zdobycia serc i podniebień Polaków na przykład na Śląsku? Czy i jakie działania promocyjno-handlowe są podejmowane lub planowane, by truskawka kaszubska stała się znana w całym kraju? W roku 2009 Kaszëbskô malëna została uznana przez Komisję Europejską za Chronione Oznaczenie Geograficzne. Jest pierwszym produktem regionalnym na Pomorzu, jako 13 produkt z Polski z unijnym certyfikatem obok oscypka, jabłek łąckich, rogala świętomarcińskiego czy miodu drahimskiego. Uczestniczyliśmy w trzyletniej kampanii promocyjnej Agencji Rynku Rolnego „Trzy Znaki Smaku”. Ta akcja promowała wszystkie polskie produkty z unijnymi znakami jakości: Gwarantowana Tradycyjna Specjalność, Chroniona Nazwa Pochodzenia i Chronione Oznaczenie Geograficzne, a takich produktów Polska ma blisko 40, wśród nich nasze truskawki z Kaszub. W 2017 planujemy realizację własnej kampanii promocyjnej skupionej tylko na truskawkach kaszubskich. Złożyliśmy wniosek do ARR o dofinansowanie z PROW cyklu działań promocyjno-informacyjnych. Czekamy na rozpatrzenie wniosku. Nasze truskawki dojrzewają jako ostatnie w kraju ze względu na surowy mikroklimat Pojezierza. Są zwiastunem lata i wakacji bo wysyp przypada na koniec czerwca, początek lipca. W tym czasie odbywają się u nas imprezy plenerowe na które przyjeżdżają rzesze turystów spragnionych kaszëbsci malëne: Truskawkobranie na Złotej Górze i Festiwal Truskawek Kaszubskich w Chmielnie oraz Święto Truskawki Kaszubskiej w Gdańsku. Jestem przekonany, że każdy kto poznał smak oryginalnych truskawek kaszubskich, już zawsze będzie miał do nich słabość.", "url": "https://www.sadyogrody.pl/owoce/101/kasz_bsk_mal_na_czyli_sposob_na_sukces,8562.html", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka kaszubska lub kaszëbskô malëna"}