{"meta_description": "Urząd Patentowy RP objął prawem własności intelektualnej kaszubską truskawkę, czyli kaszëbskô malënę. \"Eksperci uznali, że dzięki odpowiednim właściwościom glebowym i klimatycznym Kaszub, jest bardziej aromatyczna i słodsza niż truskawki uprawiane w innych rejonach\" - wskazano.", "title": "Wbrew pozorom to nie truskawka. Kaszubski owoc właśnie dostał na to patent", "content": "Jak podaje Urząd Patentowy RP, kaszubska truskawka jako jedyna jest chroniona prawem własności intelektualnej na poziomie unijnym. Chodzi o oznaczenie geograficzne, czyli to stosowane na produktach, które mają określone pochodzenie i posiadają cechy lub renomę, które wynikają z tego pochodzenia. Oznaczenie musi identyfikować produkt jako pochodzący z danego miejsca. Jak czytamy w informacji przekazanej przez Urząd, prawo podkreśla określoną jakość towaru, receptury czy składników. \"Pozwala na zdecydowanie wyższy przychód - towary z oznaczeniem geograficznym zazwyczaj są droższe. Uprawnionym do korzystania z niego jest grupa producentów (lub upoważniona do tego administracja bądź instytucja). W przypadku tej truskawki jest to Kaszubskie Stowarzyszenie Producentów Truskawek. Kilkudziesięciu uprawnionych producentów jest z obszaru powiatów kartuskiego, kościerskiego, bytowskiego oraz gminy Przywidz, Wejherowo, Luzino, Szemud, Linia, Łęczyce oraz Cewice\" - podano w komunikacie. Jak czytamy, z oznaczenia geograficznego mogą korzystać dowolne osoby z obszaru pochodzenia, które wytwarzają towar zgodnie z określonymi standardami, ale ze względu na jego związek z miejscem pochodzenia, oznaczenia geograficznego nie można przypisać ani udzielić licencji komuś spoza tego miejsca.", "url": "https://www.money.pl/gospodarka/truskawka-nie-to-kaszebsko-malena-zobacz-czym-sie-rozni-6908303273278080a.html", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka kaszubska lub kaszëbskô malëna"}