{"meta_description": "Produkt wpisany na listę produktów tradycyjnych w dniu 2013-07-31\nW kategorii Warzywa i owoce\nW województwie woj. lubelskim", "title": "Jabłka kraśnickie - - Portal Gov.pl", "content": "Owoc okrągły, w zależności od odmiany czerwony lub żółty z czerwonym rumieńcem. Czerwona lub żółta z czerwonym wyraźnym lub rozmytym rumieńcem. Jabłoń jest typową rośliną klimatu umiarkowanego, a w Polsce najpowszechniej uprawianym drzewem. W powiecie kraśnickim już w połowie XIX wieku przy folwarkach w Moniakach i Wierzbicy istniały duże sady owocowe. W sadach tych przeważały odmiany takich jabłoni jak: Antonówka, Glogierówka, Papierówka, Brzęczka, Boiken, Grochówka, Szara Reneta, Królowa Renet, Węgierczyk, Żeleźniak, Kosztela, Piękna z Rept. Jednakże znaczący wpływ na rozwój upraw jabłoni w rejonie Kraśnika miały zmiany w produkcji jabłek, które nastąpiły w sposób szczególny w latach 70-tych i 80-tych XX wieku. Ciągły wzrost areałów sadów spowodował podnoszenie fachowej wiedzy rolników zajmujących się sadownictwem. Ośrodki naukowe, jakimi były Akademia Rolnicza w Lublinie oraz Instytut w Górnej Niwie koło Puław, sprzyjały rozwojowi produkcji i podnoszeniu wiedzy. Ponadto Akademia Rolnicza w Lublinie poprzez działania prof. Eberharda Makosza stała się ośrodkiem promującym nowoczesne formy uprawy jabłoni i ich nowe odmiany takie jak: Jonagold, Golden Delicius, Elstar, Gloster. Dużą rolę odegrała również Spółdzielnia Ogrodniczo-Pszczelarska w Kraśniku, która doradzała rolnikom przy uprawach jabłoni. Nasadzenie nowych, bardziej atrakcyjnych handlowo odmian oraz zmiany w systemie nasadzeń, nawożeniu i ochronie przed chorobami i szkodnikami spowodowały wzrost ilości zbieranych owoców i ich jakości, zarówno w wyglądzie jak i smaku. To wszystko spowodowało, że rejon kraśnicki stał się postrzegany jako rejon wysokiej jakości produkcji sadowniczej. Ze względu na wyjątkowy mikroklimat, w tym sąsiedztwo lasów, ukształtowanie terenu oraz ciepłe wapienne gleby, jabłka produkowane w rejonie powiatu kraśnickiego mają wyjątkowy smak, aromat oraz barwę nieosiągalną w innych rejonach kraju. Długoletnia tradycja uprawy dodatkowo podniosła walory owoców pochodzących z tego regionu. Jabłka kraśnickie niezmiennie mają duże znaczenie w diecie mieszkańców. Spożywa się je zarówno w postaci świeżej jak i przetworzonej, w szczególności z mieszanych odmian jabłek wyciskane są doskonałe soki proste.", "url": "https://www.gov.pl/web/rolnictwo/jablka-krasnickie", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka kraśnickie"}