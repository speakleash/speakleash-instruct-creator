{"meta_description": "Ze względu na wyjątkowy mikroklimat (sąsiedztwo lasów, ukształtowanie terenu) oraz ciepłe wapienne gleby, jabłka produkowane w rejonie powiatu kraśnickiego mają wyjątkowy smak, aroma", "title": "Jabłka kraśnickie na Liście Produktów Tradycyjnych - Sad i owoce", "content": "Ze względu na wyjątkowy mikroklimat (sąsiedztwo lasów, ukształtowanie terenu) oraz ciepłe wapienne gleby, jabłka produkowane w rejonie powiatu kraśnickiego mają wyjątkowy smak, aromat oraz barwę nieosiągalną w innych rejonach kraju. Te obdarzone czerwonym rumieńcem owoce, charakteryzują się słodkim lub słodko-kwaśnym smakiem, niezwykłym aromatem oraz - co bardzo ważne - dużą zawartością cukrów prostych, witamin i błonnika. Jabłka z tego rejonu miały kiedyś i dzisiaj duże znaczenie w diecie mieszkańców. Spożywa się je w postaci świeżej i przetworzonej. Z mieszanek odmian wyciskane są doskonałe soki proste.Jabłoń jest typową rośliną klimatu umiarkowanego, a w Polsce najpowszechniej uprawianym drzewem. W powiecie kraśnickim dość spore sady - głównie jabłoniowe - istniały już w połowie XIX w przy folwarkach w Moniakach i Wierzbicy. Zmiany w produkcji jabłek w tym rejonie nastąpiły w sposób szczególny w latach 70. i 80. XX wieku wraz ze zmianą sposobu uprawy z tradycyjnego na intensywny i wzrostem plonów, a także wraz z pojawieniem się nowych odmian jabłoni. Wzrost areału sadów wymusił dokształcanie się sadowników - dużą rolę odegrała tu Spółdzielnia Ogrodniczo-Pszczelarska w Kraśniku i Akademia Rolnicza w Lublinie (dziś to Uniwersytet Przyrodniczy), która poprzez działania prof. Eberharda Makosza stała się ośrodkiem promującym nowoczesne formy uprawy jabłoni i ich nowe odmiany, takie jak: Jonagold, Golden Delicius, Elstar, Gloster. W 1993 r. z inicjatywy sadowników zasiadających w Radzie Nadzorczej Spółdzielni Ogrodniczo-Pszczelarskiej w Kraśniku - Władysława Solisa i Józefa Niewielskiego, wyodrębniono część majątku, z której powstała Spółdzielnia Ogrodnicza w Bobach. Skupia ona sadowników z rejonu kraśnickiego i jest największym przetwórcą na tym terenie. Dziś uprawia się tu jabłonie odmian tradycyjnych: Antonówka, Malinowa Oberlandzka, Oliwka żółta (Papierówka), Lobo, Grafsztynek Inflancki, Idared, Jonagold, Jonatan, Golden Delicius, Delikates, Starkrimson, Szara Reneta, Landsberska, James Grieve.", "url": "https://www.gospodarz.pl/aktualnosci/sad-i-owoce/jablka-krasnickie-wpisane-liscie-produktow-tradycyjnych.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka kraśnickie"}