{"meta_description": "Nowy produkt regionalny - jabłka z okolic Kraśnika.", "title": "Jabłka Kraśnickie – wpisane na Listę Produktów Tradycyjnych", "content": "Sadownicy z Lubelszczyzny mogą świętować. Jabłka z rejonu Kraśnika zostały uznane za produkt tradycyjny i wpisane na listę 31 lipca 2013. Owoce te dzięki swoistemu mikroklimatowi uzyskują cechy jakościowe wyróżniające je od innych jabłek, np. wybarwienie. Wpływ na smak kraśnickich jabłek mają przede wszystkim tamtejsze wapienne gleby, ale także sąsiedztwo lasów. Jabłka w rejonie Kraśnika mają od lat duże znaczenie dla lokalnej społeczności (duże sady powstawały tu w połowie XIX w.), stąd kolejny powód do wpisania ich na listę produktów tradycyjnych. Początkowo w tym rejonie uprawiano takie odmiany jak: Antonówka, Glogierówka, Papierówka, Brzęczka, Boiken, Grochówka, Szara Reneta, Królowa Renet, Węgierczyk, Żeleźniak, Kosztela, Piękna z Rept, jednak obecnie sadownicy produkują głównie jabłka odmian: Jonagold, Golden Delicius, Elstar, Gloster. Na podstawie: portalsamorządowy.pl, lubelskie.pl, minrol.gov.pl", "url": "https://www.e-sadownictwo.pl/wiadomosci/z-kraju/2248-jablka-krasnickie-wpisane-na-liste-produktow-tradycyjnych", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka kraśnickie"}