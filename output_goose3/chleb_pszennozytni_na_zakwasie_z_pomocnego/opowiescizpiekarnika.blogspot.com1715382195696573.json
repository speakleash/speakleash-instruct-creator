{"meta_description": "", "title": "Chleb pszenno - żytni, na zakwasie i drożdżach", "content": "Ten chleb piekłam już wielokrotnie. I tak prawdę mówiąc zastanawiałam się czy w ogóle powinnam publikować ten przepis. Znalazłam go bowiem...na opakowaniu żytniego zakwasu w proszku, którego tutaj użyłam :). Nie będę podawać nazwy firmy produkującej tenże zakwas, ale jestem pewna, że wielu z Was się z nim spotkało i domyśli się o jaki chodzi. Pytanie więc czy jest sens wrzucać przepis, który widnieje na produkcie dostępnym w prawie każdym większym markecie? Uznałam jednak, że tak :). Po pierwsze dlatego, że może ktoś z Was kupi zupełnie inny zakwas, innej firmy, na którym nie będzie przepisu, ani podobnego do tego, ani żadnego innego i wtedy mój wpis będzie bardzo pomocny, a po drugie - lubię dzielić się tym co dobre, jakżebym mogła więc nie podzielić się przepisem na chleb, który jest pyszny! U mnie w domu zagościł na stałe; już w momencie jego debiutu na naszym stole wiedzieliśmy, że będzie pojawiał się na nim regularnie ;). Chleb zaraz po upieczeniu ma chrupiącą skórkę ( która potem oczywiście mięknie ), jest lekko wilgotny i długo utrzymuje świeżość. Nie wymaga długiego wyrabiania ani wyrastania i co najważniejsze - zawsze się udaje :). Przepis ten jest jeszcze o tyle fajny, że może stanowić bazę do eksperymentowania z różnymi mąkami jak i z dodatkiem różnych ziaren. Bardzo polecam! Mąkę pszenną przesiać do miski, wymieszać z mąką żytnią, zakwasem w proszku, suchymi drożdżami ( ze świeżych należy najpierw zrobić rozczyn ), solą oraz cukrem. Stopniowo dolewać wodę, cały czas wyrabiając. Ciasto jest luźne, dlatego najlepiej wyrabiać je przy pomocy robota kuchennego hakiem do ciasta drożdżowego. Wyrabiać przez około 10 minut ( w razie konieczności zgarniając ciasto z brzegów misy miksera ). Wyrobione ciasto przykryć i pozostawić w ciepłym miejscu do wyrośnięcia, na około 1 godzinę. : Ciasto rośnie szybko, w ciepłym miejscu może to zająć mniej niż 1 godzinę. Keksówkę o wymiarach dolnych około 28 x 9 cm lub 26 x 11 cm wysmarować olejem. Wyrośnięte ciasto ponownie krótko wyrobić mikserem, dodając 2 łyżki oleju. Ciasto przełożyć do przygotowanej formy i wyrównać ( ułatwimy to sobie zwilżając dłonie wodą, ciasto nie będzie się wówczas do nich kleić ). Wierzch chleba zwilżyć wodą, posypać ziarnem słonecznika i oprószyć lekko mąką. Ostrym nożem naciąć chleb w kilku miejscach i odstawić do wyrośnięcia, na około 1 godzinę ( ponownie - w ciepłym otoczeniu ciasto może wyrosnąć szybciej, należy tego pilnować; powinno wyrosnąć do brzegów foremki ). Wyrośnięty chleb wstawić do piekarnika nagrzanego do temperatury 220°C i piec przez 15 minut. Po tym czasie zmniejszyć temperaturę do 190°C i piec kolejne 30 minut. Po upieczeniu wyciągnąć chleb z piekarnika, wyjąć z formy i odłożyć na kratkę do całkowitego wystudzenia ( dobrze wypieczony chleb wydaje głuchy odgłos po postukaniu od spodu ).", "url": "http://opowiescizpiekarnika.blogspot.com/2020/03/chleb-pszenno-zytni-na-zakwasie-i.html", "category": "dolnośląskie", "sub_category": "Wyroby piekarnicze i cukiernicze", "phrase": "Chleb pszenno-żytni na zakwasie z Pomocnego"}