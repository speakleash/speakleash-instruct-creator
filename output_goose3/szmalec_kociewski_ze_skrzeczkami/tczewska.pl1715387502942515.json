{"meta_description": "POMORZE. Chcesz odtworzyć smaki dzieciństwa we własnej kuchni? Jak samemu zakręcić ciasto na domowy chleb, aby nie wyszedł z piekarnika zakalec? A moż...", "title": "Zylc, zaklepka oraz kuch z krostami i glancem - palce lizac!", "content": "Pomocą posłużą ci strony książki o smakach naszego regionu autorstwa Krystyny Gierszewskiej z Lignów Szlacheckich.     Pani Krystyna to osoba-instytucja. Nie tylko reaktywowała Koło Gospodyń Wiejskich w Lignowach, ale jest także prezeską Kociewskiego Forum Kobiet, radną Rady Miasta i Gminy Pelplin oraz inicjatorką „Marcinowych Obyczajów”. Jak by tego było mało ma jeszcze w planach realizacje programu „Być gospodynią to za mało” (by panie bardziej angażowały się w życie swoich miejscowości, a świetlice zamieniły się w wiejskie centra kultury). To dzięki jej staraniom fefernuski (pierniczki) oraz grochowinki kociewskie trafiły na listę chronionych marek Ministerstwa Rolnictwa.      Promocję jej książki pt. „Tradycyjne smaki Kociewia” zorganizowało Towarzystwo Miłośników Ziemi Tczewskiej w gościnnych progach Centrum Wystawienniczo-Regionalnego Dolnej Wisły. Postać autorki przedstawił Stanisław Ackerman, wiceprzewodniczący Rady Powiatu Tczewskiego:  - Pani Krystyna pielęgnuje zwyczaje kociewskie, które przekazuje swojej córce Justynie i wnuczce Agatce.   Choć od wydania książki minął dopiero miesiąc, to z nakładu 1000 sztuk zostało już tylko 200.   - Myślę, że można się pokusić o stwierdzenie, że spełniła ona oczekiwania czytelników – powiedziała Krystyna Gierszewska. – Miałam już dużo pozytywnych telefonów i osobistych rozmów na temat potraw wykonanych według receptur z książki. Czytelniczce smakowała golonka po kociewsku, chleb, zupa krupnik (z dodatkiem kapusty). Jedna z czytelniczek cieszyła się, że ugotowała zupę zaklepkę z przepisu i był to ten sam smak zupy, którą gotowała jej mama. Taka prosta zupa, a nie pamiętała jak się ją gotuje.       - Lubię tę książkę z trzech względów – mówił Krzysztof Zieliński, wicedyrektor Zespołu Szkół Katolickich w Tczewie. – To książka o Kociewiu (a sam jestem Kociewiakiem), o jedzeniu (bo lubię to robić), a jej autorka jest moją matką chrzestną. Chciałbym przy okazji zaproponować nowe hasło promujące nasz region – „Przez żołądek do Kociewia”.  - Mam już upatrzone dwie potrawy na Wigilię – przyznała sekretarz miasta Zyta Myszka. – Jestem raczej średnią kucharką, ale mam nadzieję, że przy pomocy tej książeczki stanę się lepszą.   Spotkanie było okazją do przyjęcia nowych członków Towarzystwa Miłośników Ziemi Tczewskiej. Zostali nimi – Jolanta Jank, Bożena Szenrog, Urszula Pacewska oraz Idzi Jakóbczak. Ich mianowania dokonał wiceprezes Towarzystwa Edwin Kreft, czyniąc to… różą, wyhodowaną we własnym ogrodzie. Poznaliśmy też fragment przyszłorocznych planów TMZT.   - Chcemy zorganizować I Kociewski Konkurs Literacki im. Romana Landowskiego – zapowiedziała prezes TMZT Eleonora Lewandowska. – Konkurs ten będzie adresowany do uczniów i studentów.               - Pomysł zrodził się w lipcu 2006 r. podczas półkolonii w Lignowach Szlacheckich. Wspólnie z rodzicami dzieci i Kołem Gospodyń Wiejskich realizowałam wtedy projekt pt. „Poznajemy tradycyjne smaki Kociewia”. Dzieci w wieku 6-10 lat wspaniale bawiły się przygotowując fefernuski i grochowinki kociewskie. Pomyślałam wtedy, że to właśnie dla nich te i inne potrawy muszą przetrwać. Marzyłam o tym, by zachować i ocalić smaki potraw, które kiedyś gotowały nasze mamy i babcie. Uważałam, że należy przekazać młodym gospodyniom te proste, codzienne przepisy na zupy, zakąski czy ciasta i wyjść naprzeciw wszystkim, którzy szukają regionalnego, domowego jedzenia i sami chcą je przygotować.       - Należało tylko zebrać w jedną całość stare z lat 50. i 60. XX w. receptury przechowywane w szufladach, zapisane na pojedynczych kartkach, w różnych zeszytach, notesach i przygotować do publikacji.  - Jakie przepisy znajdzie w niej czytelnik?  - Znajdzie tam przepisy na zupy (polecam zupę rybną), przystawki (wspaniały smalec ze skrzeczkami, placki kartoflane z cukrem i zylc), przetwory, dania mączne (np. pierogi w karmelu), dania mięsne (gęś pieczona, kaczka czy królik), ciasta i desery (kuch z krostami, ruchanki, szneki z glancem, sernik babci Jadzi oraz torty), przepis na chleb. Kiedyś – 80 lat temu – moja babcia piekła chleb do codziennego spożycia. A na tak liczną rodzinę (12 dzieci) musiała te bochny chleba piec raz w tygodniu. Była to ciężka praca, bo ciasto wyrabiała w dużej drewnianej balii. Moja mama piekła chleb nie na co dzień, lecz z okazji świąt czy uroczystości rodzinnych. W sumie książka zawiera 75 przepisów, ale to nie są wszystkie – mam ich jeszcze setki. W książce znalazły się te najbardziej praktyczne – na zupy, przystawki i ciasta, które robimy na co dzień.       - To zaklepka oraz kuch z krostami i glancem, czyli drożdżówka.    - Które z tych przepisów są najbardziej charakterystyczne dla Kociewia ?  - Najbardziej typowe są zupy – czernina (choć występuje też na Kaszubach), zaklepka, marchwianka, zupa z brukwi oraz zupa rybna na Wigilię.    - Czy nasze regionalne potrawy mogą rywalizować z tym, co serwują nam fast-foody czy zwyczajne budki z kebabami?   - Nasze regionalne potrawy mogą z nimi rywalizować i na pewno to starcie wygrają, bo są zdrowe, bez konserwantów, na bazie produktów z własnego gospodarstwa. Chleb pieczony domowym sposobem smakuje zupełnie inaczej niż z piekarni.    - Zbliża się Boże Narodzenie. Jak wygląda typowy stół wigilijny na Kociewiu?   - Kociewski stół wigilijny to biały obrus, siano i opłatek. Biesiadnicy są odświętnie ubrani, a do kolacji przystępuje się z powagą i godnością. U mojej mamy i u mnie zawsze była na stole zupa rybna, uszka z barszczykiem, karp, pierogi, bigos wigilijny z grzybami, swojski chleb, zupa z brzadu, czyli z suszu owocowego.    - Jak wspomina Pani Boże Narodzenie w swoim rodzinnym domu?   - Kojarzy mi się przede wszystkim z zapachem pierników, wigilijną zupą rybną i smażonym karpiem, który przywoziła ciocia Zosia aż z Wejherowa. Zapach Świąt przypominają mi również pomarańcze i mandarynki, po które trzeba było jechać tuż przed Świętami do Gdańska. Rodzice, a szczególnie mama pielęgnowali nie tylko kulinarne tradycje kolejnych świąt, ale także obrzędy noworoczne, weselne i inne. Po niej też odziedziczyłam umiejętności przygotowywania potraw z zachowaniem tradycyjnych metod.", "url": "https://www.tczewska.pl/artykul/5695,zylc-zaklepka-oraz-kuch-z-krostami-i-glancem-palce-lizac", "category": "pomorskie", "sub_category": "Oleje i tłuszcze (masło, margaryna itp.)", "phrase": "Szmalec kociewski ze skrzeczkami"}