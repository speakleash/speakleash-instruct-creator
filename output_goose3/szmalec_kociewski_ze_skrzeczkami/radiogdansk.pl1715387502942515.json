{"meta_description": "", "title": "Czym są bómbómy, fefernuski i grochowinki? Kociewiacy obchodzili 212. rocznicę pierwszej wzmianki o regionie", "content": "Bómbómy z dekla i fefernuski królowały w niedzielę w gdańskiej Bramie Wyżynnej. Nad Motławę przyjechali Kociewiacy świętujący 212. rocznicę pierwszej wzmianki o tym wyjątkowym pomorskim regionie. Posłuchać można było opowieści mistrza z Moguncji, obejrzeć przedruk jedynej w Polsce Biblii Gutenberga, posmakować specjałów kuchni kociewskiej ale też wziąć udział w warsztatach piśmienniczych, wytopie woskowych świec i posłuchać regionalnych pieśni – frantówek . Nazwa Kociewie, a dokładnie Gociewie, po raz pierwszy pojawiła się 10 lutego 1807 roku, w czasie wojen napoleońskich. – Chcemy przypomnieć wszystkim, że Kociewie to drugi z największych regionów Pomorza. W kuchni, tańcach i kulturze bardzo blisko z Kaszubami jesteśmy razem, ale pragniemy też pokazać trochę swojej typowej odrębności pomorskiej- mówi Alicja Słyszewska-Szybowska z Diecezjalnego Centrum Informacji Turystycznej w Pelplinie. – Bómbómy z dekla to cukierki domowe smażone na patelni i studzone na pokrywce. Grochowinki to nic innego jak faworki. Fefernuski to małe kopytka, pierniczki. No i oczywiście smalec ze skrzeczkami, z dodatkiem rodzynek – prezentuje dania wpisane na listę produktów tradycyjnych Krystyna Gierszewska z miejscowości Lignowy Szlacheckie. Dla upamiętnienia tego wydarzenia, z inicjatywy członków Stowarzyszenia Kultura Kociewia w Starogardzie Gdańskim i Lokalnej Organizacji Turystycznej Kociewie w Tczewie, w 2007 roku zainicjowano Światowy Dzień Kociewia. Uroczystość zorganizowały także Lokalna Organizacja Turystyczna Kociewie, Wydawnictwo Bernardinum, Towarzystwo Przyjaciół Zabytków Pelplina, Stowarzyszenie Szlaki Kulturowe oraz Regionalne Centrum Informacji Turystycznej w Gdańsku.", "url": "https://radiogdansk.pl/wiadomosci/2019/02/10/kociewskie-frantowki-i-grochowinki-krolowaly-w-bramie-wyzynnej/", "category": "pomorskie", "sub_category": "Oleje i tłuszcze (masło, margaryna itp.)", "phrase": "Szmalec kociewski ze skrzeczkami"}