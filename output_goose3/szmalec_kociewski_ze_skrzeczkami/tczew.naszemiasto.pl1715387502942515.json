{"meta_description": "Grochowinki, fefernuski oraz smalec ze skrzeczkami i rodzynkami - to produkty typowo kociewskie, które wkrótce mogą znaleźć się na Liście Produktów Tradycyjnych. To ta sama, na której są m.in. znane góralskie oscypki.", "title": "Kociewskie smakołyki na liście produktów tradycyjnych?", "content": "Grochowinki, fefernuski oraz smalec ze skrzeczkami i rodzynkami - to produkty typowo kociewskie, które wkrótce mogą znaleźć się na Liście Produktów Tradycyjnych. To ta sama, na której są m.in. znane góralskie oscypki. Grochowinki, fefernuski oraz smalec ze skrzeczkami i rodzynkami - to produkty typowo kociewskie, które wkrótce mogą znaleźć się na Liście Produktów Tradycyjnych. To ta sama, na której są m.in. znane góralskie oscypki. Wszystko za sprawą Krystyny Gierszewskiej z Lignów Szlacheckich, która chcąc zachować tradycję i chronić dziedzictwo kulinarne Kociewia postanowiła podjąć się tego trudnego zadania. Trzy kociewskie produkty regionalne - grochowinki (kruche ciasteczka smażone w tłuszczu), fefernuski (ciastka korzenne, piernikowe, twarde) oraz smalec (ze słoniny wieprzowej ) ze skrzeczkami (skwarkami) i rodzynkami zgłosiła już do Urzędu Marszałkowskiego Krystyna Gierszewska, przewodnicząca powiatowej rady KGW. - Poprosiłam, by wpisano je na listę produktów regionalnych - mówi Krystyna Gierszewska. Przepisy na te smakołyki funkcjonują na Kociewiu od ponad 25 lat i są wyrabiane wyłącznie z produktów lokalnych. - We wniosku o wpis na listę produktów tradycyjnych, który składa się do Urzędu Marszałkowskiego należy każdy produkt opisać - wyjaśnia gospodyni z Lignów Szlacheckich. - Ten opis obejmuje wygląd produktu, kształt, jego barwę, wielkość i surowce, z których jest wykonany. Ważne, aby były one wyprodukowane metodą tradycyjną, np. smalec zrobiony był w domu, miód pochodził z kociewskich łąk, a jaja z naszych wiejskich kurników itd. Bardzo istotna jest też metoda produkcji oraz kolejne jej etapy. We wniosku należy również zaznaczyć czy nastąpiły jakieś zmiany w jego wykonywaniu w ciągu minionych kilkudziesięciu lat. - Tradycja, pochodzenie produktu i jego nazwy, historia produktu, to wszystko należy udokumentować - mówi Krystyna Gierszewska. - Najlepiej, aby stare przepisy pochodziły sprzed przynajmniej 25 lat. - Uważam, że jest duża szansa na to, aby produkty zgłoszone przez panią Krystynę Gierszewską znalazły się na liście produktów tradycyjnych - mówi Magdalena Dudek z Urzędu Marszałkowskiego w Gdańsku. - Musimy tylko dopracować pewne szczegóły. Dotychczas z województwa pomorskiego na taką listę zostały wpisane tylko cztery produkty pochodzące z Kaszub - kiszka kaszubska, zupa z żółtej brukwi, okrasa z gęsiny i młodzowy kuch z kruszonką. Dotychczas na Liście Produktów Tradycyjnych widnieje 77 produktów z całej Polski, w tym cztery pochodzą z woj. pomorskiego, a konkretnie z Kaszub. Teraz szansę znalezienia się na tej liście mają także trzy produkty z Kociewia. Grochowinki, fefernuski i smalec ze skrzeczkami i rodzynkami znane są już w gdańskim Urzędzie Marszałkowskim. - Teraz trzeba tylko dopracować pewne szczegóły w dokumentacji i myślę, że te produkty mają dużą szansę znaleźć się na Liście Produktów Tradycyjnych - powiedziała nam Magdalena Dudek z UM w Gdańsku. Na listę wpisywane są produkty, których jakość lub wyjątkowe cechy i właściwości wynikają ze stosowania tradycyjnych metod produkcji. Za tradycyjne uważa się metody wykorzystywane od co najmniej 25 lat. A tworzenie Listy Produktów Tradycyjnych ma na celu rozpowszechnianie informacji o produktach wytwarzanych tradycyjnymi, historycznie ugruntowanymi metodami. - Mam nadzieję, że zgłoszone przeze mnie produkty zostaną wpisane na listę - mówi Krystyna Gierszewska z Lignów Szlacheckich, gm. Pelplin. - Bardzo mi na tym zależy, gdyż jest to sposób na zachowanie naszej kociewskiej tradycji, kultury kulinarnej. Pani Krystyna wykonała już wielką pracę. Dokumentacja, którą trzeba złożyć w związku z wpisaniem produktów na listę, jest dość obszerna. Bardzo istotne jest opisanie metody produkcji, kolejne jej etapy. We wniosku należy również zaznaczyć czy nastąpiły jakieś zmiany w wykonywaniu zgłoszonych produktów w ciągu minionych kilkudziesięciu lat. - Ja, aby udokumentować tradycyjne pochodzenie zgłoszonych przez siebie produktów kociewskich posłużyłam się książką kucharską z 1911 roku. Korzystałam też z \"Poradnika Gospodyni Wiejskiej\" oraz \"Słownika kociewskiego na tle kultury ludowej\" Bernarda Sychty. Niestety, miałam problemy z udokumentowaniem przepisu na fefernuski, na szczęście pomogły mi mieszkanki Kociewia. Złożyły one oświadczenie, że przepis ten rzeczywiście pochodzi z Kociewia i dawno temu był już tu znany. Krystyna Gierszewska twierdzi, że zacięcie kulinarne wyssała wraz z mlekiem matki, która była również znaną kucharką w gm. Pelplin w latach 70. i 80. Zawsze chętnie pomagała matce w przygotowywaniu różnych potraw, spisywała receptury. - Moim wielkim marzeniem - poza wpisem tych trzech produktów na listę - jest wydanie książeczki kucharskiej z przepisami pochodzącymi sprzed wielu lat - zdradziła nam Krystyna Gierszewska.", "url": "https://tczew.naszemiasto.pl/kociewskie-smakolyki-na-liscie-produktow-tradycyjnych/ar/c8-6347903", "category": "pomorskie", "sub_category": "Oleje i tłuszcze (masło, margaryna itp.)", "phrase": "Szmalec kociewski ze skrzeczkami"}