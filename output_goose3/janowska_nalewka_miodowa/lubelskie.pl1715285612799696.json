{"meta_description": "", "title": "Zapraszamy do krainy lubelskich produktów tradycyjnych! – Urząd Marszałkowski Województwa Lubelskiego w Lublinie", "content": "„W krainie lubelskich produktów tradycyjnych” to tytuł publikacji, którą Urząd Marszałkowski cyklicznie wznawia, uzupełniając o nowe treści. Z początkiem 2019 roku mamy przyjemność zaprosić Państwa do lektury najnowszej jej edycji, a tym samym do niezwykłej podróży po smakach naszego regionu. Na kartach katalogu znajdą Państwo nie tylko opis naszych lokalnych specjałów, ale i receptury, jak je samodzielnie wykonać. Absolutną nowością niniejszego wydania jest rozdział „Lubelscy kucharze polecają”. To wyjątkowa okazja do poznania tajemnych dotąd przepisów szefów kuchni! Wersję elektroniczną publikacji można już pobrać z Internetu. Ta bogato ilustrowana książka przeniesie Państwa w świat smakołyków z babcinej kuchni, z których aż 208 zarejestrowaliśmy na ogólnopolskiej Liście Produktów Tradycyjnych (LPT). Warto przy okazji przypomnieć, że liczba ta daje nam niezmiennie trzecie miejsce w chlubnym rankingu województw najlepiej dbających o swoje dziedzictwo kulinarne (patrz: mapka poniżej). Zarówno Lista, jak i katalog, który oddajemy w Państwa ręce, odzwierciedlają potencjał produktów rolnych naszego regionu, który słynie z wyrobów na bazie zbóż i kasz, a także z owoców i warzyw, miodów, olejów i ryb. To te surowce tworzą trzon lubelskiej części LPT: jako samodzielne produkty, jak np. malina kraśnicka, nałęczowski miód wielokwiatowy czy olej świąteczny roztoczański, a także jako składniki innych wyrobów, jak np. pierogi zosinowskie z jagodami, konfitura poziomkowa, szyneczka z karpia z Pustelni czy janowska nalewka miodowa. Oprócz produktów i dań powszechnie znanych, czytelnik znajdzie tu także i te niespotykane, które niegdysiejszym kucharzom dyktowała wyobraźnia. Przekonajcie się, jak smakują pryszcze z jabłkami z mąki hretczanej, buchty pieczone z powidłami czy choćby… kiszone jabłka! Katalog można pobrać z zakładki „Rolnictwo i środowisko” – „Produkty tradycyjne” lub z załącznika poniżej. Jeśli po jego lekturze przypomnicie sobie o innych regionalnych smakołykach, dotąd nie opublikowanych na Liście Produktów Tradycyjnych, koniecznie zgłoście je do Departamentu Rolnictwa i Środowiska. Czekamy na Państwa propozycje i życzymy miłej lektury!", "url": "https://www.lubelskie.pl/aktualnosci/zapraszamy-do-krainy-lubelskich-produktow-tradycyjnych/", "category": "lubelskie", "sub_category": "Napoje (alkoholowe i bezalkoholowe)", "phrase": "Janowska nalewka miodowa"}