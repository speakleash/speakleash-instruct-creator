{"meta_description": "", "title": "Smaki Regionu - Dla turysty - UM Janów Lubelski | Oficjalna strona miasta", "content": "Ziemia Janowska charakteryzuje się prawdziwym bogactwem lokalnych smaków. Tradycje kulinarne łączą w sobie dawną kuchnię chłopską i szlachecką, z domieszką wpływów żydowskich. Lokalna kuchnia bazuje na naturalnych składnikach, na tym, z czego słynie ten region, czyli na kaszy, miodzie, żurawinie, jagodach, grzybach, nabiale, ziołach. Tutejsze potrawy, przygotowywane w domach, według przepisów przekazywanych z pokolenia na pokolenie, stanowią ważną część naszego dziedzictwa. Należą do nich: gryczaki, jaglaki, pierogi z kaszą lub jagodami, gołąbki z kaszą, sery podsuszane, proziaki, cebularze, czy aromatyczne nalewki z żurawinówką na czele.  Wiele naszych produktów znalazło się na liście produktów tradycyjnych Ministerstwa Rolnictwa i Rozwoju Wsi, m.in. gryczak janowski, gryczok godziszowski, Janowska nalewka miodowa, żurawinówka momocka, miód gryczany godziszowski.  Od 2003 roku w Janowie Lubelskim, w drugi weekend sierpnia, odbywa się Festiwal Kaszy „Gryczaki”. Podczas imprezy organizowane są konkursy: Na potrawę regionalną (w kategoriach: gryczak, potrawa na bazie kasz, deser na bazie kasz, sery, wina i nalewki) oraz Janowską Nalewkę Żurawionową. Nagrodzone i wyróżnione potrawy znalazły się w dwóch wydawnictwach: Smaki Ziemi Janowskiej (2012) i Kulinarne Skarby Ziemi Janowskiej (2018).  Jeżeli chcecie Państwo wyruszyć w kulinarną podróż po Ziemi Janowskiej, zachęcamy do wypróbowania przepisów znajdujących się w tych dwóch wydawnictwach.  Smacznego!", "url": "https://www.janowlubelski.pl/dla-turysty/smaki-regionu", "category": "lubelskie", "sub_category": "Napoje (alkoholowe i bezalkoholowe)", "phrase": "Janowska nalewka miodowa"}