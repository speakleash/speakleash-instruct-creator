{"meta_description": "Piszemy o Poznaniu inaczej", "title": "CZY CHLEB POTRZEBUJE REKLAMY?", "content": "Kto z nas nie lubi zapachu świeżego chleba… Sprawdzamy dla Was czy chleb ma tuczące właściwości, dlaczego smakuje inaczej niż kilka lat temu i czy potrzebna jest mu reklama? Często można usłyszeć, że chleb to jeden z wrogów każdej diety. Jest w tym trochę racji, ale jednocześnie coraz więcej dietetyków jest zdania, że chleb… to samo zdrowie. Jest on bowiem bogaty m.in. w błonnik, którego najwięcej znajdziemy w chlebie razowym. Co ważne, wbrew powszechnej opinii chleb nie tuczy, ale należy jednak jeść go z umiarem. - Chleb jest podstawą diety większości ludzi i prawie każdy większy posiłek składa się między innymi z niego. Ważne, aby jeść go rozsądnie. Jest to jeden z najbardziej pierwotnych pokarmów, który dostarcza nam witaminy i energię na cały dzień - uważa Marcin Talma, maratończyk, ceniący aktywny i zdrowy tryb życia. - Najbardziej pożądane cechy pieczywa to gotowość do spożycia, powszechność, sytość i długa trwałość. Problemem dla osób dbających o dietę powinien być nie sam chleb, ale to czym się go smaruje i ile się go zjada - dodaje. Wartość odżywcza pieczywa zależy od rodzaju użytej mąki oraz od dodatków. Najzdrowszy jest chleb pieczony na zakwasie, dostarcza on cennych dla organizmu składników odżywczych. Zazwyczaj zjadamy go mniej i bardziej się nim najadamy. -Prawdziwe zdrowe pieczywo w składzie powinno mieć tylko: mąkę, wodę, sól, ewentualnie drożdże, otręby, nasiona. Mąka do wypieku zdrowego chleba to mąka razowa, czyli jak najmniej oczyszczona. Ma ona najwięcej wartości odżywczych, m.in. witamin z grupy B, witaminę E i błonnik pokarmowy. Dzięki temu ostatniemu dłużej czujemy się syci- uważa Karolina Łąkowska - dietetyk w serwisie vitalia.pl - Niech prawdziwe tradycyjnie wyrabiane pieczywo będzie dla nas codziennym, ale nie jedynym źródłem energii i węglowodanów. Nasza różnorodna dieta powinna opierać się także na innych produktach: nabiale, chudym mięsie, rybach, owocach, warzywach czy nasionach. Wtedy na pewno organizm na tym zyska- dodaje. O tym, że nie należy rezygnować z chleba w zdrowej i zbilansowanej diecie mówi także Karina Niedźwiedzińska z Centrum Naturhouse. Ważne jest jaki rodzaj chleba spożywamy. -Osoby na diecie odchudzającej powinny zrezygnować z pszennego chleba sporządzonego z białej, rafinowanej mąki. Zawiera on głównie skrobię, która może zwiększyć prawdopodobieństwo odkładania tłuszczu w obszarze brzucha. Natomiast zalecane w diecie odchudzającej jest ciemne pieczywo - zaznacza Niedźwiedzińska. Dzisiaj każdy z nas wchodząc do piekarni widzi różne rodzaje pieczywa z coraz bardziej wymyślnymi dodatkami. - Kształt, ogólnie wygląd zewnętrzny ma zwrócić uwagę klienta na dany produkt. Ostatecznie znaczenie ma jednak smak. Ludzie najchętniej wybierają chleby tradycyjne, to sprawdzony produk t- dodaje Nowak. Jednak według wielu konsumentów smak chleba na przestrzeni ostatnich lat zmieniał się. Niestety na gorsze. Tomasz, 45, letni nauczycie, nie wyobraża sobie śniadania czy kolacji bez chleba. Zauważa jednak, że pieczywo kiedyś smakowało inaczej. - Dzisiejszy chleb zupełnie nie przypomina w smaku tego sprzed 10-15 lat - mówi.  Zmiana smaku może wynikać z innego doboru składników. Wyróżnia się pieczywo podstawowe, z ziarnami, razowe, żytnie, słonecznikowe, graham. To właśnie szeroka różnorodność składników a nie spadek jakości może wpływać na zmianę smaku chleba. Dziś rodzajów chleba jest niemal tak wiele, jak piekarni- ponieważ każda próbuje się czymś wyróżnić.  Jest jednak i drugi powód zmiany smaku- niestety gorszy. Do pieczywa coraz częściej dodaje się spulchniacze, konserwanty i polepszacze. Niestety rzadko kiedy polepszają one smak i zawartość witamin w chlebie. Z danych dotyczących spożycia chleba w Polsce wynika, że sięgamy po niego coraz rzadziej. Tylko na przestrzeni ostatniej dekady spożycie pieczywa spadło o 30%. Może zatem warto reklamować zdrowy chleb?  Mając do wyboru tak wiele gatunków, trudno uwierzyć, że chleb jako produkt nie został jeszcze doceniony przez firmy marketingowe. W telewizji można zobaczyć wiele reklam produktów takich jak chrupki czy płatki- stanowiących dla wielu osób alternatywę pieczywa. Brakuje natomiast spotów dotyczących chleba, bułek czy drożdżówek. Tomasz Nowak uważa, że produkty te nie wymagają reklamy - Jest zbyt wiele firm produkujących pieczywo. Nie ma żadnej organizacji, która mogłaby się tym zająć. Poszczególnym piekarniom brakuje środków finansowych na takie przedsięwzięcie. Jest to nieopłacalne. Chleb nie potrzebuje reklamy. Może jednak warto byłoby zastanowić się nad reklamą przynajmniej chleba znanego w regionie. Niewielu konsumentów zapewne zdaje sobie sprawę, że w Wielkopolsce mamy nasze pieczywo tradycyjne. - Na listę produktów tradycyjnych zostały wpisane następujące produkty z Wielkopolski: chleb żytni Wielkopolski, chleb z Komorowa, chleb Cygański, Poznański Pumpernikiel Adama- wylicza Monika Wieczorek z Cechu Cukierników i Piekarzy. Reklama może co prawda poprawić statystyki spożywania pieczywa, ale prawdziwym powodem spadku ilości zjadanego chleba może być jego cena. Bochenek najzdrowszego żytniego chleba na zakwasie może kosztować nawet 10 zł. Producenci, starając się obniżyć koszty produkcji chleba, coraz częściej sięgają po kiepskie produkty, co niestety odbija się na jakości pieczywa i jego gorszym smaku. Jeszcze inny temat stanowi pieczywo z dyskontów, które często wyróżnia się nie tylko niższą ceną, ale też i gorszą jakością. Jednak sporo klientów woli zapłacić kilkanaście groszy więcej i pozostać wiernym swojemu ulubionemu chlebowi. Joanna Frąckowiak z Poznania w chleb zaopatruje się w sklepie osiedlowym i jest ze swojego wyboru zadowolona. -Kupuję tam często jasny chleb, ten sam od lat, który się nie kruszy i jest sycący- zachwala. Czasem zatem warto wybrać produkt nieco droższy, ale za to sprawdzony i lepszy. Trzeba też przyznać, że mimo faktu słynnej poznańskiej oszczędności, jest jedna rzecz na której nie wolno oszczędzać- to nasze zdrowie. Chleb jest ważnym elementem codziennego żywienia, dlatego też warto wybierać ten, który naszemu zdrowiu może dodatkowo pomóc wzbogacając organizm w witamy. Nie zawsze zatem warto być aż tak oszczędnym- smaczny i zdrowy chleb, to bowiem nie tylko zdrowie ale też i zadowolony klient. A co z reklamą? Promocją pieczywa będzie duże wydarzeni, które odbywać się będzie w Poznaniu od 3- września do 3 października. Chodzi o I Kongres Światowy Unii Piekarzy i Cukierników UIBC, którego obrady dotyczyć będą między innymi kwestii organizacji szkoleń zawodowych i znaczenia marketingu w rozwoju piekarni lub cukierni, a jednym z głównych poruszanych zagadnień będzie ścieżka promocji wyrobów piekarskich.", "url": "https://www.miastopoznaj.pl/kultura-i-styl/149-czy-chleb-potrzebuje-reklamy", "category": "wielkopolskie", "sub_category": "Wyroby piekarnicze i cukiernicze", "phrase": "Chleb z Komorowa"}