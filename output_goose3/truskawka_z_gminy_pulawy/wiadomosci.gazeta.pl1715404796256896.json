{"meta_description": "", "title": "Puławy. Złodzieje truskawek grasują po polach. Z jednej plantacji zniknęło 200 kg owoców", "content": "Zainteresowanie złodziei truskawkami jest tak duże, że gmina Puławy zaapelowała do mieszkańców w mediach społecznościowych. Samorządowcy zwracają uwagę plantatorów na problem i proszą ich, by mieli oczy szeroko otwarte. Gmina Puławy zaalarmowała o wzmożonej liczbie kradzieży truskawek z pól. Zaapelowała również do rolników, by ci byli bardziej czujni i zwracali uwagę na obce osoby i pojazdy przebywające w pobliżu pól. W takich przypadkach zalecono zawiadomienie policji. \"Uwaga na kradzieże truskawek! W ostatnim czasie otrzymujemy sygnały, że plantatorom truskawek z pól kradzione są te smaczne owoce. Do jednej z kradzieży doszło w nocy z 30 na 31 maja. Z plantacji w Pachnowoli [wieś na zachodnim skraju woj. lubelskiego - red.] zostało skradzionych około 200 kg (80 łubianek) owoców\" - poinformowała gmina Puławy na Facebooku. Sezon na polskie truskawki wystartował. Obecnie, w zależności od regionów, zapłacimy za nie od 8 do 18 złotych. Cena owoców będzie jednak systematycznie spadać - szczególnie tam, gdzie za kilogram truskawek musimy zapłacić kilkanaście złotych. Wiele osób zastanawia się, dlaczego musimy tyle płacić za truskawki. Wyjaśnia to m.in. podcast \"Cena: od pola do półki\". Twórcy wskazują, że cena uzależniona jest od wielu czynników - między innymi od pogody i pracowników, którzy zbierają owoce. Jak wyjaśniają, truskawki będą kosztować więcej, jeśli rąk do pracy będzie mniej. Pomóż Ukrainie, przyłącz się do zbiórki. Pieniądze wpłacisz na stronie pcpm.org.pl/ukraina.", "url": "https://wiadomosci.gazeta.pl/wiadomosci/7,114883,28524418,pulawy-zlodzieje-truskawek-grasuja-po-polach-z-jednej-plantacji.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka z gminy Puławy"}