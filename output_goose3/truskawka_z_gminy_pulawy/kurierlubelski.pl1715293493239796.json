{"meta_description": "Charakterystyczny kształt, smak i konsystencja. Truskawki uprawiane na ziemi puławskiej trafiły na ministerialną Listę Produktów Tradycyjnych.Owoce znalazły się wśród 1524 tradycyjnych produktów z Polski, których listę prowadzi Ministerstwo Rolnictwa i Rozwoju Wsi. Zdaniem plantatorów z gminy Puławy, zasłużenie. \r\n\r\n- Nasze truskawki mają charakterystyczny miąższ, który rozpływa się w ustach - tłumaczy Krzysztof Ambryszewski, właściciel gospodarstwa w Zarzeczu.", "title": "Ministerstwo doceniło truskawki z gminy Puławy", "content": "- Okolice Puław to lubelska stolica truskawek. Gleby są tu lżejsze, co sprzyja uprawie - dodaje Alicja Zdziechowska, specjalistka z Lubelskiego Ośrodka Doradztwa Rolniczego w Końskowoli. Plantacje truskawek zajmują do 350 ha obszaru gminy i stanowią źródło dochodu dla wielu mieszkańców. - Mają nie tylko znaczenie gospodarcze, ale i kulturowe. Stały się inspiracją do organizowania dorocznego Święta Truskawki. 3 lipca br. w Górze Puławskiej odbędzie się już szósta edycja tego wydarzenia - mówi Krzysztof Brzeziński, wójt gminy Puławy. Tradycje uprawy truskawek w tej gminie narodziły się jeszcze przed I wojną światową. Zbadała je i opisała Halina Solecka, autorka prac poświęconych historii i kulturze ziemi puławskiej. - O uprawie truskawek na tych terenach wiemy z pamiętników wczasowiczów, którzy licznie przybywali tu na początku XX wieku. Wiemy, że handlem owocami zajmowała się głównie ludność żydowska - mówi Solecka. To m.in. bogatej historii zawdzięcza truskawka puławska wpisanie na Listę Produktów Tradycyjnych.", "url": "https://kurierlubelski.pl/ministerstwo-docenilo-truskawki-z-gminy-pulawy/ar/12382750", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka z gminy Puławy"}