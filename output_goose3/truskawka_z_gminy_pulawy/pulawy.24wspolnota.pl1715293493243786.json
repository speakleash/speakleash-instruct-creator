{"meta_description": "Nie ma w powiecie innej gminy, w której w praktycznie w każdym sołectwie są gospodarze, którzy uprawiają te smaczne owoce. W gminie Puławy święto truskawki to już tradycja. Ale w tym roku zorganizowano je w innej formule i pod inną nazwą. - pulawy.24wspolnota.pl", "title": "\"Truskawkobranie\" już za nami. Nawet kapryśna pogoda nie przeszkodziła w zabawie (galeria)", "content": "\"Truskawkobranie\" już za nami. Nawet kapryśna pogoda nie przeszkodziła w zabawie (galeria) Nie ma w powiecie innej gminy, w której w praktycznie w każdym sołectwie są gospodarze, którzy uprawiają te smaczne owoce. W gminie Puławy święto truskawki to już tradycja. Ale w tym roku zorganizowano je w innej formule i pod inną nazwą. Jako, że gmina słynie w powiecie z uprawy truskawek, to co roku na początku wakacji władze organizowały święto tego owocu. Do tej pory odbyło się 9 imprez pn. \"Święto Truskawki\", które ostatni raz miało miejsce w 2019 r. Zarówno w 2020 i 2021 r. wydarzenie odwołano ze względu na epidemię COVID-19. Rok temu impreza nie odbyła się z uwagi na to, że gmina była organizatorem dożynek powiatowych. Teraz święto po czterech latach wróciło, ale pod nową nazwą - \"Truskawkobranie\". Uroczystości rozpoczęła msza św. odprawiona w kościele w Górze Puławskiej. Główna część wydarzenia odbywała się na miejscowym stadionie. Goście mogli wysłuchać okolicznościowych przemówień, podziwiać występy artystów z gminy Puławy czy spróbować rozmaitych potraw. Podczas \"Truskawkobrania\" rozdano nagrody za potrawy czy desery z truskawek. Monika Goździkowska z Kochanowa zwyciężyła w kategorii \"Najdorodniejsza Truskawka\". Jej owoc ważył 115 gramów. Wręczono również nagrody za \"Miss Truskawki\" czy \"Najpiękniejsze Truskawkowe Stoisko\". Gwiazdą wieczoru był zespół Bobi, wykonujący muzykę disco polo. Na koniec odbyła się dyskoteka pod gołym niebem.", "url": "https://pulawy.24wspolnota.pl/informacje-pulawskie/truskawkobranie-juz-za-nami-nawet-kaprysna-pogoda-nie-przeszkodzila-w-zabawie/9j0SRZGT6Wds1hDwYZDq", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka z gminy Puławy"}