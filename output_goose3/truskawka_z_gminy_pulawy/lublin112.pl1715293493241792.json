{"meta_description": "Najszybsze informacje z Lublina, regionu i kraju", "title": "Niebawem pojawią się pierwsze truskawki z naszego regionu. W Gminie Puławy już czekają na pierwszą łubiankę", "content": "Niebawem pojawią się pierwsze truskawki z naszego regionu. W Gminie Puławy już czekają na pierwszą łubiankę Puławskie truskawki są wpisane na Listę Produktów Tradycyjnych, okolica ta nazywana jest lubelskim zagłębiem truskawkowym. Urząd Gminy ogłosił konkursy na pierwszą łubiankę jak też na najdorodniejszą truskawkę. Gmina Puławy jest często nazywana lubelskim zagłębiem truskawkowym. W ubiegłym roku uprawy tych owoców zajmowały tam około 300 hektarów. Uprawom sprzyjają bardzo dobre warunki glebowe i klimatyczne co sprawia, że owoce są smaczne i dorodne. To sprawia, że zakłady przetwórcze bardzo chętnie skupują owoce od tamtejszych rolników. Uprawy truskawek na stałe wpisały się w krajobraz okolicznych miejscowości. Od lat w Górze Puławskiej organizowane jest także Święto Truskawki. Jest to okazja do promowania tych smacznych owoców jak też samej gminy. Oprócz festynu rodzinnego imprezie towarzyszą degustacje przetworów z truskawek, ciast z tych owoców, jak również pierogów, naleśników czy dżemów z dodatkiem truskawek. Jest także Truskawkowy Turniej Sołectw i wybory Miss Truskawki. Corocznie, tuż przed rozpoczęciem sezonu, Gmina Puławy organizuje konkursy: na pierwszą łubiankę jak też na najdorodniejszą truskawkę. W tym pierwszym zwycięży mieszkaniec, który jako pierwszy zbierze ze swojej plantacji pełną, ważącą 2 kg, łubiankę tych owoców. Z kolei w drugim nagrodę, czyli tablet, otrzyma osoba, u której na polu urośnie największa truskawka. W ubiegłym roku pierwsza łubianka została dostarczona 17 maja i pochodziła z Pachnowoli. W przypadku najdorodniejszych owoców, osiągają one nawet ponad 200 gramów.", "url": "https://www.lublin112.pl/niebawem-pojawia-sie-pierwsze-truskawki-z-naszego-regionu-w-gminie-pulawy-juz-czekaja-na-pierwsza-lubianke/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka z gminy Puławy"}