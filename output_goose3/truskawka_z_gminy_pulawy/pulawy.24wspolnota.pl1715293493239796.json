{"meta_description": "Konkurs na pierwszą łubiankę tych smacznych owoców wygrała mieszkanka Pachnowoli, Ewa Koniarz. - pulawy.24wspolnota.pl", "title": "Gm. Puławy: Pierwsza łubianka truskawek już jest", "content": "Gmina Puławy jest znana nie tylko w powiecie, ale i w całym województwie z uprawy truskawki. Te smaczne owoce uprawia wielu mieszkańców okolicy, która często jest też nazywana zagłębiem truskawkowym. Władze gminy co roku organizują konkursy na pierwszą łubiankę truskawek i najdorodniejszy owoc sezonu. Ogłosili je także w tym roku. Ledwo co minęła połowa maja, a u niektórych gospodarzy już pojawiły się dojrzałe owoce. Pierwszą łubiankę czerwonych i soczystych truskawek wczoraj do puławskiego urzędu gminy przyniosła Ewa Koniarz z Pachnowoli. W nagrodę otrzymała tablet. Do 30 czerwca trwa konkurs na najdorodniejszą i największą truskawkę. Każdy owoc dostarczony do urzędu zostanie oceniony przez jury i dokładnie zważony. Tak, jak w przypadku konkursu na pierwszą łubiankę zwycięzca wygrywa tablet. Już teraz zapraszamy również 2 lipca do Góry Puławskiej, gdzie na stadionie sportowym odbędzie się wydarzenie pt. \"Truskawkobranie\". Gwiazdą wieczoru będzie zespół Bobi.", "url": "https://pulawy.24wspolnota.pl/informacje-pulawskie/gm-pulawy-pierwsza-lubianka-truskawek-juz-jest/c0oJDkZkN8jb70ooa3RX", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka z gminy Puławy"}