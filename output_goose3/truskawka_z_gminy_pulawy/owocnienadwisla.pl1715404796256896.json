{"meta_description": "Wirtualny przewodnik po Gminie Puławy- Owocnie nad Wisłą.", "title": "Wirtualny przewodnik po Gminie Puławy » | » Święto Truskawki w Gminie Puławy", "content": "Ponad 100 letnia tradycja uprawy truskawek na terenie Gminy Puławy stała się inspiracją do zorganizowania wyjątkowego wydarzenia – Święta Truskawki. Impreza organizowana jest cyklicznie od 2011 r. i z roku na rok zyskuje coraz większe zainteresowanie, zarówno wśród mieszkańców gminy, jak i gości przybywających z całego regionu, którzy mogą uczestniczyć i smakować we wszystkim, co związane jest z truskawkami. Szczególny charakter imprezy podkreśla patronat honorowy Marszałka Województwa Lubelskiego i Starosty Puławskiego, którymi corocznie obejmowany jest „truskawkowy” festiwal w Gminie Puławy. Organizatorzy starają się by każda kolejna edycja Święta Truskawki zaskakiwała odwiedzających nowymi atrakcjami. Na „truskawkowej” scenie gościło więc wielu znakomitych artystów, prezentujących rozmaite style muzyczne m.in. Siona Neale, Keith Thompson, Norbi oraz zespół VOX, który specjalnie zmienił jeden ze swoich szlagierów śpiewając „Truskawkowy jest po prostu żywot mój…”. Nie brakuje też występów lokalnych zespołów i solistów, przygotowywanych przez Gminny Ośrodek Kultury i placówki oświatowe. Imprezie od początku i nieodmiennie towarzyszy promocja kultury i sztuki ludowej. Na licznych stoiskach odwiedzający goście mogą podziwiać prawdziwe cudeńka, tworzone z pasją przez lokalnych artystów m.in. rzeźby, wyroby z wikliny, papieroplastykę, kowalstwo artystyczne i wiele innych. Na scenie zaś można obejrzeć taniec ludowy w najlepszym, międzynarodowym wydaniu, a to za sprawą Międzynarodowego Festiwalu Tańców GODEL, który na stałe wpisał się w program „truskawkowego” festynu. Wraz z Świętem Truskawki organizowane są liczne konkursy i przedsięwzięcia, cieszące się wśród mieszkańców niesłabnącym zainteresowaniem m.in. wyścig o pierwszą łubiankę sezonu, konkurs poetycki, artystyczny, multimedialny, kulinarny i na najdorodniejszy owoc. Nie można zapomnieć również o inicjatywach Gminnej Biblioteki Publicznej – wspólnym malowaniu truskawkowego graffiti oraz truskawkowym sercu, wyklejonym z kamyczków wiślanych przez dzieci i młodzież. Podczas festynu odbywa się truskawkowy turniej sołectw, w którym przedstawiciele poszczególnych miejscowości zmagają się w takich konkurencjach jak np. wyścig w łubiankach, rzut truskawką do celu czy szypułkowanie na czas. Prawdziwym gwoździem programu stał się konkurs mody i urody o tytuł Miss Truskawki, w którym dziewczęta rywalizują we własnoręcznie wykonanych „truskawkowych” kreacjach. Tradycyjnie podczas „truskawkowego” festiwalu w Gminie Puławy rozgrywany jest mecz piłkarski, organizowany przez Szkołę Podstawową w Leokadiowie, w którym rywalizują ze sobą drużyny urzędników i plantatorów. Dotychczas dwuletnie zmagania zakończyły się bilansem 1:1. Miłośnicy aktywnego wypoczynku mogą wziąć udział w Truskawkowym Rajdzie Rowerowym – wspólnej wycieczce wśród malowniczych krajobrazów zagłębia truskawkowego w Gminie Puławy. Z roku na rok impreza ta cieszy się coraz większą popularnością, co nie dziwi, bowiem rowerowa rekreacja z truskawkami w tle zapewnia niezapomniane wrażenia. Najważniejszym punktem imprezy są jednak owoce, a te można spotkać na truskawkowych stoiskach sołectw i to w najlepszym wydaniu. Nawet najwięksi smakosze będą usatysfakcjonowani tak wielką ilością rozmaitych potraw przyrządzonych z truskawek. Ciastka, ciasteczka, naleśniki, pierogi, musy, sałatki czy nalewki kuszą wspaniałym smakiem i aromatem. W 2012 r. Święto Truskawki zostało uhonorowane Znakiem Produkt Lokalny „Zielonego Pierścienia”, przyznanym przez Zarząd Lokalnej Grupy Działania „Zielony Pierścień”. Potwierdza to wyjątkowe znaczenie imprezy dla lokalnego dziedzictwa kulturowego. Aby przekonać się jak wielka jest nasza sympatia do tych małych i smakowitych owoców, trzeba koniecznie odwiedzić doroczne Święto Truskawki w Gminie Puławy. Zapraszamy serdecznie i liczymy na wiele wspólnie spędzonych, owocnych i niezapomnianych chwil!", "url": "http://www.owocnienadwisla.pl/lewy-brzeg/swieto-truskawki-w-gorze-pulawskiej/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka z gminy Puławy"}