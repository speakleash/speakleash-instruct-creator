{"meta_description": "- Kto lubuje się w kosztowaniu lokalnych smakołyków, mających wieloletnią historię, niech przyjedzie do nas -  województwo pomorskie. Jest ono liderem w kraju - jeżeli chodzi o liczbę produktów tradycyjnych. Zarejestrowano ich w Ministerstwie Rolnictwa i Rozwoju Wsi aż105 - informuje Tomasz Konopacki, rzecznik prasowy Urzędu Marszałkowskiego Województwa Pomorskiego.", "title": "Pomorze: Najwięcej specjałów zarejestrowanych w Ministerstwie Rolnictwa i Rozwoju Wsi", "content": "Wyprzedziliśmy woj. śląskie, które dotychczas wiodło prym w tej dziedzinie. Najwięcej - blisko 40 - zarejestrowaliśmy gotowych dań i potraw. Napojów mamy w tym wykazie kilkanaście, a wiele takich, które warto postawić na sylwestrowy stół! Na listę w ministerstwie mogą trafić przede wszystkim stare rarytasy, z recepturą, stosowaną co najmniej przez 25-lat. Osoba zgłaszająca produkt nie musi go od tylu lat produkować, ani w ogóle wytwarzać - powinna jednak potrafić go zrobić według załączonej we wniosku receptury. Jako dokument może być przepis z książki kucharskiej, wydanej co najmniej ćwierć wieku temu. Wniosek składa się do marszałka województwa, a następnie zostaje on przekazany do ministerstwa. Osoba wpisująca produkt i prowadząca np.karczmę , może wykorzystać ów fakt w celach promocyjnych. Duża liczba tradycyjnych frykasów, w Pomorskiem, wynika ze specyfiki naszego regionu. Tradycja jest pielęgnowana nie tylko na Kaszubach, Kociewiu czy Pobrzeżu Słowińskim, ale też na Żuławach w wielu innych rejonach Pomorskiego. Takim unikatem z Mierzei Wiślanej jest np. surowy łosoś bałtycki solony. Chleb słowiński wytwarzany jest w miejscowościach położonych w pobliżu jezior Gardno i Łebsko.", "url": "https://dziennikbaltycki.pl/pomorze-najwiecej-specjalow-zarejestrowanych-w-ministerstwie-rolnictwa-i-rozwoju-wsi/ar/203475", "category": "pomorskie", "sub_category": "Produkty rybołówstwa, w tym ryby", "phrase": "Surowy łosoś bałtycki solony"}