{"meta_description": "Super niezawodny przepis na łososia smażonego na patelni. Perfekcyjny łosoś przygotowywany na maśle z solą i pieprzem. Wspinały nie tylko do makaronu, ale też sałatek i na kanapki. Wypróbuj koniecznie!", "title": "Łosoś", "content": "Jeśli masz ochotę na łososia z piekarnika, to zachęcam do sprawdzenia kilku innych moich przepisów. Pieczony łosoś z folii z majonezem czy też łosoś w sosie pomidorowym .. obie wersje są pyszne! Idealnie wysmażony i doprawiony łosoś smażony na patelni bez skóry. Jest świetny do sałatek, makaronu, kaszy czy też najprościej - na kanapki. Zobacz jak ja zazwyczaj szykuję i smażę filety z łososia. Jeśli tylko masz możliwość, to polecam zakup łososia z Alaski lub łososia atlantyckiego. Dzikie ryby odżywiają się znacznie lepiej niż te hodowlane. Zjadają plankton oraz inne drobne ryby i nie są karmione paszą z antybiotykami. Dzikie ryby mają więcej kwasów tłuszczowych omega-3. Im świeższy łosoś, tym lepiej. Ja kupuję zazwyczaj filety porcjowane od samego ogona. Jest to dla mnie najwygodniejszy do obróbki fragment ryby. Filet od ogona jest cieńszy i mogę smażyć go krócej niż grubsze kawałki ryby.  Filety z łososia umyj sprawnie pod zimną, bieżącą wodą o osusz od razu ręcznikiem papierowym. Wiem, że większość osób nie zdejmuje skóry z łososia. Ja jednak lubię ją usunąć przed smażeniem, a tym bardziej przed pieczeniem. Skórkę z łososia usuwa się bardzo łatwo. Jest na to kilka sposobów. Tym razem skórę z łuskami wycięłam na płasko, na drewnianej desce i przy użyciu klasycznego noża szefa kuchni. Jeśli jednak masz nóż do filetowania ryb.. skorzystaj z niego. Nóż ma być ostry i dość długi.Filet połóż skórą do deski. Złap za koniec i lekko natnij rybę przy samej skórze. Jedną ręką złap za wystającą skórę. Wsuń nóż i przeciągnij nim płasko przy samej skórze, kierując lekko ostrze do deski.Gotowe filety pokrój na kilka mniejszych i w miarę możliwości równych kawałków. Kawałki ryby oprósz z obu stron świeżo mielonym pieprzem oraz solą.Najczęstszym błędem przy smażeniu filetów z łososia jest słabo nagrzana patelnia oraz zimny tłuszcz. Nierzadko kawałki łososia rozpadają się lub przypalają również wtedy, gdy patelnia ma zbyt cienkie dno.Przygotuj sobie ciężką patelnię z grubym dnem. Zacznij nagrzewać patelnię na średniej mocy. Patelnia powinna się stopniowo i równomiernie nagrzać a nie spalić, więc nie ustawiaj bardzo wysokiej mocy palnika. Na nagrzaną patelnię wyłóż dwie łyżki masła klarowanego lub dwie łyżki dobrej jakości delikatnej oliwy z oliwek. Rozprowadź tłuszcz po powierzchni patelni i poczekaj chwilę, aż się nagrzeje.Wyłóż wszystkie kawałki łososia. Po około 4 minutach smażenia można go przełożyć na druga stronę. Polecam użyć do tego płaskiej łopatki kuchennej. Drugą stronę smaż odrobinę krócej, bo około 3 minuty.Łosoś smażony polecam podać na mieszance sałat lub świeżym szpinaku baby. Wystarczy go wówczas skropić świeżo wyciskanym sokiem z cytryny lub limonki. To chyba najprostszy sposób na pyszny obiad.Na smażonego łososia można też wyłożyć domowe pesto i podać z makaronem lub na kanapce. Polecam pesto z pietruszki Łosoś smażony na patelni można też zajadać z domowym sosem czosnkowym, który bardzo gorąco polecam. Sos czosnkowy jest idealny do ryb oraz frytek :)A z czym Ty lubisz jeść smażonego łososia?Smacznego!", "url": "https://aniagotuje.pl/przepis/losos-smazony", "category": "pomorskie", "sub_category": "Produkty rybołówstwa, w tym ryby", "phrase": "Surowy łosoś bałtycki solony"}