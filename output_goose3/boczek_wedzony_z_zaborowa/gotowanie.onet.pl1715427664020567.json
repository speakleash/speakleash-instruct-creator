{"meta_description": "Boczek wędzony z Zaborowa, boczek wędzony łuskany i słonina wędzona z Szadku - to niektóre z tradycyjnych przysmaków regionu łódzkiego wpisanych ostatnio na ministerialną Listę Produktów Tradycyjnych. W sumie na liście są już 84 produkty z Łódzkiego.", "title": "Wędzone boczki i słonina na liście produktów tradycyjnych w Łódzkiem", "content": "Boczek wędzony przygotowywany jest w Zaborowie w gminie Tomaszów Mazowiecki według tradycyjnej receptury stosowanej od lat międzywojennych. Wyróżnia się tym, że jest długo wędzony w gorącym dymie, a następnie jest zapiekany. Dobrze uwędzone boczki mają kolor brązowy lub brązowo-czerwony i mogą być długo przechowywane - wynika z informacji ministerstwa rolnictwa. W Szadku k. Zduńskiej Woli tradycyjnie robiono boczek wędzony łuskany. Jest on produkowany według tej samej, niezmiennej receptury od niemal 70 lat, a mięso na niego pochodzi ze świń hodowanych przez okolicznych rolników. Do przygotowania boczku łuskanego wykorzystuje się boczek surowy bez skóry i kości. Mięso podzielone na mniejsze kawałki najpierw nacierano solą, a następnie peklowano w roztworze soli od dwóch do trzech tygodni, co jakiś czas je przewracając. Tak przygotowany boczek poddawany jest wędzeniu w wędzarniach opalanych drewnem olszowym, dębowym, jałowcowym oraz drewnem drzew owocowych z okolicznych sadów. Uwędzony boczek następnie jest parzony. Szadek słynie też z wędzonej słoniny. Według tradycyjnej receptury oddzieloną od reszty mięsa słoninę kroi się na paski, a każdy kawałek nacierany jest solą ze wszystkich stron i układany w wannach jeden przy drugim. Po około dwóch tygodniach, słoninę otrząsa się z soli, obmywa w ciepłej wodzie, a później wiesza na pętelkach na 2-3 godziny do ocieknięcia. Następnie naciera się ją papryką ze wszystkich stron i zostawia do obsuszenia. Słoninę wędzi się gorącym dymem przez kilka godzin do uzyskania właściwej barwy i smaku.", "url": "https://gotowanie.onet.pl/artykuly/wedzone-boczki-i-slonina-na-liscie-produktow-tradycyjnych-w-lodzkiem/950d8dw", "category": "łódzkie", "sub_category": "Mięso świeże oraz produkty mięsne", "phrase": "Boczek wędzony z Zaborowa"}