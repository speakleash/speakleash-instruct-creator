{"meta_description": "Rakowski ziemniak pieczony, masło jędrzejowskie i szczodroki - to kolejne trzy produkty z regionu świętokrzyskiego, które zostały wpisane na Listę Produktów Tradycyjnych Ministerstwa Rolnictwa i Rozwoju Wsi", "title": "Świętokrzyskie: Kolejne produkty tradycyjne na liście ministerstwa", "content": "10.06. Kielce (PAP) - \"Rakowski ziemniak pieczony\", \"masło jędrzejowskie\" i \"szczodroki\" - to kolejne trzy produkty z regionu świętokrzyskiego, które zostały wpisane na Listę Produktów Tradycyjnych Ministerstwa Rolnictwa i Rozwoju Wsi. Poinformowała o tym w piątek rzeczniczka marszałka województwa świętokrzyskiego Iwona Sinkiewicz. \"Rakowski ziemniak pieczony\" ma związek z organizowaną od wielu lat w miejscowości Dębno w gminie Raków uroczystością pod hasłem \"W dzień Świętej Tekli ziemniaki będziem piekli\". Podczas tego święta piecze się ziemniaki w specjalnie przygotowanych ogniskach i wspólnie się je spożywa. Ziemniaki używane do pieczenia muszą pochodzić z ziemi z zawartością wapnia lub z gleby piaszczystej. \"Masło jędrzejowskie\" produkowała od 1927 roku mleczarnia włościańska w Desznie. Obecnie produkt ten powstaje w istniejącej od 1937 roku Jędrzejowskiej Spółdzielni Mleczarskiej w Wodzisławiu. Dokumenty potwierdzające historię tego produktu, które zachowały się do dziś, to zdjęcia procesu produkcji z lat 1948 i 1949 roku. Od tamtej pory drewniane maszyny i urządzenia zastąpiono metalowymi, ale większość prac przy produkcji nadal wykonuje się ręcznie. Nazwa rogalików \"szczodroków\" związana jest z powszechnym w dawnej Polsce obyczajem \"chodzenia po szczodrokach\". 6 stycznia kolędnicy chodzili po domach, a gospodynie częstowały ich słodkimi rogalikami. Miało to zapewnić szczęście, urodzaj na polach oraz dostatek w nowym roku. W ostatnich latach przepis na \"szczodroki\" uległ metamorfozie; coraz częściej rogaliki wypiekane są z różnymi nadzieniami, np. z marmoladą, dżemem bądź z kapustą. Na Liście Produktów Tradycyjnych Ministerstwa Rolnictwa i Rozwoju Wsi są już 54 pozycje z regionu świętokrzyskiego. Króluje na niej województwo śląskie, które ma 121 produktów. Na listę trafiają produkty, których wyjątkowa jakość i właściwości wynikają ze stosowania tradycyjnych metod produkcji.(PAP)", "url": "https://www.bankier.pl/wiadomosc/Swietokrzyskie-Kolejne-produkty-tradycyjne-na-liscie-ministerstwa-2356279.html", "category": "świętokrzyskie", "sub_category": "Gotowe dania i potrawy", "phrase": "Rakowski ziemniak pieczony"}