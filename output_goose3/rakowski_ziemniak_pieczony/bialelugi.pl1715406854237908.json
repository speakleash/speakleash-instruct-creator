{"meta_description": "", "title": "LGD Białe Ługi", "content": "Projekt \"Zasmakuj Krainę Kultur\" zakłada rozwój lokalny przy wykorzystaniu dziedzictwa kulturowego głównie kulinarnego. Bazę projektu stanowi \"Kraina Kultur\" – element turystycznego Szlaku Przygody. To świętokrzyski szlak turystyczny o łącznej długości ponad 980 km. \"Szlak Przygody\" składający się z 7 pętli tematycznych krain: Kultury, Sacrum i Profanum, Talentów, Legend, Czterech Żywiołów, Natury i Trzech Rzek łączących zróżnicowane atrakcje położone na terenie 51 gmin woj. Świętokrzyskiego, pozytywnie opiniowany przez Regionalną Organizację Turystyczną Województwa Świętokrzyskiego oraz nagrodzony tytułem najlepszy produkt turystyczny w roku 2013 w konkursie Polskiej Organizacji Turystycznej. W ramach niniejszego projektu planuje się wzbogacenie oferty szlaku i jednocześnie województwa Świętokrzyskiego o walory naturalne, kulturowe, przyrodnicze itp. Założeniem projektu jest zorganizowanie konkursów kulinarnych tematycznych – skupionych wokół tradycyjnych bądź zarejestrowanych produktów lokalnych. Na obszarze \"Krainy Kultur' występują zarejestrowane produkty tradycyjne wpisane na listę Ministerstwa Rolnictwa i Rozwoju Wsi (dzionie rakowskie, rakowski ziemniak pieczony, chmielnicka gęś pieczona) oraz podmioty należące do Świętokrzyskiej Sieci Dziedzictwa Kulinarnego (Bar „Pod Gąską” W Rakowie, Gminna Mleczarnia W Pierzchnicy Sp. Z O.O. w Pierzchniance, Okręgowa Spółdzielnia Mleczarska w Chmielniku). Zaplanowano także utworzenie dodatkowych atrakcji w postaci trzech Questów wykorzystujących lokalne zasoby. Tworzenie Questów to proces silnie aktywizujący społeczność lokalną, branżę turystyczną, regionalnych twórców, animatorów lokalnych, który podczas zajęć warsztatowych pozwoli na opracowanie przebiegu i tematyki oraz nadanie indywidualnych nazw. Projekt bazuje na lokalnych zasobach kulturowych, duchowych i kulinarnych. W środę 6 sierpnia w Rakowie i Daleszycach odbyły się pierwsze warsztaty questingowe, których celem było przekazanie wiedzy nt. metodologii tworzenia questów oraz wstępne opracowanie ścieżek questingowych w tych dwóch miejscowościach. W warsztatach uczestniczyli przedstawiciele jednostek samorządowych, KGW, zespołów ludowych, nauczyciele, młodzież, lokalni twórcy, historycy pasjonaci z terenu dwóch gmin Rakówa i Daleszyc. Następne warsztaty questingowe odbędą się w Chmielniku w drugiej połowie sierpnia.", "url": "http://bialelugi.pl/pl/realizowane_projekty/zasmakuj_kraine_kultur/", "category": "świętokrzyskie", "sub_category": "Gotowe dania i potrawy", "phrase": "Rakowski ziemniak pieczony"}