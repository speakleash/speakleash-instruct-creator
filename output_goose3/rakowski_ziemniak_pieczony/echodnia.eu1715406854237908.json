{"meta_description": "Ponad 1200 kilogramów pieczonych ziemniaków zjedli uczestnicy  tradycyjnej uroczystości religijno-obyczajowej. \"W dzień św. Tekli ziemniaki będziem piekli\" , organizowanej w Dębnie  koło Rakowa.", "title": "W Dębnie na świętej Tekli ziemniaki upiekli", "content": "Uroczystość w Dębnie stała się \" ziemniaczanymi dożynkami\", na które przyjeżdżają goście z całego województwa. Wielkie ogniska na rynku w Dębnie rozpalili już o siódmej rano pracownicy Zakładu Usług Komunalnych w Rakowie. Ziemniaki pieczono w gorącym piachu. Po uroczystej mszy świętej z udziałem rakowskiego chóru męskiego rozdawano je wszystkim chętnym. Z mieszkańcami gminy Raków jedli je i marszałek województwa Adam Jarubas z członkiem zarządu Markiem Gosem i wicewojewoda Piotr Żołądek i poseł Mirosław Pawlak. Wójt Rakowa Alina Siwonia zapewniała, że dla nikogo ziemniaków nie braknie. Organizatorzy przygotowali atrakcyjny program artystyczny. Wystąpiły dzieci z przedszkola w Rakowie, młodzież szkół, rakowska orkiestra dęta. Zagrała także kapela ludowa \"Leśnianie\" z gminy Bodzentyn, zaś jako główne atrakcje imprezy przygotowano występy kabaretu Neo-Nówka i recital Krzysztofa Krawczyka. Podczas ziemniaczanego święta w Dębnie w \"Wiosce produktu lokalnego i agroturystycznego\" prezentowały swoje produkty Koła Gospodyń Wiejskich oraz przedstawiciele gospodarstw agroturystycznych. Były warsztaty decupage, robienia ludzików z ziemniaków i strugania aniołków z drewna a także pokaz rzeźbiarski. Przeprowadzone zostały konkursy pod nazwą \"Rakowski ziemniak pieczony - historia i tradycja\" oraz \"Najciekawsza rzeźba z ziemniaka i inne atrakcje ziemniaczane\". Dzień świętej Tekli w Dębnie zakończyła zabawa taneczne przy muzyce zespołu \"Rejs\".", "url": "https://echodnia.eu/swietokrzyskie/w-debnie-na-swietej-tekli-ziemniaki-upiekli/ar/8758127", "category": "świętokrzyskie", "sub_category": "Gotowe dania i potrawy", "phrase": "Rakowski ziemniak pieczony"}