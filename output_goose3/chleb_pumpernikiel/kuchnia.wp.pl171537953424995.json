{"meta_description": "Pumpernikiel to chleb razowy, którego korzeni możemy doszukiwać się w niemieckiej Westfalii. Jest bardzo sycący i pożywny, dlatego nierzadko staje się elementem diet odchudzających.", "title": "Jeden z najzdrowszych rodzajów pieczywa. Pumpernikiel - właściwości i skład", "content": "Pumpernikiel to chleb razowy, którego korzeni możemy doszukiwać się w niemieckiej Westfalii. Jest bardzo sycący i pożywny, dlatego nierzadko staje się elementem diet odchudzających. Sprzedawany jest w bochenkach pokrojonych w cienkie kromki, zapakowanych w szczelne torebki plastikowe. Dzięki temu pumpernikiel nadaje się do spożycia przez długi czas – nawet pół roku w nieodpieczętowanym opakowaniu, a po otwarciu do kilku tygodni. W składzie pumpernikla znajdziemy przede wszystkim razową mąkę żytnią oraz kwintesencję chleba – zakwas żytni. Poza tym pumpernikiel zawiera zamiennie ciemną melasę, miód albo ekstrakt z jabłek. Dodatkowym składnikiem jest woda, sól i słód. Pumpernikiel, w porównaniu z innymi rodzajami chleba, nie wyróżnia się niską kalorycznością. 100 g chleba zawiera bowiem 252 kcal, czyli mniej więcej tyle samo co pszenny chleb biały. Jest jednak bogaty w cenne wartości odżywcze. Zawiera błonnik, węglowodany, białka roślinne, lipidy, a także aminokwasy. Pumpernikiel jest źródłem witaminy A, E, K, tiaminy, niacyny, biotyny ryboflawiny oraz kwasu foliowego. Pumpernikiel bogaty jest w substancje mineralne, przede wszystkim sód i potas, ale też wapń, fosfor i magnez. Zawiera niewielkie ilości żelaza, cynku i manganu. Zaletą pumpernikla jest to, że wywołuje uczucie sytości i gasi głód na dłuższy czas, dlatego zaleca się włączenie go do diet odchudzających. Pomoże w walce z chęcią sięgnięcia po niezdrową przekąskę między posiłkami. Razowy chleb żytni typu pumpernikiel, dzięki zawartości błonnika, wspomaga układ pokarmowy, wzmaga trawienie i niweluje zaparcia. Pomaga także obniżyć poziom złego cholesterolu, przez co zapobiega pojawianiu się zatorów żylnych i innych dolegliwości związanych z układem krążenia. Warto pamiętać, że wszystko, co w nadmiarze szkodzi, dlatego osoby o wrażliwym żołądku powinny dawkować jedzenie pumpernikla. Jego nadmiar może powodować wzdęcia. Pumpernikiel zalecany jest osobom prowadzącym aktywny tryb życia, osobom na diecie odchudzającej, a także cierpiącym na cukrzycę. Chleb ten ma niski indeks glikemiczny, co oznacza, że w niewielkim stopniu podnosi poziom cukru we krwi. Dzięki temu nie odkładają się w organizmie zbędne tłuszcze, a więc i waga pozostaje bez zmian.", "url": "https://kuchnia.wp.pl/jeden-z-najzdrowszych-rodzajow-pieczywa-pumpernikiel-wlasciwosci-i-sklad-6654387536407104a", "category": "pomorskie", "sub_category": "Wyroby piekarnicze i cukiernicze", "phrase": "Chleb pumpernikiel"}