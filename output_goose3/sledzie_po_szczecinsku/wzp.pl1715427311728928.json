{"meta_description": "„Śledzie po szczecińsku” przyrządzane na sześć różnych sposobów są kolejnym przysmakiem, który promuje Pomorze Zachodnie na ministerialnej Liście Produktów Tradycyjnych. W czwartek, 2 kwietnia, odbyła się konferencja prasowa z udziałem marszałka Olgierda Geblewicza, wicemarszałka Jarosława Rzepy oraz właściciela restauracji „Na Kuncu Korytarza” Bolesława Sobolewskiego,", "title": "W roli głównej „Śledzie po szczecińsku”", "content": "„Śledzie po szczecińsku” przyrządzane na sześć różnych sposobów są kolejnym przysmakiem, który promuje Pomorze Zachodnie na ministerialnej Liście Produktów Tradycyjnych. W czwartek, 2 kwietnia, odbyła się konferencja prasowa z udziałem marszałka Olgierda Geblewicza, wicemarszałka Jarosława Rzepy oraz właściciela restauracji „Na Kuncu Korytarza” Bolesława Sobolewskiego, poświęcona temu wyjątkowemu daniu. „Śledzie po szczecińsku” przygotowywane przez kucharzy z restauracji „Na Kuncu Korytarza” są trzydziestym drugim produktem z województwa zachodniopomorskiego, który za swoje walory smakowe został doceniony wpisem na Liście Produktów Tradycyjnych. Listę taką prowadzi Ministerstwo Rolnictwa i Rozwoju Wsi. To piąty przysmak regionu doceniony w kategorii „Produkty rybołówstwa, w tym ryby”. – Dziś formalnie przyjmujemy „Śledzie po szczecińsku” na Listę Produktów Tradycyjnych. Śledzie w wykonaniu pana Bolesława Sobolewskiego z restauracji „Na Kuncu Korytarza” czerpią z różnych tradycji, podobnie jak Szczecin, do którego mieszkańcy przywożą smaki, idee, kultury z całego świata. Tak też jest i z kulturą kulinarną Pomorza Zachodniego – mówił podczas konferencji prasowej marszałek Olgierd Geblewicz. Współcześnie jako „Śledzie po szczecińsku” przygotowywanych jest sześć wyjątkowych, przyrządzanych według dawnych receptur przysmaków. Są to: śledzie z cebulą, śledzie smażone, smażone śledzie w octowej zalewie, śledzie smażone na wodzie, śledzie opiekane w marynacie oraz cymes śledziowy. – Na Pomorzu Zachodnim trwają żniwa śledziowe – mówił wicemarszałek Jarosław Rzepa. – Cieszę się, że wracamy do najlepszych tradycji śledziowych. Do śledzi podawanych w różny sposób, z różnymi dodatkami. Warto także wspomnieć, że w czasach hanzeatyckich Lubeka była miastem kupców, a Szczecin miastem śledzi – dodał wicemarszałek Rzepa. O walorach zarówno tych smakowych, jak i zdrowotnych mówił właściciel restauracji, „Na Kuncu Korytarza”, autor książek o tematyce kulinarnej, smakosz Bolesław Sobolewski. – Często zapominamy, że śledzie mają więcej wartości odżywczych niż wiele innych dań rybnych. Śledzie są również skarbnicą kwasów omega-3 oraz omega-6 – mówił Bolesław Sobolewski. – Jedyną rybą, jedzoną na surowo, którą zaakceptowali Polacy to właśnie śledź– dodał. Podczas konferencji niejednokrotnie wspominany był Klub Śledziożerców, znany z niecodziennych i często zaskakujących przepisów ze śledziem w roli głównej. Honorowym ambasadorem Klubu jest także marszałek Olgierd Geblewicz. Restauracja „Na Kuncu Korytarza” jest również od 10 marca 2011 r. członkiem Sieci Dziedzictwa Kulinarnego Pomorza Zachodniego. Członkami sieci są zarejestrowane w naszym województwie przedsiębiorstwa, które promują oraz rozpowszechniają lokalną żywność. Pierwszy produkt z województwa zachodniopomorskiego na Listę wpisano 24 maja 2006 r. Był to ogórek kołobrzeski.", "url": "https://www.wzp.pl/biuro-prasowe/aktualnosci/w-roli-glownej-sledzie-po-szczecinsku", "category": "zachodniopomorskie", "sub_category": "Produkty rybołówstwa, w tym ryby", "phrase": "Śledzie po szczecińsku"}