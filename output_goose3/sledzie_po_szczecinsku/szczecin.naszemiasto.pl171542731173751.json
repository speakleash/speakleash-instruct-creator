{"meta_description": "Ogólnopolska Lista Produktów Tradycyjnych wzbogaciła się o kolejny produkt z regionu zachodniopomorskiego. To Śledzie po szczecińsku, serwowane przez restaurację ze szczecińskiego Zamku, czyli Na Kuncu Korytarza.", "title": "Nowe produkty regionalne z w. zachodniopomorskiego - śledzie po szczecińsku", "content": "Przyrządzane są na sześć sposobów, tj. z cebulą, smażone, smażone w zalewie octowej, smażone na wodzie, opiekane w marynacie oraz cymes śledziowy. Restauracja serwuje dodatkowo śledzia a la Kwaśniewski, po kozacku, w lnianych kalesonach, w sherry, w miodzie, w śmietanie, matjas na sałatce z ostrygami oraz śledź namiętności na afrodyzjakach. - Są jeszcze potrawy ze śledzia, które w każdym myśleniu zdroworozsądkowym nie mają miejsca - wyjaśnia Sławomir Osiński z Klubu Śledziożerców, zbierającego się cyklicznie w restauracji. - Wymyśliliśmy już lody ze śledzi, keksy, chrust, sorbet i tort śledziowy. Szczecińska restauracja jest znana ze śledzi nie tylko w Szczecinie. Tu marszałek Olgierd Geblewicz zaprasza dyplomatów, aby posmakowali szczecińskich specjałów. - Receptury pochodzą nie tylko z tradycji regionalnej, ale także różnych kultur - mówił Geblewicz, nadając certyfikat. - I dlatego szczecińskie śledzie są tak wyjątkowe. - Niegdyś Szczecin był miastem, które słynęło z handlu śledziami - dodaje Bolesław Sobolewski, szef restauracji. - Stare porzekadło hanzeatyckie mówiło: Szczecin jest miastem handlarzy ryb, a Lubeka - miastem kupców. Nasze śledzie są naprawdę unikalne.", "url": "https://szczecin.naszemiasto.pl/nowe-produkty-regionalne-z-w-zachodniopomorskiego-sledzie/ar/c8-3337969", "category": "zachodniopomorskie", "sub_category": "Produkty rybołówstwa, w tym ryby", "phrase": "Śledzie po szczecińsku"}