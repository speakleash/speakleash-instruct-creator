{"meta_description": "", "title": "Śledzie po szczecińsku – Wikipedia, wolna encyklopedia", "content": "Śledzie po szczecińsku – regionalny produkt kulinarny, charakterystyczny dla miasta Szczecina; 2 marca 2015 roku wpisany na polską listę produktów tradycyjnych[1] w kategorii „produkty rybołówstwa w województwie zachodniopomorskim”[2]. Ze względu na położenie miasta, nad Zalewem Szczecińskim i w pobliżu Bałtyku, ryby – w tym śledzie – były tu zawsze popularnym składnikiem diety mieszkańców. Dania ze śledzi szczególnie mocno zaznaczały się w kuchni szczecińskiej w XIX wieku. Spożywane były przez wszystkie warstwy społeczne. Śledzie kupowano na targach i w sklepach. Wszędzie tam solone ryby sprzedawane były z dużych kadzi. Jedzono je solone lub marynowane z cebulą i przyprawami (np. liśćmi laurowymi) w towarzystwie gotowanych ziemniaków w mundurkach (ze skórą). Popularne były też w formie smażonej lub serwowane po opieczeniu w zalewie octowej. W 1894 w lokalnym przewodniku zamieszczono „Pieśń o śledziu”, wychwalającą uroki dań z tej ryby[1]. Obecnie śledź po szczecińsku jest dostępny w handlu oraz podawany podczas różnego rodzaju imprez plenerowych czy turystycznych. Jako regionalny produkt przygotowuje się: wytworzone na terenie miasta Szczecina[1]. Cymes śledziowy zdobył medal Międzynarodowych Targów Szczecińskich w kategorii „Ryby i Przetwory Rybne” podczas targów Pomerania 2003[2]. Śledzie po szczecińsku to ryby oczyszczone z ości i wnętrzności lub płaty, czy też filety śledziowe o wydłużonym kształcie, ze skórą barwy siwo-srebrnej, przechodzącej w ciemnoszarą. Mięso jest kremowe i jasne. Płaty albo filety powinny charakteryzować się długością około 15-20 centymetrów. Konsystencja ryb jest zwarta, elastyczna i delikatna w dotyku. Smak i zapach jest charakterystyczny dla ryb, z wyczuwalną nutą przypraw, w tym zwłaszcza cebuli i czosnku[2].", "url": "https://pl.wikipedia.org/wiki/%C5%9Aledzie_po_szczeci%C5%84sku", "category": "zachodniopomorskie", "sub_category": "Produkty rybołówstwa, w tym ryby", "phrase": "Śledzie po szczecińsku"}