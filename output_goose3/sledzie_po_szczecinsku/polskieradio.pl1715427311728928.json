{"meta_description": "Potrawy ze śledzia, znanej i od wieków bardzo lubianej przez Polaków ryby stały się 32. specjałem z Pomorza Zachodniego na Liście Produktów Tradycyjnych Ministerstwa Rolnictwa i Rozwoju Wsi.", "title": "Śledzie po szczecińsku na liście produktów tradycyjnych", "content": "Śledzie po szczecińsku to grupa potraw, wśród których znajdują się: śledzie z cebulą, śledzie smażone, smażone śledzie w octowej zalewie, śledzie smażone na wodzie, śledzie opiekane w marynacie oraz cymes śledziowy. – Jedyną rybą na surowo, która jest akceptowana przez Polaków, jest śledź – mówił w czwartek dziennikarzom Bolesław Sobolewski, właściciel restauracji Na Kuncu Korytarza, w której podaje się nowy produkt tradycyjny. Jak dodał, najstarszym na liście jest smażony śledź w intensywnej zalewie octowej, który dawniej czekał na barze na spragnionych gości. Z kolei cymes śledziowy w zalewie octowej to ukłon w stronę stuletniej tradycji kulinarnej. – Ta kompozycja jest tak doskonale wyważona, że po maceracji śledź wydaje się fantastyczny – podkreślił Sobolewski. Fanem śledzi jest także zachodniopomorski marszałek Olgierd Geblewicz, który zaznaczył, że na śledzie po szczecińsku wpływ miało wiele kultur, które od wieków przybywały do Szczecina. Dawne hanzeatyckie porzekadło mówiło, że Lubeka jest miastem kupców, a Szczecin miastem handlarzy ryb. Dziewiętnastowieczni szczecinianie chętnie jadali solone śledzie z beczki podawane z ziemniakami, cebulą i liśćmi laurowymi. Popularne były także śledzie smażone lub opiekane w octowej zalewie lub marynacie. Śledzie doskonale nadają się do szybkich potraw popularnych na imprezach towarzyskich – YouTube / SkutecznieTV Na Listę Produktów Tradycyjnych wpisywane są produkty stanowiące element dziedzictwa kulturowego regionu, które wytwarzane są tradycyjnymi metodami stosowanymi co najmniej od 25 lat. Śledzie po szczecińsku są 32. zachodniopomorskim specjałem na tej liście. Wicemarszałek zachodniopomorski Jarosław Rzepa poinformował, że w tym roku lista ma się powiększyć o 7 kolejnych pozycji. Złożono już 2 wnioski, a 5 jest w przygotowaniu. Produktami tradycyjnymi z woj. zachodniopomorskiego są m.in. chleb wiejski wojenny, paprykarz szczeciński, jeziorowy ogórek kiszony, kiszka szwedzka czy miody przelewickie. Pierwszym wpisanym na listę zachodniopomorskim specjałem był ogórek kołobrzeski – znalazł się tam w maju 2006. Z kolei ostatnio przyjęte to szynka świdwińska oraz kiełbasa krucha domowa.", "url": "https://www.polskieradio.pl/13/3/Artykul/1413094,Sledzie-po-szczecinsku-na-liscie-produktow-tradycyjnych", "category": "zachodniopomorskie", "sub_category": "Produkty rybołówstwa, w tym ryby", "phrase": "Śledzie po szczecińsku"}