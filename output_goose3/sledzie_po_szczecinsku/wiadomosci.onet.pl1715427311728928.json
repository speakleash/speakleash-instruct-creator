{"meta_description": "Śledzie po szczecińsku zostały wpisane na Listę Produktów Tradycyjnych Ministerstwa Rolnictwa i Rozwoju Wsi. Potrawy z tej znanej i lubianej od wieków przez mieszkańców Szczecina ryby stały się 32. specjałem z Pomorza Zachodniego na liście.", "title": "Śledzie po szczecińsku produktem tradycyjnym", "content": "Śledzie po szczecińsku to grupa potraw, wśród których znajdują się: śledzie z cebulą, śledzie smażone, smażone śledzie w octowej zalewie, śledzie smażone na wodzie, śledzie opiekane w marynacie oraz cymes śledziowy. Jedyną rybą na surowo, która jest akceptowana przez Polaków, jest śledź - mówił w czwartek dziennikarzom Bolesław Sobolewski, właściciel restauracji Na Kuncu Korytarza, w której podaje się nowy produkt tradycyjny. Jak dodał, najstarszym na liście jest smażony śledź w intensywnej zalewie octowej, który czekał dawniej na barze na spragnionych gości. Z kolei cymes śledziowy w zalewie octowej to ukłon w stronę stuletniej tradycji kulinarnej. - Ta kompozycja jest tak doskonale wyważona, że po maceracji śledź wydaje się fantastyczny - podkreślił Sobolewski. Fanem śledzi jest także zachodniopomorski marszałek Olgierd Geblewicz, który zaznaczył, że na śledzie po szczecińsku wpływ miało wiele kultur, które od wieków przybywały do Szczecina. Dawne hanzeatyckie porzekadło mówiło, że Lubeka jest miastem kupców, a Szczecin miastem handlarzy ryb. Dziewiętnastowieczni szczecinianie chętnie jadali solone śledzie z beczki podawane z ziemniakami, cebulą i liśćmi laurowymi. Popularne były także śledzie smażone lub opiekane w octowej zalewie lub marynacie. Śledzie po szczecińsku są 32. zachodniopomorskim specjałem na Liście Produktów Tradycyjnych. Wicemarszałek zachodniopomorski Jarosław Rzepa poinformował, że w tym roku lista ma się powiększyć o siedem kolejnych pozycji; złożona już dwa wnioski, a pięć jest w przygotowaniu. Obecność na liście produktów tradycyjnych to przede wszystkim gwarancja ich wysokiej jakości, a dla województwa także ciekawy sposób promocji - podkreślił Geblewicz. Na Listę Produktów Tradycyjnych wpisywane są produkty stanowiące element dziedzictwa kulturowego regionu, które wytwarzane są tradycyjnymi metodami wykorzystywanymi co najmniej od 25 lat. Produktami tradycyjnymi z woj. zachodniopomorskiego są m.in.: chleb wiejski wojenny, paprykarz szczeciński, jeziorowy ogórek kiszony, kiszka szwedzka czy miody przelewickie. Pierwszym wpisanym na listę zachodniopomorskim specjałem był ogórek kołobrzeski - znalazł się tam w maju 2006 r. Z kolei ostatnio przyjęte to szynka świdwińska oraz kiełbasa krucha domowa.", "url": "https://wiadomosci.onet.pl/szczecin/sledzie-po-szczecinsku-produktem-tradycyjnym/rpqreq4", "category": "zachodniopomorskie", "sub_category": "Produkty rybołówstwa, w tym ryby", "phrase": "Śledzie po szczecińsku"}