{"meta_description": "", "title": "Śledź marynowany Bismarck – Wikipedia, wolna encyklopedia", "content": "Śledź marynowany Bismarck też śledź à la Bismarck (niem. Bismarckhering) – marka marynowanych bałtyckich śledzi, potrawa z filetowanych płatów śledziowych lub rolmopsów powstała w XIX wieku w Stralsundzie[1]. Z biegiem lat śledzie marynowane w kwaśnej, kilkuprocentowej zalewie octowo-korzennej z dodatkiem warzyw i przypraw - oleju, cebuli, nasion gorczycy i liści laurowych stały się popularnym daniem nie tylko na pomorskich stołach. Do przejawu kultu po żelaznym Kanclerzu, należały m.in. ogórki i śledzie nazwane tak od nazwiska premiera Prus[2]. Tradycje rybackie Stralsundu sięgają roku 1290, kiedy to książę Wisław II nadał przywilej dający prawo połowu śledzia stralsundzkim rybakom wzdłuż półwyspu Wittow i monopolu handlu tą rybą na Rugii[3]. W Niemczech za pomysłodawcę sposobu przyrządzania śledzia w zalewie octowej uważa się Johanna Wiechmanna, który po wygranej na loterii od 1853 uruchomił zakład przetwórczy w Stralsundzie. M.in. rozpoczął w nim produkcję nowej specjalności, świeżo patroszonego śledzia bałtyckiego bez ości, marynowanego w zalewie octowej, pakowanego w drewniane beczki. W 1871 roku przedsiębiorca przesłał kanclerzowi Bismarckowi beczułkę tego produktu wraz z listem gratulacyjnym z okazji urodzin. Otrzymał za ten prezent osobiste podziękowanie. Wiechmann wysłał kanclerzowi drugą beczkę śledzi wraz z prośbą o zgodę na nazwanie produktu jego nazwiskiem. Zgodę tę szybko otrzymał w kolejnym osobistym liście od Bismarcka[4][5]. Śledzie à la Bismarck cieszą się powodzeniem[potrzebny przypis]. Kanclerz Angela Merkel przekazuje je jako prezent swoim zagranicznym gościom[potrzebny przypis]: beczkę śledzi otrzymał prezydent USA George W. Bush podczas wizyty w Stralsundzie[6]. Na stoły regionalnej pomorskiej kuchni jak dawniej wracają śledzie, o których Bismarck pisał, że \"gdyby nie były masowe i tanie traktowano by je jak najdroższy delikates \". Smażone, marynowane, solone podawane są w nadmorskich restauracjach jako przekąski w połączeniu z grzybami, śliwkami i miodem[7]. Według znawców literatka zmrożonej czystej wódki, ma wysubtelniać smak śledzi Bismarck o srebrzystej skórce pociętej czarną kratką[8].", "url": "https://pl.wikipedia.org/wiki/%C5%9Aled%C5%BA_marynowany_Bismarck", "category": "zachodniopomorskie", "sub_category": "Produkty rybołówstwa, w tym ryby", "phrase": "Śledzie po szczecińsku"}