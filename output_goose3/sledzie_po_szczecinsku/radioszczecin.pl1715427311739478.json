{"meta_description": "Opiekane, smażone czy w zalewie octowej, na słodko, z miodem albo ze śmietaną - takie są Śledzie po szczecińsku. W czwartek ryba oficjalnie trafiła na…", "title": "Regionalny przysmak stał się kolejnym daniem tradycyjnym", "content": "Opiekane, smażone czy w zalewie octowej, na słodko, z miodem albo ze śmietaną - takie są \"Śledzie po szczecińsku\". W czwartek ryba oficjalnie trafiła na Listę Produktów Tradycyjnych Ministerstwa Rolnictwa i Rozwoju Wsi. Dzięki temu, że produkt jest na liście, kupujący może mieć pewność, że jest on wytwarzany z naturalnych składników.Pod nazwą \"Śledzie po szczecińsku\" kryje się kilka rodzajów dań - mówi kucharz Krzysztof Nowak.- Mamy śledzie z cebulą, w śmietanie, w różnych zalewkach - miodowych czy z przecieru pomidorowego. Dziennie schodzi nam około pięciu kilogramów śledzi - także jest zainteresowanie - wymienia Nowak.Jak mówi Bolek Sobolewski - autor dań z restauracji \"Na Kuncu Korytarza\" - to XIX wiek był złotym okresem dla potraw z ryb w Szczecinie, teraz tradycja jest podtrzymywana.- Wtedy byliśmy centrum dystrybucji śledzia, którego przewalało się u nas setki ton. Byliśmy stolicą śledziową - tłumaczy Sobolewski.Śledzie po szczecińsku są 32. produktem z regionu wpisanym na Listę Produktów Tradycyjnych.", "url": "https://radioszczecin.pl/1,123254,regionalny-przysmak-stal-sie-kolejnym-daniem-tra&s=2580&si=2580&sp=2580", "category": "zachodniopomorskie", "sub_category": "Produkty rybołówstwa, w tym ryby", "phrase": "Śledzie po szczecińsku"}