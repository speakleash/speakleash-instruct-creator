{"meta_description": "Pięć beczek wykonanych z brązu stanęło na Bulwarze Piastowskim. To kolejny z elementów zagospodarowania szczecińskiej Alei Żeglarzy.", "title": "Śledzie na święto śledzia | Żeglarski Szczecin", "content": "Rzeźba „beczek szczecińskich” to nawiązanie do tradycji i odzwierciedlenie historii Szczecina, który swoje bogactwo w dawnych czasach zbudował m.in. na połowie tej ryby. Utarło się nawet powiedzenie, że Szczecin był miastem handlarzy ryb a zwłaszcza śledzia. Kompozycja rzeźbiarska składa się z pięciu beczek, czterech ustawionych pionowo i jednej poziomo, z której wysypują się śledzie. Rzeźba nie przypadkowo stanęła na nabrzeżu w tym tygodniu. W Szczecinie odbywa się właśnie doroczne spotkanie przedstawicieli branży morskiej Herring Szczecin 2019. Koszt wykonania rzeźby to 150 tys. zł. Aleja Żeglarzy oficjalnie została utworzona w 2013 roku. Opowiada o morzu, żeglarzach i Szczecinie, począwszy od X wieku do czasów współczesnych. Wśród eksponatów Alei znajdują się m.in.: szkielet łodzi Wyszaka – legendarnego szczecińskiego kupca i pirata z XII wieku; rzeźby przedstawiające kapitanów Kazimierza Haskę i Ludomira Mączkę; kota żeglarza Umbriagę; rzeźby pokazujące urządzenia nawigacyjne: astrolabium, chronometr, kompas, sekstant.", "url": "https://sail.szczecin.eu/aktualnosc/sledzie-na-swieto-sledzia", "category": "zachodniopomorskie", "sub_category": "Produkty rybołówstwa, w tym ryby", "phrase": "Śledzie po szczecińsku"}