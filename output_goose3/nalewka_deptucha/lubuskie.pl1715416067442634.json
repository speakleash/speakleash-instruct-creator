{"meta_description": "", "title": "Lubuskie z coraz bogatszą Listą Produktów Tradycyjnych!", "content": "Uwaga: Wiadomość archiwalna. Nie wszystkie załączniki i linki mogą działać poprawnie. Kolejni producenci z naszego regionu zostali wpisani na Listę Produktów Tradycyjnych Województwa Lubuskiego. Na miano kulinarnej perły, zdaniem Ministerstwa Rolnictwa i Rozwoju Wsi, zasłużyły „śliwa w occie” autorstwa Danuty Cieśli z Gospodarstwa Agroturystycznego „ROMA” w Zdroisku i nalewka „sosnówka” pomysłu Stanisławy Freis z Łupowa. Receptura oraz metoda produkcji śliwy w occie została przywieziona po wojnie przez polską ludność ze wschodnich ziem, przesiedloną do Maszewa Lubuskiego. Od tamtego czasu, tradycje kulinarne przesiedleńców, są przekazywane z pokolenia na pokolenie, z matki na córkę. Osoby, które przybyły na Ziemie Lubuskie, starały się wykorzystywać każdy produkt, aby wyżywić swoje rodziny. Dawniej śliwy węgierki należały do drzew bardzo często spotykanych, gdyż obsadzano nimi pobocza dróg, co przyczyniało się do tego, że były łatwo dostępnym produktem nadającym się do przetworzenia. Śliwa w occie wytwarzana tradycyjne przez gospodynie, była i jest stosowana jako dodatek do różnego rodzaju mięs. Walory smakowe śliwki węgierki: jędrność owoców, odpowiednia grubość skórki, która pęka w trakcie przyrządzania, gwarantują dobry efekt końcowy. Dlatego z powodzeniem może być serwowana przez gospodynie na różnego rodzaju uroczystościach lokalnych. Obecnie tradycję przygotowania śliwek w occie kultywuje młodsze pokolenia, dokonujące nowych nasadzeń drzew, aby zachować najstarszą odmianę tej śliwy. We wsi Łupowo w województwie lubuskim, w Gminie Bogdaniec „Nalewka sosnówka” została upowszechniona po 1945 roku przez osadników z kresów wschodnich, którzy rozpoczęli wspólnie odbudowę wsi po zniszczeniach wojennych. Według przekazów rodzinnych, receptura i umiejętności jej sporządzania, przechodziły z pokolenia na pokolenie. Sosna jest najbardziej pospolitym drzewem iglastym w Polsce. Rośnie masowo w Lasach Łupowskich, gdzie szczególnie młode drzewa wytwarzają w okresie wiosennym odpowiedni aromat sosnowy, nadający się wyjątkowo na nalewkę sosnową. Tradycją wsi Łupowo jest coroczna organizacja festynu integracyjnego „Zielonej Szyszki” nawiązującego do lasów otaczających miejscowość. Sama nalewka z pędów drzewa działa wykrztuśnie i bakteriobójczo. Zawarty w niej olejek sosnowy, bogaty w: witaminę C, węglowodany, a także sole mineralne, wspomaga układ odpornościowy, udrażnia drogi oddechowe i ułatwia oddychanie. Dzięki swojemu delikatnemu, aksamitnemu smakowi jest rarytasem dla wielu osób. Obecnie na Liście Produktów Tradycyjnych Województwa Lubuskiego zawiera ponad 40 pozycji. Poniżej pełna lista.", "url": "https://lubuskie.pl/wiadomosci/5880/lubuskie-z-coraz-bogatsza-lista-produktow-tradycyjnych", "category": "lubuskie", "sub_category": "Napoje (alkoholowe i bezalkoholowe)", "phrase": "Nalewka deptucha"}