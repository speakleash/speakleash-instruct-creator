{"meta_description": "Na pomysł, by w Kłodzku ponownie wypiekać precle, wpadł ojciec Antoni Dudek, franciszkanin, od urodzenia związany z tym miastem. Jak twierdzi, pieczywo wypiekane było tu od 1504 roku.", "title": "Czy precel sprzed 500 lat rozsławi Kłodzko?", "content": "Jadwiga Budzicz, szefowa cukierni \"Od pokoleń\" w Polanicy, będzie latem sprzedawać precle Na pomysł, by w Kłodzku ponownie wypiekać precle, wpadł ojciec Antoni Dudek, franciszkanin, od urodzenia związany z tym miastem. Jak twierdzi, pieczywo wypiekane było tu od 1504 roku. Świadczy o tym m.in. tarcza herbowa z widocznym preclem, umieszczona na jednej z kamienic przy ul. Kościelnej, gdzie dawniej była piekarnia. - Precle były w Kłodzku bardzo popularne - mówi franciszkanin. I dodaje, że pierwsze powstały w VII wieku. Na południu dzisiejszej Francji i w północnych Włoszech mnisi formowali resztki ciasta w paski, a następnie układali na wzór dziecięcych rąk złożonych do modlitwy. Trzy dziurki w pieczywie symbolizowały Trójcę Świętą. Rozdawane były dzieciom w nagrodę za naukę Biblii. Stąd też wzięła się ich pierwsza nazwa \"pretiola\", co w łacinie oznacza małą nagrodę. Z czasem pojawiły się także w Austrii, Niemczech i Czechach - jako \"bretzel\" czy \"pretzel\". - Symbolem Kłodzka jest silny lew. Chciałbym, by stał się nim też pożywny precel, kupowany przez turystów - mówi ojciec Antoni. Wypiekiem pieczywa zainteresowali się już Jadwiga Budzicz i jej syn Mariusz, właściciele cukierni \"Od pokoleń\" w Polani-cy-Zdroju. Zapowiadają, że pre-cle w Kłodzku pojawią się prawdopodobnie latem. - Wypiekane będą według przepisu sprzed 500 lat, w trzech rodzajach: posypane makiem, sezamem lub solą - mówi pani Jadwiga. Do każdego dołączona będzie ulotka opisująca historię kłodzkiego smakołyku. Pomysł już spodobał się turystom. - Bardzo oryginalny. W polskich miastach pamiątki są wciąż te same. Kłodzki precel byłby czymś, co odróżnia to miasto od innych - mówi Artur Szabatowski z Wrocławia. Ze względu na swoją wieloletnią historię mógłby też dołączyć do produktów tradycyjnych, wpisanych na listę Ministerstwa Rolnictwa i Rozwoju Wsi. Na Dolnym Śląsku jest ich obecnie ponad 20. - Warunek jest jeden: muszą być produkowane od co najmniej 25 lat - mówi Renata Dyląg z Dolnośląskiego Ośrodka Doradztwa Rolniczego we Wrocławiu. Dodaje, że wpisanie produktu na ministerialną listę podnosi jego rangę, gwarantuje wysoką jakość i oryginalność. - Producenci mogą też starać się o dotację na promocję - dodaje. Jeszcze lepiej, gdy produkt ma certyfikat Unii Europejskiej. Na Dolnym Śląsku może pochwalić się nim jedynie Miód wrzosowy z Borów Dolnośląskich. Dla klientów to towar z najwyższej półki. Lista dolnośląskich produktów tradycyjnych  Produkty mleczne: Ser zgorzelecki, Ser kozi łomnicki, Kamiennogórski ser pleśniowy Wyroby piekarnicze i cukiernicze: Chleb chłopski z Rogowa Sobóckiego, Ciasto z kruszonką z Ziemi Kłodzkiej, Chleb gogołowicki, Begle, czyli krążki z półsłodkiego ciasta, Chleb żytni domowy z Pomocnego Miody: Wielokwiatowy miód z Doliny Baryczy, Miód wrzosowy z Borów Dolnośląskich (jako jedyny produkt z Dolnego Śląska posiada również certyfikat Unii Europejskiej), Sudecki miód wielokwiatowy, Sudecki miód gryczany", "url": "https://gazetawroclawska.pl/czy-precel-sprzed-500-lat-rozslawi-klodzko/ar/369141", "category": "dolnośląskie", "sub_category": "Wyroby piekarnicze i cukiernicze", "phrase": "Chleb gogołowicki"}