{"meta_description": "Koło Aktywnych Kobiet z Łobaczewa Małego ma dobrą passę. Na ministerialną listę produktów tradycyjnych trafiły jego cybulniki - potrawa tatarska. Pracowite i pomysłowe panie zachwycają publiczność degustującą ich potrawy podczas kolejnych imprez. Uczą też dzieci przyrządzania tych smakołyków. - Biała się dzieje", "title": "Nawet dzieci przyrządzają tatarskie potrawy - Biała się dzieje", "content": "Warsztaty kulinarne z dziećmi są niezwykle udane. Na zdjęciu w Kobylanach Koło Aktywnych Kobiet z Łobaczewa Małego ma dobrą passę. Na ministerialną listę produktów tradycyjnych trafiły jego cybulniki - potrawa tatarska. Pracowite i pomysłowe panie zachwycają publiczność degustującą ich potrawy podczas kolejnych imprez. Uczą też dzieci przyrządzania tych smakołyków. Remigiusz Małecki, rzecznik prasowy Urzędu Marszałkowskiego, poinformował nas, że minister rolnictwa i rozwoju wsi wpisał na ministerialną listę produktów tradycyjnych kolejne cztery produkty z Lubelskiego. Jedna z nich pochodzi z gm. Terespol. – Cybulniki to potrawa tatarska wytwarzana przez gospodynie z Łobaczewa Małego, której korzenie sięgają XVII wieku. Cybulniki to rodzaj pierogów pieczonych, nadziewanych farszem z duszonej cebuli, mięsa, poddane obróbce i pieczone w piekarniku – opisał rzecznik i dodał: - Nasze województwo może się już pochwalić 236 pozycjami wpisanymi na powyższą listę, co wciąż daje nam drugie miejsce w kraju. Już wcześniej kobiety z Łobaczewa zarejestrowały jako produkt tradycyjny łobaczewskie kakory, czyli pieczone kopytka z nadzieniem marchewkowym. Jolanta Gawryluk, przewodnicząca łobaczewskiego koła, poinformowała nas, że w ostatnim czasie panie zajęły II miejsce w Konkursie Kobieta Gospodarna Wyjątkowa w Porosiukach za sakiewki wegańskie. Zaś w finale wojewódzkim tego konkursu w Chełmie zdobyły wyróżnienie i nagrodę 300 zł. Startowało aż 160 kół. – W ubiegły wtorek nasze koło przeprowadziło dla dzieci warsztaty kulinarne współfinansowane z Europejskiego Funduszu Rozwoju Wsi Polskiej. W Szkole Podstawowej im. Orła Białego w Kobylanach dzieci z klasy drugiej uczyły się przygotowywać właśnie cybulniki – podkreśla przewodnicząca. Dodaje, że na deser uczniowie pod okiem gospodyń przygotowały regionalne pączki \"Rogacze\". – Atmosfera była wspaniała. Dziękujemy dzieciom za uczestnictwo oraz dyrekcji szkoły za piękne podziękowania – Jolanta Gawryluk nie kryje zadowolenia. Zaznacza, iż dzięki pozyskanym funduszom unijnym na środę zaplanowane są kolejne warsztaty kulinarne w SP nr 1 w Terespolu. Na początku października kobiety z Łobaczewa będą startować w prestiżowym Konkursie Ogólnopolskim \"Perła 2021\" w Poznaniu, gdzie też zaprezentują swoje specjały tradycyjne na stoisku województwa lubelskiego podczas Targów Polagra Food. Mieszkający w Łobaczewie Jacek Danieluk, burmistrz Terespola, powiedział nam, że ma wyjątkowe szczęście degustować nowe i stare potrawy Koła Aktywnych Kobiet. Dotąd się nie zawiódł.", "url": "https://bialasiedzieje.pl/informacje-bialskie/nawet-dzieci-przyrzadzaja-tatarskie-potrawy/KYNpoEo634bRgrRadSsY", "category": "lubelskie", "sub_category": "Gotowe dania i potrawy", "phrase": "Cybulniki"}