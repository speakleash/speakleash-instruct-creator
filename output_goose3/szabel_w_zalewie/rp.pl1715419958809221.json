{"meta_description": "Sklepy i sieci handlowe chcą sprzedawać regionalne specjały. Do wyboru mają już prawie 400 produktów wpisanych na listę resortu rolnictwa", "title": "Z ministerstwa na półki", "content": "– Dzięki liście wielu małych producentów ma szansę dostać się do sieci handlowych, które coraz bardziej interesują się regionalną żywnością – mówi Kazimierz Czekaj, właściciel piekarni Rafapol w Zabierzowie w województwie małopolskim. Wypiekane przez niego precle krakowskie, które znajdują się w spisie resoru rolnictwa, trafiły już m.in. do sieci Alma, Kaufland, Tesco. Można je także kupić w sklepach dla Polonii w Nowym Jorku i Chicago, a także na pokładzie samolotów linii Centralwings. Sprzedaż produktów tradycyjnych rozwija również sieć Piotr i Paweł. – Zgodnie z naszą strategią staramy się, aby w naszych sklepach znajdowała się żywność z danego regionu – wyjaśnia Błażej Patryn, rzecznik prasowy Piotra i Pawła. W poznańskich placówkach sieci znajdują się specjalne stoiska z wielkopolskimi specjałami. Patronat nad nimi objął wielkopolski Urząd Marszałkowski, który pośredniczy we wpisywaniu produktów tradycyjnych na listę Ministerstwa Rolnictwa. Do tej pory wielkopolscy przetwórcy zgłosili ich 39. Są wśród nich: gzik wielkopolski, ser smażony oraz szabel w zalewie. Sława produktów tradycyjnych dociera także do mniejszych sklepów. Przekonała się o tym Alina Brzezina z województwa śląskiego. Wypieka drobne ciasteczka cieszyńskie, które na listę produktów tradycyjnych trafiły w połowie tego miesiąca. – Skontaktowały się już ze mną sklepy oraz cukiernie. Zaproponowały, abym zajęła się wypiekaniem ciasteczek na masową skalę – wyjaśnia Alina Brzezina. W ciągu ostatnich dwóch lat producenci wpisali na listę w resorcie rolnictwa niemal 400 produktów tradycyjnych. Do końca 2007 roku powinno się na niej znaleźć co najmniej kilkanaście kolejnych specjałów. – Lista ma nie tylko ułatwiać wejście do obrotu handlowego. Powinna także zachęcać do odkrywania często zapomnianych już wyrobów z danego regionu – mówi Dariusz Goszczyński, zastępca dyrektora Departamentu Programowania i Analiz w resorcie rolnictwa. – W spisie mogą się znaleźć tylko te produkty, które wytwarzane są według niezmienionych receptur od co najmniej 25 lat. Trudno oszacować, ile z nich ma szansę trafić na półki sklepowe – dodaje.", "url": "https://www.rp.pl/opinie-ekonomiczne/art8480871-z-ministerstwa-na-polki", "category": "wielkopolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Szabel w zalewie"}