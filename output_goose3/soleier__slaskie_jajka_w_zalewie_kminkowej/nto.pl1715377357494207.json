{"meta_description": "Śląskie jaja w zalewie kminkowej wracają na opolskie stoły. Tradycyjną potrawę przypomina regionalistka z Gostomii pod Prudnikiem Teresa Hreczaniuk.", "title": "Śląskie jaja w zalewie kminkowej trafiły na listę produktów regionalnych. Danie wraca na opolskie stoły", "content": "Śląskie jaja w zalewie kminkowej wracają na opolskie stoły. Tradycyjną potrawę przypomina regionalistka z Gostomii pod Prudnikiem Teresa Hreczaniuk. Jaja w zalewie kminkowej zwane także solierami czy zalzajerami zostały niedawno wpisane przez ministra rolnictwa na Listę Produktów Regionalnych, jako jedna z trzech potraw proponowanych przez marszałka Opolszczyzny. Od ponad 10 lat jaja przypomina i prezentuje na wystawach i konkursach Teresa Hreczaniuk z Gostomii w gminie Biała, regionalistka znana z dbałości o kulinarne tradycje naszego regionu. To ona też złożyła u marszałka formalny wniosek o wpisanie potrawy na listę produktów regionalnych. - Pochodzę z innej części Polski, ale od 50 lat mieszkam na Opolszczyźnie i nauczyłam się wielokulturowości – wspomina Teresa Hreczaniuk. – Jajka w zalewie kminkowej po raz pierwszy skosztowałam u swojej znajomej z pracy w szkole. To ona pierwsza opowiedziała mi o swojej rodzinnej tradycji przygotowywania takich jajek przed Wielkanocą. Zachowały się przepisy wskazujące, że „soliery” przygotowywano już w XIX wieku. Były popularne w okresach przedświątecznych, bo po przygotowaniu można je przechowywać do 14 dni bez lodówki. Zamiast gotować świeży obiad, gospodynie mogły się zająć przygotowaniami świątecznymi. - Jajka były w takiej sytuacji bardzo pomocne. Stawiano je w słoju i każdy brał, ile chciał. Zjadano je z chlebem, czasem dodając kiszonego ogórka – opowiada Teresa Hreczaniuk. Regionalistka z gminy Biała liczy, że smakowe sukcesy jajek na wystawach i konkursach rozpropagują starą potrawę, która do dziś jest szykowana przez starsze gospodynie na śląskie stoły. A tymczasem marszałek Opolszczyzny już zaprasza, aby zgłaszać kolejne potrawy regionalne do XXI edycji konkursu Smaki Regionów. Zgłoszenia będą przyjmowane do 5 sierpnia w urzędzie marszałkowskim, najlepsze potrawy poznamy na dożynkach wojewódzkich w Branicach.", "url": "https://nto.pl/slaskie-jaja-w-zalewie-kminkowej-trafily-na-liste-produktow-regionalnych-danie-wraca-na-opolskie-stoly/ar/c1-16486697", "category": "opolskie", "sub_category": "Gotowe dania i potrawy", "phrase": "Soleier – śląskie jajka w zalewie kminkowej"}