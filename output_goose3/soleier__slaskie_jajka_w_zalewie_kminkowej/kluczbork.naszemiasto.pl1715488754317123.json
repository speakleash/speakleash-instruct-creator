{"meta_description": "Na opolskiej Liście Produktów Tradycyjnych  mamy trzy kolejne produkty z naszego regionu. Tym razem na listę wpisane zostały dobrze znane keksy przez maszynkę (ciastka kręcone przez maszynkę),  „solejery”, czyli jajka w zalewie kminkowej oraz śląski marcepan z ziemniaków.", "title": "Trzy nowe produkty trafiły na Opolską Listę Produktów Tradycyjnych. To prawdziwe przysmaki Opolan!", "content": "Na Liście Produktów Tradycyjnych znajdują się już m.in. takie potrawy jak opolska rolada wołowa, kluski śląskie, wodzionka, śląskie niebo, opolskie ciasteczka ze skwarek, harynki w cebulowej zołzie czy anyżki. Na opolskiej Liście Produktów Tradycyjnych mamy trzy kolejne produkty z naszego regionu. Tym razem na listę wpisane zostały dobrze znane keksy przez maszynkę (ciastka kręcone przez maszynkę), „solejery”, czyli jajka w zalewie kminkowej oraz śląski marcepan z ziemniaków. O wpis ciastek na listę postarała się Leokadia Podgórska-Wodnicka, właścicielka słynnej w Opolu i okolicach piekarni „Wodnicki”. Keksy przez maszynkę są w stałej ofercie piekarni i cieszą się ogromnym powodzeniem wśród klientów. Pani Leokadia wspomina, że przepis na te ciastka otrzymała około 1970 r. od swojej „przyszywanej” cioci Agnes – Ślązaczki, mieszkającej przez całe życie w Opolu w dzielnicy Nowa Wieś Królewska. Na Śląsku Opolskim kruche ciastka kręcone przez maszynkę do mielenia mięsa znane są zarówno pod tą nazwą, jaki i pod nazwą gwarową „keksy bez maszynka”. Znane są niemal w każdym opolskim domu, a wypieka się je głownie na święta, wesela, komunie, chrzciny i inne rodzinne imprezy okolicznościowe. Skład „keksów” jest bardzo prosty, charakterystyczny dla ciast kruchych (mąka, masło, cukier, jajka, proszek do pieczenia). Ciastka są zdrowe, naturalne, bez dodatków konserwujących. Kolejnym rarytasem wpisanym na Listę Produktów Tradycyjnych są jajka w zalewie kminkowej, znane również pod nazwą „soleier”, „zalcajer”, „zolajer” czy po prostu „jajka w kminku”. Wniosek o wpisanie na listę złożyła pani Teresa Hreczaniuk – Kamieniecka z Gostomii k/Białej. Takie jajka to śląska potrawa wielkanocna. Jajka w skorupkach gotuje się na 2-3 dni przed Wielkanocą, w zalewie mogą stać jednak dłużej (nawet do dwóch tygodni), a im dłużej stoją, tym bardziej intensywny mają smak. Po ugotowaniu jajka obstukuje się i zalewa zalewą kminkową. Jajka w kminku spożywa się z chrzanem, majonezem czy wędlinami podczas śniadań i kolacji. Śląski marcepan z ziemniaków wytwarzany jest przez panie ze Stowarzyszenia „Odnowa Wsi Biedrzychowice”, które od wielu lat starają się, aby ten przysmak nie odszedł w zapomnienie. Na Wielkanoc przygotowują odświętną wersję marcepana, który jest wyciskany w starych foremkach i przybrał kształty zajączków, kogucików i baranków. Marcepan z ziemniaków na Śląsku Opolskim zwyczajowo robi się przy okazji świąt oraz odpustów. Gospodynie dodawały do masy mielone orzechy lub formowały kartofelka na połówce orzecha a niekiedy migdała. Niektóre do kakao dodawały mielony cynamon. Do masy ziemniaczanej czasami dodawano drobno pokrojoną smażoną skórkę pomarańczową, a zamiast aromatu – likier amaretto lub parę kropli rumu. Gotowe obtaczano w ciemnym kakao (czasami z dodatkiem cynamonu) lub polewano rozpuszczoną czekoladą. Na Liście Produktów Tradycyjnych znajdują się już m.in. takie potrawy jak opolska rolada wołowa, kluski śląskie, wodzionka, śląskie niebo, opolskie ciasteczka ze skwarek, harynki w cebulowej zołzie czy anyżki.", "url": "https://kluczbork.naszemiasto.pl/trzy-nowe-produkty-trafily-na-opolska-liste-produktow/ar/c17-8845975", "category": "opolskie", "sub_category": "Gotowe dania i potrawy", "phrase": "Soleier – śląskie jajka w zalewie kminkowej"}