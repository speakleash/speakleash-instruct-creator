{"meta_description": "Produkt wpisany na listę produktów tradycyjnych w dniu 2007-09-05\nW kategorii Wyroby piekarnicze i cukiernicze\nW województwie woj. lubelskim", "title": "Gryczak janowski - - Portal Gov.pl", "content": "Na zewnątrz zapieczony, w przekroju widać cząstki jego składników. Ciemnozłota lub brązowa skórka (gdy farsz nie był nakryty ciastem), paskowana powierzchnia koloru jasnobrązowego (gdy gryczak ma dolną i górną warstwę ciasta). Gryczak można spożywać na zimno lub na ciepło (podsmażany na oleju lub maśle). W Polsce jeszcze na przełomie XIX i XX wieku kasze były podstawowym pożywieniem. Stanowiły dodatek do sosów, mleka, mięsa. Zanim ziemniaki rozpowszechniły się na terenie Ziemi Janowskiej, jak i całej Polski, zastępowały je nie tylko ziarna zbóż, ale wielu traw i roślin: gryki (hreczki), prosa (jagły), tatarki, beru, orkiszu czy samopszy, płaskurki, manny wodnej i wielu innych, które rosną u nas dotąd jako zdziczałe chwasty. Już w wykazie statystycznym ludności inwentarza i budowli włościańskich w kluczu janowskim z roku 1843 widnieje zapis, iż „pożywienie chłopów składało się z przetworów zbóż oraz jarzyn. Oprócz kasz powoli rozpowszechniał się chleb żytni (…)” (Statystyka dóbr Ordynacji Zamoyskiej, M. Różycka, Ankieta rolnicza z 1785 r., Studia z dziejów gospodarstwa wiejskiego, t. II, Wrocław 1959 r.).", "url": "https://www.gov.pl/web/rolnictwo/gryczak-janowski", "category": "lubelskie", "sub_category": "Wyroby piekarnicze i cukiernicze", "phrase": "Gryczak janowski"}