{"meta_description": "", "title": "Aktywna Wieś", "content": "Pączki ziemniaczano-dyniowe – regionalny przysmak z okolic Tłuchowa w powiecie lipnowskim – są przygotowywane wyłącznie z produktów naturalnego pochodzenia. Sekret ich wyjątkowej lekkości i puszystości kryje się w dobrze wyrobionym cieście, zachowaniu odpowiedniej kolejności połączeń surowców i dodawanym do ciasta przecierze dyniowym i utartym, ugotowanym ziemniakom. Dynia i ziemniaki nadają im też niepowtarzalny kolor i przedłużają ich świeżość. Aby wzbogacić smak, pączki najczęściej nadziewano konfiturą z dzikiej róży, własnoręcznie przygotowywaną przez gospodynie. Receptura była przekazywana w okolicach Tłuchowa w poszczególnych rodzinach z pokolenia na pokolenie, gospodynie dzieliły się nią także między sobą na lokalnych kursach gospodarstwa domowego. Pączki wypiekano w karnawale, podawano je także na weselach i innych rodzinnych uroczystościach.  Gdzie można posmakować i zakupić ten regionalny przysmak? Pączki prezentowane są m.in na różnego rodzaju uroczystościach: „Lato na Wsi”, dożynkach wojewódzkich, targach i kiermaszach.  Na ministerialną Listę Produktów Tradycyjnych trafiły w kwietniu 2012 roku. Wnioskodawcą wpisania wyrobu było Koło Gospodyń Wiejskich „Jagna” z Tłuchowa w powiecie lipnowskim.", "url": "http://www.aktywnawies.pl/paczki-ziemniaczano-dyniowe,p64,l1.html", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Paczki ziemniaczano-dyniowe"}