{"meta_description": "Rewelacyjne placki dyniowe z ziemniakami. Super chrupiące na zewnątrz i miękkie w środku. Przepis sprawdzony i super prosty. Placki z dyni i ziemniaków to super pyszna  propozycja na obiad lub na kolację.", "title": "Placki z dyni i ziemniaków", "content": "Z całą pewnością zostanie Ci sporo dyni, więc gorąco polecam również przepis na placki z dyni na słodko. Dynia pieczona z fetą też jest pyszna - polecam! A makaron z dynią to jedno z prostszych i piękniejszych dań bezmięsnych z dynią. Chrupiące placki z dyni i ziemniaków każdemu poprawią nastrój! To proste do zrobienia i bardzo smaczne placki smażone z tartej dyni i ziemniaków. Podane z sosem czosnkowym będą idealne na obiad lub na kolację. Ziemniaki ważone były przed obraniem. Dynia ważona była po obraniu i wydrążeniu pestek oraz włókien. Każda dynia ma inną grubość skóry oraz ilość pestek, dlatego też podaję wagę samego miąższu gotowego do starcia na tarce. Do tych placków użyłam dyni piżmowej. Ma ona cienką (chociaż bardzo twardą) skórkę, mało pestek oraz zwarty, pomarańczowy i pyszny miąższ. Do zrobienia placków z tartej dyni i ziemniaków sprawdzi się również dynia zwyczajna oraz Hokkaido. Domowy sos czosnkowy to jeden z lepszych dodatków jaki można przygotować do placków z tartej dyni i ziemniaków. Zrobisz go w pięć minut, np. w trakcie smażenia jednej partii placków. Dynię piżmową, zwyczajną lub Hokkaido umyj dokładnie i obierz ze skóry. Niektóre dynie mają naprawdę twardą i gruba skórę, więc trzeba je obierać ostrożnie. Skórę usuwaj do momentu, gdy kolor miąższu zrobi się jednolity. Dyni Hokkaido nie trzeba obierać ze skóry. Usuń pestki oraz włókna. Potrzebujesz 300 gramów surowego miąższu. Kawałki dyni zetrzyj na tarce, na średnich oczkach.   Ziemniaki również umyj i obierz. Zetrzyj je na tarce, na średnich oczkach. Możesz lekko odcisnąć nadmiar wody z tartej dyni i ziemniaków.  Wymieszaj tare warzywa. Do miski wbij dwa jajka i dodaj dymkę razem z całym szczypiorkiem. Szczypiorek z cebulką posiekaj drobno.Całość ponownie zamieszaj. Na koniec dodaj już tylko dwie łyżki mąki pszennej, dwie łyżki skrobi ziemniaczanej oraz przyprawy: po płaskiej łyżeczce soli, pieprzu, cukru ( u mnie trzcinowy) i słodkiej papryki. Jeśli nie chcesz, by placki były ostre, to daj tylko połowę łyżeczki pieprzu. Jeśli lubisz placki na ostro to daj dodatkowo szczyptę chili.Wszystko razem bardzo dokładnie wymieszaj. Przyprawy lubią zbierać się w jednym miejscu, więc porządne mieszanie masy pod placki to podstawa.Wybierz patelnię z grubym dnem i zacznij ją nagrzewać. Na patelnię wylej olej. Olej roślinny (słonecznikowy, rzepakowy, ryżowy lub z pestek winogron) powinien swobodnie przykryć całą powierzchnię patelni. Cierpliwie poczekaj aż olej się nagrzeje i zacznij kłaść porcje na placki.Na jeden placek nakładaj kopiastą łyżkę stołową ciasta warzywnego. Moja patelnia miała 24 cm średnicy i zmieściły się na niej 3 placki z dyni i ziemniaków. Po każdej partii zamieszaj ciasto w misce, by na koniec nie zostawić rzadkiej masy.Placki smaż na średniej lub odrobinę wyższej niż średnia moc palnika. Jedna strona potrzebuje około 3-4 minuty zanim placki przewrócisz na drugą stronę. W tym czasie powinny się ładnie zarumienić. Jeśli rumienią się za szybko, to zmniejsz moc palnika. Druga strona smaży się zazwyczaj o minutę krócej.Placki najlepiej jest przewracać przy pomocy płaskiej łopatki kuchennej. Każdą usmażoną już partię kładź najpierw na ręcznik papierowy, by odsączyć placki z nadmiaru tłuszczu. Pamiętaj też o tym, by nie ruszać placków od razu po nałożeniu masy na patelnię. Trzeba poczekać, aż się podpiecze i zarumieni.Wyszło mi łącznie 15 sporych placków, które usmażyłam w pięciu partiach.Smacznego.", "url": "https://aniagotuje.pl/przepis/placki-z-dyni-i-ziemniakow", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Paczki ziemniaczano-dyniowe"}