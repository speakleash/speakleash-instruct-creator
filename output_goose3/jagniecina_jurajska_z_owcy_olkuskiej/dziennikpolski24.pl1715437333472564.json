{"meta_description": "ŻYWNOŚĆ. Cztery regionalne wyroby z Małopolski znajdą się wkrótce na Liście Produktów Tradycyjnych, prowadzonej przez ministra rolnictwa. To jagnięcina jurajska z owcy olkuskiej, napój alkoholowy \"Czar Pustyni\" oraz jajko i tuszka zielononóżki kuropatwianej.", "title": "\"Czar Pustyni\" trafi na listę ministra", "content": "Wpisanie na listę Ministerstwa Rolnictwa ułatwia promocję, a więc i sprzedaż tradycyjnej żywności. To także pierwszy krok w kierunku uzyskania unijnej ochrony dla wyrobów regionalnych. Jagnięcinę jurajską z owcy olkuskiej charakteryzuje niska zawartość tłuszczu śródmięśniowego oraz wysoki poziom białka i składników mineralnych. W związku z tym można zaliczyć ją do pełnowartościowych, a zarazem dietetycznych produktów spożywczych o niepowtarzalnych walorach smakowych. Do przygotowania \"Czaru Pustyni\" używa się żyta i grochu uprawianych w sąsiedztwie Pustyni Błędowskiej. Dzięki specyficznym warunkom klimatycznym (napływowi powietrza polarnomorskiego i polarno-kontynentalnego) składniki do produkcji napoju alkoholowego posiadają wyjątkowe walory smakowe. Na jakość \"Czaru Pustyni\" wpływa również używana do jego produkcji woda pochodząca z lokalnych studni głębinowych. Zielononóżka kuropatwiana to stara polska rasa. Kury te są przystosowane do chowu w naturalnych warunkach środowiskowych. Naturalny pokarm, ekologiczne warunki bytowania oraz słońce i świeże powietrze wpływają na to, że jaja zielononóżek mogą pełnić rolę leczniczą, gdyż oprócz walorów smakowych charakteryzują się obniżonym poziomem cholesterolu w żółtku. Te same warunki mają wpływ na jakość i smak mięsa.", "url": "https://dziennikpolski24.pl/czar-pustyni-trafi-na-liste-ministra/ar/3154138", "category": "małopolskie", "sub_category": "Mięso świeże oraz produkty mięsne", "phrase": "Jagnięcina jurajska z owcy olkuskiej"}