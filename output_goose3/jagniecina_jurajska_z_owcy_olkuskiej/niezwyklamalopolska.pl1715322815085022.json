{"meta_description": "", "title": "Jagnięcina jurajska z owcy olkuskiej", "content": "Owca olkuska jest rodzimą odmianą owcy długowełnistej. Rasę te wytworzoną w okresie międzywojennym na terenie dawnego powiatu olkuskiego poprzez krzyżowanie lokalnego prymitywnego pogłowia matek z trykami rasy pomorskiej. Jest to owca chowu drobnostadnego, o dobrze rozwiniętym instynkcie macierzyńskim, dobrej wydajności mlecznej, odporna na choroby i trudne warunki środowiska. Owce wypasane są przez cały sezon, czyli od końca kwietnia do pierwszych dni października. Ich głównym pożywieniem w okresie wypasu jest roślinność charakterystyczna dla Jury, wśród której licznie występują gatunki roślin leczniczych wykorzystywanych w ziołolecznictwie i medycynie ludowej. Rodzimą owcę olkuską charakteryzuje bardzo wysoka plenność. Matka rodzi bliźniaki lub trojaczki. Przez cały okres odchowu jagniąt, maksymalnie 3 miesiące, podstawowym pokarmem jest mleko matki. Od trzeciego tygodnia życia umożliwia się jagniętom swobodny dostęp do paśników. Jagnięcinę jurajską z owcy olkuskiej charakteryzuje niska zawartość tłuszczu śródmięśniowego oraz wysoki poziom białka i składników mineralnych. W związku z tym możemy zaliczyć ją do pełnowartościowych, ale i dietetycznych produktów spożywczych o niepowtarzalnych walorach smakowych. Waga żywego jagnięcia w wieku powyżej 3 miesięcy wynosi powyżej 20 kg, waga tuszki około 10 kg. Mięso owcy olkuskiej jest delikatne i soczyste, nie posiada swoistego zapachu mięsa owczego. Ma stałą i zwartą konsystncje a w dotyku jest jędrne i sprężyste. Mieso ma barwę różową z niewielką ilością białego tłuszczyku. Jagnięcina jurajska z owcy olkuskiej, ze względu na walory smakowe, cieszy się dużą popularnością i jest traktowana jako rarytas.", "url": "https://niezwyklamalopolska.pl/jagniecina-jurajska-z-owcy-olkuskiej/", "category": "małopolskie", "sub_category": "Mięso świeże oraz produkty mięsne", "phrase": "Jagnięcina jurajska z owcy olkuskiej"}