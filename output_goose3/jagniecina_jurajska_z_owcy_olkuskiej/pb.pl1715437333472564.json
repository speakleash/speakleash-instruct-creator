{"meta_description": "Jagnięcina jurajska z owcy olkuskiej, napój alkoholowy \"Czar Pustyni\" oraz jajko i tuszka zielononóżki kuropatwianej trafią wkrótce na prowadzoną przez resort rolnictwa Listę Produktów Tradycyjnych - informuje \"Dziennik Polski\".", "title": "Napój \"Czar Pustyni\" pod ochroną", "content": "Wpisanie na listę tych czterech regionalnych wyrobów z Małopolski – jak podkreśla gazeta - ułatwi ich promocję, a więc i sprzedaż; jest to też pierwszy krok do uzyskania unijnej ochrony produktów. Jak zachwala dziennik, \"Czar Pustyni\" to napój alkoholowy przygotowywany z żyta i grochu uprawianych przy Pustyni Błędowskiej; dzięki temu składniki te posiadają wyjątkowe walory smakowe. Z kolei jagnięcinę jurajską z owcy olkuskiej cechuje niska zawartość tłuszczu śródmięśniowego oraz wysoki poziom białka i składników mineralnych. Natomiast zielononóżka kuropatwiana to stara polska rasa kur. Naturalny pokarm, ekologiczne warunki chowu oraz słońce i świeże powietrze wpływają na to, że jaja zielononóżki mogą pełnić rolę leczniczą, bo oprócz walorów smakowych mają obniżony poziom cholesterolu w żółtku; te warunki mają też wpływ na jakość i smak mięsa.", "url": "https://www.pb.pl/napoj-czar-pustyni-pod-ochrona-671830", "category": "małopolskie", "sub_category": "Mięso świeże oraz produkty mięsne", "phrase": "Jagnięcina jurajska z owcy olkuskiej"}