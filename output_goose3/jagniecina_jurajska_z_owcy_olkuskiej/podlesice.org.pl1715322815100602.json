{"meta_description": "Aktualności z informacjami dla rolników.", "title": "Restytucja owcy olkuskiej - Podlesice.org.pl", "content": "Owca olkuska jest rodzimą odmianą owcy długowełnistej, wytworzoną w okresie międzywojennym na terenie dawnego powiatu olkuskiego (Małopolska północno-zachodnia).  Rasę tę otrzymano przez krzyżowanie lokalnego prymitywnego pogłowia matek z trykami rasy pomorskiej.  Jest to owca chowu drobnostadnego, doskonale nadaje się do hodowli w małych stadach, po kilka, kilkanaście maciorek, w których czuje się najlepiej, natomiast w większych, ze względu na słaby instynkt stadny, wymaga ogrodzonych pastwisk lub nadzoru podczas wypasu.  Charakteryzuje się dobrze rozwiniętym instynktem macierzyńskim, niezłą wydajnością mleczną, odpornością na choroby i trudne warunki środowiska.  W 1988 roku założono księgi hodowlane dla plennych owiec olkuskich , do których do roku 1994 można było wpisywać także nowe owce odnalezione w terenie jej pierwotnej hodowli i spełniające wzorzec opisany w instrukcji hodowlanej dla tej rasy. Współcześnie, do ksiąg hodowlanych mogą być wpisane owce i tryki tylko po rodzicach wpisanych do ksiąg.  Plenne owce olkuskie, spośród rodzimych ras owiec, są najbardziej rozpowszechnione i występują w 8 województwach w łącznej liczbie 590 sztuk (2010 r.), co świadczy o ich dużej popularności w coraz liczniejszym gronie nowych hodowców.  W 2002 roku plenna owca olkuska, jako pierwsza i jak do tej pory jedyna rodzima rasa owiec, została wyeksportowana za granicę do hodowli w Czechach i na Słowacji.  Plenne owce olkuskie wracają w rejon swojego pierwotnego chowu przywracając na tym terenie tradycje pasterskie. Od 2007 r. Fundacja Heifer , Fundacja EkoFundusz oraz Zespół Parków Krajobrazowych Województwa Śląskiego nieodpłatnie przekazuje owce razy olkuskiej hodowcom m. in. w celu ich wypasu na murawach kserotermicznych. Wypas owiec bardzo korzystnie wpływa na skład muraw i runi pastwiskowej, zapobiegając ich zakrzaczeniu i degradacji. Tym samym owce rasy olkuskiej czynnie przyczyniają się do ochrony cennych zbiorowisk roślinnych i krajobrazu, stając się ich trwałym elementem.", "url": "http://www.podlesice.org.pl/owce-rasy-olkuskiej/", "category": "małopolskie", "sub_category": "Mięso świeże oraz produkty mięsne", "phrase": "Jagnięcina jurajska z owcy olkuskiej"}