{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Kolejne cztery produkty dołączą do Listy Produktów Tradycyjnych » Małopolska", "content": "O wpis na Listę Produktów Tradycyjnych walczyły podczas wtorkowego posiedzenia Rady ds. Produktów Tradycyjnych pod przewodnictwem wicemarszałka Wojciecha Kozaka cztery regionalne produkty z Małopolski: jagnięcina jurajska owcy olkuskiej, czar pustyni, jajko zielononóżki kuropatwianej oraz tuszka zielononóżki kuropatwianej. Jagnięcinę jurajską z owcy olkuskiej charakteryzuje niska zawartość tłuszczu śródmięśniowego oraz wysoki poziom białka i składników mineralnych. W związku z tym możemy zaliczyć ją do pełnowartościowych, a zarazem dietetycznych produktów spożywczych o niepowtarzalnych walorach smakowych. Możemy określić ją mianem „żywności funkcjonalnej” czyli zawierającej składniki wpływające selektywnie w sposób pozytywny na wybrane funkcje organizmu człowieka. Żywność taka jest bogata w naturalne składniki prozdrowotne, poprawia kondycję fizyczną i psychiczną, zmniejsza ryzyko wystąpienia chorób cywilizacyjnych (m.in. otyłości, miażdżycy, chorób nowotworowych). Prozdrowotne cechy jagnięciny to niska zawartość tłuszczu i cholesterolu, zawartość kwasów omega-3 oraz zawartość sprzężonego kwasu linolowego (SKL). Do przygotowania „Czaru Pustyni” używa się składników tylko lokalnego pochodzenia. Zarówno żyto jak i groch uprawiane w sąsiedztwie Pustyni Błędowskiej (specyficzne warunki klimatyczne - przez przeważającą część roku (64 %) napływa powietrze polarno-morskie i polarno-kontynentalne (31 %)) posiadają wyjątkowe walory smakowe co przekłada się w prostej linii na smak napoju. Na jakość „Czaru Pustyni” wpływa również używana do jego produkcji woda pochodząca z lokalnych studni głębinowych (duże zasoby wód podziemnych, występujących w piętrach wodonośnych: jurajskim i triasowym), która ma szczególne właściwości tak pod względem składników jak i walorów smakowych ze względu na jurajskie pochodzenie występujących tu skał wapiennych.   Jajko zielononóżki kuropatwianej pozyskuje się od kury tej rasy. Polska zieolononóżka odznacza się dużą nieśnością jaj, przeciętnie znosi rocznie 150 – 180 jaj. Wydajność nieśna w pierwszym roku produkcji dochodzi do 120 jaj, a w drugim do 180 jaj. Młode kury lęgu marcowego, niosą już z początkiem września. Kura zaczyna znosić jaja pod koniec 5 miesiąca życia. Największa wydajność ma miejsce pomiędzy 6 a 12 miesiącem życia.  Naturalny pokarm, ekologiczne warunki bytowania oraz słońce i świeże powietrze wpływają na to, że jaja zielononóżek, poza tradycyjną funkcją żywieniową, mogą pełnić rolę leczniczą, gdyż oprócz walorów smakowych charakteryzują się obniżonym poziomem cholesterolu w żółtku. Jest to u zielononóżek cecha uwarunkowana genetycznie. Kury tej rasy nadają się bardzo dobrze do produkcji tzw. „jaj markowych” lub „nutraceutyków”. Zielononóżka kuropatwiana to stara polska rasa o charakterystycznych oliwkowo – zielonych nogach i kuropatwianym ubarwieniu. Kury te są doskonale przystosowane do chowu w naturalnych warunkach środowiskowych – odznaczając się dużą wytrzymałości na niskie temperatury, bardzo dobrze rozwiniętą umiejętnością poszukiwania pokarmu i dużą odpornością na choroby. Doskonale sprawdzają się w chowie drobno – stadkowym. Kury zielononóżki potrafią najlepiej ze wszystkich pierwotnych ras korzystać z pastwiska. Dzięki tym cechom chów zielononóżek nie wymaga znacznych nakładów finansowych. Jest dobrą rasą do wykorzystywania w małych i średnich gospodarstw rolnych. Do obecnych na spotkaniu wnioskodawców Rada skierowała szereg pytań dotyczących historycznych korzeni wyrobu produktu, tradycyjnej technologii oraz surowców wykorzystywanych do jego wytworzenia. Wszystkie wnioski jednomyślnymi decyzjami Rady ds. Produktów Tradycyjnych zostały ocenione pozytywnie. Wnioski zostaną teraz przekazane do Ministra Rolnictwa i Rozwoju Wsi, który dokona wpisu tych produktów na Listę Produktów Tradycyjnych", "url": "https://www.malopolska.pl/aktualnosci/bez-kategorii/kolejne-cztery-produkty-dolacza-do-listy-produktow-tradycyjnych", "category": "małopolskie", "sub_category": "Mięso świeże oraz produkty mięsne", "phrase": "Jagnięcina jurajska z owcy olkuskiej"}