{"meta_description": "Baza rodzin potrzebujących pomocy została otwarta 18 listopada. Każdy z nas może wejść na stronę www.szlachetnapaczka.pl i wybrać rodzinę.", "title": "REGION | Trwa 23. edycja Szlachetnej Paczki. Baza rodzin otwarta", "content": "Niezależna agencja badawcza MASMI zrealizowała badanie dotyczące tego, jak Szlachetna Paczka wpływa na życie rodzin, do których dotarła z pomocą. Z opublikowanego raportu „Czy Szlachetna Paczka coś zmienia” wynika m.in., że dla zdecydowanej większości rodzin (94%) otrzymanie paczki było początkiem realnej zmiany w życiu, a u 97% pomoc wzbudziła wdzięczność, radość, poczucie, że ktoś o nich dba. 99 proc. potrzebujących dostało pomoc materialną, która zaspokoiła ich bieżące potrzeby, pozwoliła złapać oddech i pomyśleć o tym, co dalej. 94 proc. ankietowanych osób stwierdziło, że jednym z najważniejszych momentów była możliwość podzielenia się swoją historią z drugim człowiekiem, uczucie, że jest się wysłuchanym. 81 proc. badanych odpowiedziało, że wraz z pomocą rzeczową otrzymali przede wszystkim świadomość, że nie są sami ze swoim problemem. 74 proc. badanych stwierdziło, że dzięki Szlachetnej Paczce otworzyło się na ludzi. 62 proc. zaczęło regularnie wychodzić z domu i uczestniczyć w rozmaitych wydarzeniach i spotkaniach. Wśród tej grupy jest pani Halina, która w końcu mogła wyjechać wózkiem dla osób z niepełnosprawnością ruchową z własnego domu. – To najmniejszy most świata – tak kobieta żartobliwie nazywa podjazd, który zbudował dla niej Darczyńca. Ten “most” na nowo połączył seniorkę z innymi. Szlachetna Paczka pozwala pomagać efektywnie i na dużą skalę, przy niedużym nakładzie środków poszczególnych osób. W zeszłym roku wsparcie dla jednej rodziny przygotowywało średnio 31 darczyńców, a może jeszcze więcej. Kompletowanie Paczek rozkłada się więc na wiele osób, a efekt to coś więcej niż wsparcie materialne. Paczkę – która daje nadzieję i przywraca godność – można przygotować z rodziną, wśród znajomych, ale też w szkole czy w pracy - zachęcaja organizatorzy akcji.", "url": "https://www.lokalnatelewizja.pl/artykul/25030,trwa-23-edycja-szlachetnej-paczki", "category": "świętokrzyskie", "sub_category": "Wyroby piekarnicze i cukiernicze", "phrase": "Pączek opatowski"}