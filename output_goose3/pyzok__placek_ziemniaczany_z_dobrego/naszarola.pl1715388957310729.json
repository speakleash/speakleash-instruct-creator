{"meta_description": "Pyzok – placek ziemniaczany z Dobrego Kuchnia na Kujawach Zachodnich opierała się m.in. na ziemniakach zwanych pyrami lub kartoflami, były one podstawowym składnikiem codziennych posiłków. Jednym z nich był pyzok – ziemniaczany placek, zwany też w zależności od miejsca występowania, kartoflakiem lub kartoflarzem. Jest to upieczony w blaszce placek, którego głównym składnikiem są tarte ziemniaki", "title": "Pyzok – placek ziemniaczany z Dobrego - Nasza Rola", "content": "Pyzok – placek ziemniaczany z Dobrego  Kuchnia na Kujawach Zachodnich opierała się m.in. na ziemniakach zwanych pyrami lub kartoflami, były one podstawowym składnikiem codziennych posiłków.  Jednym z nich był pyzok – ziemniaczany placek, zwany też w zależności od miejsca występowania, kartoflakiem lub kartoflarzem. Jest to upieczony w blaszce placek, którego głównym składnikiem są tarte ziemniaki z kawałkami zapieczonego boczku lub słoniny. „Popularną potrawą (…) był placek ziemniaczany, pieczony z surowych ziemniaków (…)  na Kujawach znany pod nazwą kartoflak lub pyzok” (G. Szelągowska, „Kuchniaz rodowodem”, „W zestawie dań obiadowych kujawskiej kuchni ludowej należy wymienić także różnorodne potrawy z ziemniaków: (…)pyzok nazywany też babką lub plackiem (…)”– D. Kalinowska „Gzik, żur i prażucha”).  Ziemniaki, jako główna baza pyzoka, należy obrać i zetrzeć na tarce jarzynowej drobnej, odcisnąć sok. Do utartej masy dodać jajka, mąkę, cebulę. Wymieszać wszystkie składniki, dodać przyprawy, a na wierzch plastry boczku i wszystko razem zapiec. Pyzok piekło się bez okazji, najczęściej na obiad lub kolację. Spożywano go z mocną herbatą lub kawą zbożową.Smak podobny do placków ziemniaczanych, zdominowany przez pieczone tarte ziemniaki. Obecnie jest potrawą rzadziej przygotowywaną, ale dobrze znaną przez Kujawiaków. Świadczą o tym zgłoszenia tego produktu do kolejnych edycji powiatowego konkursu produktów tradycyjnych z okolic Dobrego „Od zakwasu do żurku kujawskiego”.  opracowanie: Departament Rolnictwa i Geodezji Urzędu Marszałkowskiego, lipiec 2017", "url": "https://naszarola.pl/pyzok-placek-ziemniaczany-z-dobrego/", "category": "kujawsko-pomorskie", "sub_category": "Gotowe dania i potrawy", "phrase": "Pyzok - placek ziemniaczany z Dobrego"}