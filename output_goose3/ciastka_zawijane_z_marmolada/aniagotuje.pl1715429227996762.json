{"meta_description": "Pyszne i super proste do zrobienia kruche ciastka maślane. Najlepszy i sprawdzony przepis na tradycyjne ciasteczka maślane z marmoladą, które wręcz rozpływają się w ustach. Gorąco polecam! Spróbuj!", "title": "Ciasteczka maślane", "content": "Szklanka ma u mnie pojemność 250 ml.   Masło oraz jajka wyjmij wcześniej z lodówki.   Czas pieczenia: 15 minut.   Temperatura pieczenia ciastek: 180 stopni z opcją pieczenia góra/dół na środkowej półce w piekarniku.   Z podanej porcji składników upiekłam 105 małych ciasteczek maślanych z marmoladą o średnicy około 3,5 - 4 cm. Ciastka piekłam w trzech partiach po 35 ciastek na blaszce.   Kalorie policzone zostały na podstawie składników, których użyłam w przepisie oraz wedle rozmiarów i ilości ciastek, które upiekłam. Do zrobienia ciasteczek potrzebujesz też: papier do pieczenia, mikser, rękaw do wyciskania ciastek z tylką lub bez. Polecam tylkę Wilton 1M. Ciastka maślane z marmoladą robię w moim domu od zawsze. Co jakiś czas przypominam sobie o nich i zabieram się do szykowania. Najczęściej piekę je tradycyjnie w kształcie kwiatów z kleksem marmolady na środku. Można jednak śmiało piec je bez marmolady, czy dżemu oraz formować w kulki bez użycia rękawa cukierniczego.   Już na wstępie zaznaczę, że ciasto wychodzi gęste. Możesz dodać 20 gramów więcej masła do składników lub też dać o 20 gramów mniej mąki pszennej. Polecam jednak spróbować iść za przepisem, bowiem ciastka z podanych przeze mnie proporcji wychodzą idealne i cudowne w smaku. W misce miksera umieść miękkie masło. Ja je wcześniej kroję w kostkę, by szybciej zmiękło. Masło ucieraj mikserem przez kilka minut. Powinno zamienić się w jasny puch.  Do maślanego puchu dodawaj po łyżce cukru pudru. Cały czas ubijaj masło z cukrem. U mnie trwa to około 5 minut.Oddziel białka od żółtek. Białka odłóż do osobnej miski. Polecam zrobić z nich bezy , które są świetne do wszelkich deserów i słodkich dekoracji np. tortów bezowych i śmietanowych. Do puchu maślanego dodawaj po jednym żółtku. Po każdym żółtku miksuj krem przez chwilę. W tym momencie możesz też dodać ekstrakt z wanilii lub kilka kropel olejku np. śmietanowego.Do puszystego kremu dodaj mąkę pszenną np. tortową (nie więcej niż 320 gramów) oraz 2 czubate łyżki skrobi ziemniaczanej - 50 gramów. Całość mieszaj najpierw łyżką lub szpatułką a potem mikserem na niskich obrotach lub tylko łyżką.Ciasto wychodzi dość gęste i nie jest tak łatwo wyciskać je przez rękaw cukierniczy. Takie jednak ciasto jest najlepsze do pieczenia tych maślanych pyszności. Na blaszkę wyłóż papier do pieczenia. Ciasto przełóż do rękawa cukierniczego (może to być jednorazowy rękaw) z tylką w kształcie gwiazdki. Możesz też tylko wyciąć otworek w rękawie i wyciskać na papier okrągłe ciasteczka średnicy około 3-4 cm.Uwaga.. nie polecam podgrzewać ciasta, by ułatwić sobie wyciskanie ciastek przez szprycę lub rękaw cukierniczy. Po podgrzaniu z ciasta może zacząć wyciekać masło i ciastka nie będzie wcale łatwiej formować.Między ciastkami zachowaj niewielkie odległości. W trakcie pieczenia nie wyrastają one prawie wcale. Na środek każdego ciasteczka wyłóż odrobinę twardej marmolady (u mnie różana) lub gęstego dżemu. Jeśli marmolada jest dość plastyczna, to najłatwiej wyciskać ją na ciastka przy pomocy rękawa cukierniczego. Jeśli marmolada jest twarda, to możesz pokroić ją np. w małe kwadraciki i powciskać na środek każdego ciastka.Blaszkę z ciastkami gotowymi do pieczenia umieść na środkowej półce w piekarniku nagrzanym do 180 stopni. Każdą partię ciasteczek piecz tak około 15 minut, to ładnego zarumienienia. Po upieczeniu ciasteczka przekładaj na chwilę na kratę do studzenia wypieków.Przepis pochodzi z mojego starego zeszytu. Pojawiły się one dawno temu na moim Blogu jako Szybkie kruche ciasteczka z marmoladą.. lub bez. Przepis przez lata udoskonaliłam i tak powstały moje idealne ciasteczka maślane z marmoladą.", "url": "https://aniagotuje.pl/przepis/ciastka-maslane-z-marmolada", "category": "łódzkie", "sub_category": "Wyroby piekarnicze i cukiernicze", "phrase": "Ciastka zawijane z marmoladą"}