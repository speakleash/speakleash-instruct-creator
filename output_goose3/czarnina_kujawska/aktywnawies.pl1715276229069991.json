{"meta_description": "", "title": "Aktywna Wieś", "content": "Czy chcieliby Państwo posmakować czegoś specjalnego, o bogatym i intensywnym smaku, a na dodatek z długą historią? Czarnina to jedna z najstarszych polskich zup. M. Polakiewicz w książce „Tradycyjne pożywienie ludowe w północnej Polsce” z 1980 roku pisze: „Starą, tradycyjną, powszechnie znaną potrawą, w północnej Polsce bardzo lubianą i gotowaną przeważnie na święta i uroczystości rodzinne, jest czernina”.   Do nielicznych, charakterystycznych potraw kujawskich zalicza się właśnie czarninę (inaczej czerninę). Tradycyjnie na Kujawach czarninę podaje się z kluskami ziemniaczanymi, kiedyś składnikiem tychże klusek była mąka żytnia, dzisiaj również pszenna: „Czarnina to rodzaj polewki zaprawionej krwią z drobiu, na Kujawach najczęściej z kaczek. Już w czasach Kolberga występowała jako główne danie obiadowe, podawane z kluskami (…) z dodatkiem gruszek. Przygotowuje się ją przeważnie na rosole z podrobów, grzbietu i szyi kaczych z włoszczyzną i suszonymi owocami (gruszkami i śliwkami) z dodatkiem majeranku i cząbru. (…) Do czarniny podawany jest grubo krojony makaron lub kluski kładzione, kluski ziemniaczane (…)” (D. Kalinowska, G. Szelągowska, „Smaki Pomorza i Kujaw. Subiektywna, etnograficzna lista produktów tradycyjnych”).   Już Adam Mickiewicz w \"Panu Tadeuszu\" wspomina o czarnej polewce, która była znakiem odrzucenia starań o rękę panny młodej. W II księdze czytamy: \"Już miał się oświadczyć, lecz pomiarkowano/ I czarną mu polewkę do stołu podano\", a w X księdze: \"Soplicy Horeszkowie odmówili dziewkę!/ Że mnie Jackowi, czarną podano polewkę\".  Jednakże czarnina powoli zmieniała swą rolę, aż została w XIX wieku jednym z głównych dań podawanych podczas obrządku weselnego. Z czarniną i weselem związane jest również przysłowie: „A żeby ci żużel w czerninę wpadł” – tak właśnie mówili ci, których nie proszono na wesela.   Czerninę można przyrządzać na dwa sposoby: z przyprawami i bez nich. Do najważniejszych przypraw dodawanych do czerniny należą: suszone gruszki i śliwki, majeranek, czomber oraz cukier do smaku.   Czarnina kujawska trafiła również na listę produktów tradycyjnych Ministerstwa Rolnictwa i Rozwoju Wsi. Znalazła się tam w 2010 roku dzięki staraniom Koła Gospodyń Wiejskich w Bronisławiu. KGW na listę ministerstwa wpisało 3 produkty: ''Świąteczną Kujawską Szynkę z Kością'' ''Mniszek Bronisławski” oraz „Czarninę Kujawską''. Jak same gospodynie mówią o swoich sukcesach: „To wszystko udaje nam się dlatego, że jesteśmy w różnym wieku, o różnych zainteresowaniach, wiec wspaniale się uzupełniamy”.  Zapraszamy do spróbowania tej unikatowej zupy. Jeżeli czarnina, to tylko na Kujawach!", "url": "http://www.aktywnawies.pl/czarnina-kujawska,p28,l1.html", "category": "kujawsko-pomorskie", "sub_category": "Gotowe dania i potrawy", "phrase": "Czarnina kujawska"}