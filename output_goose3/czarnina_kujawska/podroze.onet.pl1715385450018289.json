{"meta_description": "Czarnina kujawska - zupa z kaczki i mniszek bronisławski - syrop z mniszka lekarskiego, rodem z województwa kujawsko-pomorskiego, dołączono do listy produktów tradycyjnych Ministerstwa Rolnictwa i Rozwoju Wsi. Wcześniej w wykazie figurowało 21 innych potraw i wyrobów spożywczych z tego regionu.", "title": "Kujawy: docenili czarną polewkę i mniszek", "content": "Czarnina jest zawiesistą zupą o barwie od brunatnej do brązowej z widocznymi oczkami tłuszczu, niezbyt gęstą, o kwaśno-słodkim smaku i korzennym zapachu z nutą cząbru. Jednym ze sposobów przyrządzenia potrawy jest ugotowanie rosołu z kaczego mięsa, dodanie do niego kaczej krwi zmieszanej z octem i mąką żytnią lub pszenną, suszonych śliwek lub gruszek, przyprawienie solą, pieprzem i cząbrem. Do czarniny podaje się grubo krojony makron, kluski kładzione lub kluski ziemniaczane. W innych regionach czarnina jest zwana czerniną, szarą lub czarną polewką. W północnej Polsce była podawana na weselach, tak jak rosół czy barszcz. Adam Mickiewicz w \"Panu Tadeuszu\" wspomina o czarnej polewce, która była znakiem odrzucenia starań o rękę panny młodej. W II księdze czytamy: \"Już miał się oświadczyć, lecz pomiarkowano/ I czarną mu polewkę do stołu podano\", a w X księdze: \"Soplicy Horeszkowie odmówili dziewkę!/ Że mnie Jackowi, czarną podano polewkę\". Syrop z mniszka, pochodzący z Bronisławia w powiecie radziejowskim, jest przejrzystym, płynem, o bursztynowej barwie, przypominającej miód. Posiada właściwości lecznicze, m.in., jako środek moczopędny, oczyszczający, przeciwzapalny i dezynfekujący. Dawniej stosowano go też zewnętrznie do zwalczania brodawek, piegów i róży. Dojrzałe kwiaty, zbierane na łąkach w maju, rozkłada się na lnianych ręcznikach, aby pozbyć się owadów. Następnie zalewa się wodą i gotuje przez 10 minut. Wywar należy przecedzić przez lnianą ściereczkę, dodać cukier i sok z cytryny. Tak przygotowany syrop, przechowywany w zacienionym miejscu, zachowuje walory smakowe i lecznicze przez rok. Mniszek lekarski, popularnie jest zwany w zależności od regionu mleczem, dmuchawcem, brodawnikiem, pępawą, wolimi oczami. Syrop z mniszka nazywa się też miodkiem majowym.", "url": "https://podroze.onet.pl/ciekawe/kujawy-docenili-czarna-polewke-i-mniszek/jn7gk4j", "category": "kujawsko-pomorskie", "sub_category": "Gotowe dania i potrawy", "phrase": "Czarnina kujawska"}