{"meta_description": "Sernik z ziemniakami to jeden z klasycznych, polskich wypieków regionalnych. Oto prosty przepis na ten pyszny sernik z dodatkiem ziemniaków.", "title": "Sernik z ziemniakami", "content": "Sernik z ziemniakami to jeden z klasycznych, polskich wypieków regionalnych. Pomysł na taki wypiek wywodzi się z Kaszub. W tym wpisie chcę Was zachęcić do wypróbowania przepisu na tego typu sernik, którego smak z pewnością Was pozytywnie zaskoczy 🙂 Sernik z ziemniakami to moja niecodzienna propozycja na koniec tygodnia z ziemniakami, w ramach sezonowego cyklu Kalendarz Smaków. Były ziemniaczki pieczone i zapiekanka, ale sernika jeszcze nie grali 😉 Dlatego nadszedł ten moment, by opowiedzieć Wam co-nieco o roli ziemniaków w cieście. Jestem wielką fanką gotowanych ziemniaków w roli dodatku do ciast. Od lat robię wielkanocną babkę drożdżową z ziemniakami – ten wkład w postaci ziemniaków sprawia, że jest ona bardziej “mięsista” i nie jest sucha. Szczególnie doceniam ziemniaki w wypiekach bezglutenowych, gdzie brakuje takiego właśnie kleistego spoiwa w cieście. Gotowane ziemniaki spełniają tę rolę idealnie. Możecie to sprawdzić, piekąc choćby ten chleb bezglutenowy. Jednak połączenie masy sernikowej z ziemniakami to było coś, czego jeszcze nie stosowałam. Do czasu! Kiedy odkryłam, jak pyszny jest sernik wzbogacony o ten nietypowy składnik, to długo jeszcze nie upiekę innego. Bardzo nam smakuje, a w masie zupełnie nie czuć smaku ziemniaków. Okazuje się, że sernik z dodatkiem gotowanych ziemniaków od lat piecze się na Pojezierzu Kaszubskim. Kaszubski sernik z ziemniakami wpisany jest na listę polskich produktów tradycyjnych – słyszeliście o jego istnieniu? 🙂 Ja przyznam się, że znam go dopiero od niedawna. Oryginalny, kaszubski sernik z ziemniakami zawiera obowiązkowo rodzynki oraz otartą skórkę pomarańczową. Z wierzchu pokryty jest lukrem, białym lub czekoladowym. Tutaj możecie zobaczyć jego dokładny opis na liście regionalnych produktów tradycyjnych. Mój przepis poniżej nie jest dokładnym odwzorowaniem sernika kaszubskiego. Jest jego prostszą wersją, bez rodzynek i skórki pomarańczowej. Nie ma nawet spodu 🙂 Bo sernik wcale nie musi mieć spodu, by być smacznym. Brak spodu nic mu nie odejmuje 🙂 Przepis ten będzie też odpowiedni dla osób na diecie bezglutenowej, które nie mogą jeść klasycznego, kruchego ciasta. Ugotowane ziemniaki przeciskamy przez praskę lub miksujemy na gładko przy użyciu blendera. Białka oddzielamy od żółtek. Żółtka przekładamy do misy miksera, dodajemy miękkie masło. Ubijamy żółtka z cukrem, a następnie dodajemy rozdrobnione ziemniaki, proszek budyniowy oraz esencję waniliową i dalej ubijamy. Dodajemy twaróg i nadal miksujemy, aż masa będzie gładka. Białka ubijamy na sztywną pianę. Dodajemy ją do masy serowej, dokładnie mieszając. Masę przekładamy do tortownicy wyłożonej papierem do pieczenia. Wkładamy do piekarnika nagrzanego do 175 C stopni i pieczemy przez 1,5 godzinę.", "url": "https://www.wiszniowka.pl/sernik-z-ziemniakami/", "category": "pomorskie", "sub_category": "Wyroby piekarnicze i cukiernicze", "phrase": "Kaszubski sernik z ziemniakami"}