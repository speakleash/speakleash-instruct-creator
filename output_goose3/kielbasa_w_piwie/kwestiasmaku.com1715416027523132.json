{"meta_description": "Pieczona biała kiełbasa. Przepis na pyszną pieczoną kiełbasę z cebulką, boczkiem oraz musztardą francuską.", "title": "Pieczona biała kiełbasa", "content": "Pieczona biała kiełbasa z dodatkiem dużej ilości cebuli i chrupiących kawałeczków boczku. W zalewie z dodatkiem musztardy francuskiej (ziarnistej), sosu sojowego miodu i wina. Warto tutaj postarać się o dobrej jakości świeżą (surową) białą kiełbasę, wówczas danie będzie naprawdę pyszne. Przez połowę czasu kiełbasę pieczemy pod przykryciem, później bez przykrycia. Dzięki temu na początku cebula mięknie, aby później lekko się zrumienić. Soki z pieczeni utworzone w pierwszym etapie pieczenia, później stopniowo odparowują w drugim etapie. Można podawać z chlebem lub tłuczonymi ziemniakami - w formie bardziej obiadowej. U mnie część kiełbasy została wykorzystana do hot-dogów ;-) Z innych przepisów na pieczoną białą kiełbasę polecam jeszcze: kiełbasę zapiekaną z fasolką oraz gulasz z białej kiełbasy.", "url": "https://www.kwestiasmaku.com/przepis/pieczona-biala-kielbasa", "category": "warmińsko-mazurskie", "sub_category": "Gotowe dania i potrawy", "phrase": "Kiełbasa w piwie"}