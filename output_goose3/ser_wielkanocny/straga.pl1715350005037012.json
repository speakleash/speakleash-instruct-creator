{"meta_description": "", "title": "Ser suszony domowy. Suszony twaróg.", "content": "Ser suszony domowy. Suszony twaróg. Suszony biały ser.   Domowy ser suszony, o którym piszę jest wyjątkowy w smaku i bardzo łatwo go przygotować. Jego smak zależy od jakości twarogu, najlepiej tłustego, wiejskiego. Do tego wiejskie jajka. Ser przypomina klin. Kształt ma owalny, podłużny, który zwęża się ku dołowi. Jego barwa nabiera żółtego koloru w procesie suszenia. W przekroju ser jest jaśniejszy w środku, a ciemniejszy na zewnątrz. Gdy jest prawidłowo wysuszony jest twardy w dotyku. Tym sposobem przygotowuje się też ser podlaski, jednak jego suszenie trwa ok. pół roku, mój ser suszę ok. tygodnia. Serowe gomółki im dłużej się suszy, stają się twarde jak kamień i nadają się do spożycia po utarciu. Po tygodniu suszenia ser można kroić w plastry. Produkt sam w sobie stanowi doskonałą przekąskę pokrojoną na małe kawałki, można go też podsmażyć na maśle, dzięki czemu staje się miękki. Ser suszony można jeść na kanapkach, dodać do klusek, do sałatek, można go dodawać do farszu na ruskie pierogi, czy posypać nim grzankę. Polecam też przepisy na inne sery:  – domowy ser żółty  Sery smażone: Z kminkiem lub suszonymi pomidorami  sery topione: Serek topiony (domowy)  Twarogi: twaróg od podstaw i z ziołami  Labneh (arabski serek jogurtowy)  Ser ricotta (domowa ricotta na serwatce) Jak przygotować ser suszony domowy? Domowy suszony twaróg. Za pomocą widelca rozdrabniamy ser, dodajemy jajka, doprawiamy do smaku solą i ucieramy aż uzyskamy gładką, jednolitą konsystencję. Ser przekładamy do bawełnianego woreczka w kształcie rożka, zrobionego z kuchennej ściereczki, masę serową dociskamy, dokładnie zwijamy końce. Napełniony rożek z serem związujemy sznurkiem z obu stron, układamy na desce wyłożonej ręcznikiem papierowym i przyciskam drugą deseczką. Aby serek porządnie odciekł należy go obciążyć np. słoikiem lub garnkiem wypełnionym wodą. Takie odciekanie powinno trwać ok. jeden dzień. Potem ser suszymy. Zimą można suszyć ten ser na kaloryferze. Latem można go suszyć w ciepłym, przewiewnym miejscu, można go też podsuszać w ciepłym piekarniku nagrzanym do 25 stopni C. Zawinięty ser można powiesić na kilka tygodni, ale po tygodniu jest już idealny do spożycia. Podsuszony ser wyciągamy delikatnie, by się nie połamał, można go przechowywać w lodówce. Serek jest gotowy i można go wykorzystać w kuchni. Jest smakowity i aromatyczny. Smacznego! Woreczek po wypraniu i wysuszeniu można wykorzystać do następnego razu .", "url": "http://straga.pl/wyroby-domowe/ser-suszony-domowy-suszony-twarog/", "category": "podkarpackie", "sub_category": "Sery i inne produkty mleczne", "phrase": "Ser wielkanocny"}