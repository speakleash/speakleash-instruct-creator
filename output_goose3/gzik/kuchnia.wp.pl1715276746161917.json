{"meta_description": "Nazwa tego specjału brzmi dość zagadkowo, ale kryje się za nią bardzo smaczna i prosta w przygotowaniu potrawa, czyli rozrobiony ze śmietaną twaróg, z dodatkiem cebuli lub szczypiorku. Gzik podawany z młodymi", "title": "Gzik – jak przygotować wielkopolski przysmak?", "content": "Nazwa tego specjału brzmi dość zagadkowo, ale kryje się za nią bardzo smaczna i prosta w przygotowaniu potrawa, czyli rozrobiony ze śmietaną twaróg, z dodatkiem cebuli lub szczypiorku. Gzik podawany z młodymi kartofelkami w mundurkach może być pysznym, lekkim posiłkiem zaserwowanym na letni obiad. Gzik, nazywany także gziką, to jeden z klasycznych przysmaków kuchni wielkopolskiej i kujawskiej. Upowszechnił się w tych regionach na przełomie XVIII i XIX wieku, wraz z rozwojem hodowli krów , z mleka których wyrabiano m.in. twaróg, czyli bazę tego dania. Nic dziwnego, że to właśnie w Wielkopolsce narodziła się prosta potrawa zwana \"pyry z gzikiem\". Kryją się za nią ziemniaki (zwykle ugotowane w mundurkach lub odsmażone) serwowane z twarogiem, najpierw dokładnie roztartym, a następnie zmieszanym na jednolitą masę z kwaśną śmietaną, cebulą (albo szczypiorkiem) oraz solą. Przed laty, kiedy gospodyni brakowało śmietany, ser rozrabiała z mlekiem, masłem, a nawet wodą. Gzik wzbogacano czosnkiem, koperkiem, rzodkiewką, doprawiano zmielonym pieprzem, a niekiedy dosładzano cukrem. W wielkopolskich domach pyry z gzikiem jadano najczęściej w piątki, z powodu postu, choć ten lekki posiłek świetnie nadaje się także na letni obiad. Sam gzik to również pyszna, samodzielna potrawa lub dodatek do pieczywa czy rozmaitych klusek. Tłuszcz mlekowy jest potrzebny do budowy i funkcjonowania każdej komórki, stanowi również nośnik wielu aktywnych związków. Kryje bogactwo łatwostrawnych białek, czyli ważnego budulca tkanek i kości, niezbędnego także do wytwarzania enzymów, hormonów i ciał odpornościowych. Zawiera dużo wapnia, który nie tylko wzmacnia kości i zęby, ale też pomaga utrzymać prawidłową krzepliwość krwi i sprawne mięśnie, poprawia samopoczucie i łagodzi stres. Jak w każdym produkcie nabiałowym, w twarogu znajdziemy sporo witamin z grupy B, zwłaszcza B2 (odgrywa ważną rolę w procesach przemiany materii, jest niezbędna do tworzenia czerwonych płytek krwi oraz produkcji antyciał przez układ odpornościowy) oraz B12 (podnosi odporność na stres, zapobiega anemii, poprawia apetyt, a nawet zmniejsza ryzyko wystąpienia choroby Alzheimera). Na początku przygotowujemy alternatywną śmietanę. Pestki słonecznika (pół szklanki) moczymy przez dwie godziny w gorącej wodzie, po czym odcedzamy i miksujemy z gęstym mlekiem kokosowym (łyżka) oraz wodą (pół szklanki), na koniec doprawiamy octem jabłkowym lub sokiem z cytryny oraz solą.", "url": "https://kuchnia.wp.pl/gzik-jak-przygotowac-wielkopolski-przysmak-6664332331170592a", "category": "kujawsko-pomorskie", "sub_category": "Sery i inne produkty mleczne", "phrase": "Gzik"}