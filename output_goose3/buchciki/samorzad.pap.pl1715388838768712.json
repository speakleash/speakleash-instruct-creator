{"meta_description": "Buchciki, chleb „Herbski”, krupniok śląski, zozworki – to tylko niektóre ze specjałów naszego regionu, które będzie można posmakować na Jarmarku Produktów Tradycyjnych. \nImpreza odbędzie się 19 sierpnia w Wojewódzkim Parku Kultury i Wypoczynku w Chorzowie, obok Hali Kapelusz. Honorowy patronat na Jarmarkiem objął Marszałek Województwa Śląskiego Michał Czarski.", "title": "Zapraszamy na Jarmark", "content": "19 sierpnia w Chorzowie odbędzie się Jarmark Produktów Tradycyjnych, podczas którego przyznane zostaną nagrody VI edycji konkursu „Nasze Kulinarne Dziedzictwo” Buchciki, chleb „Herbski”, krupniok śląski, zozworki – to tylko niektóre ze specjałów naszego regionu, które będzie można posmakować na Jarmarku Produktów Tradycyjnych.   Impreza odbędzie się 19 sierpnia w Wojewódzkim Parku Kultury i Wypoczynku w Chorzowie, obok Hali Kapelusz. Honorowy patronat na Jarmarkiem objął Marszałek Województwa Śląskiego Michał Czarski.   Podczas Jarmarku przyznane zostaną nagrody VI edycji konkursu „Nasze Kulinarne Dziedzictwo”. Organizatorem konkursu jest Polska Izba Produktu Regionalnego i Lokalnego, przy współpracy i dofinansowaniu Funduszu Współpracy oraz Programu \"Agro-Smak 2\". Głównym celem tej rywalizacji jest identyfikacja i zgromadzenie wiedzy o oryginalnych regionalnych produktach żywnościowych, wytwarzanych w gospodarstwach i przez lokalnych rzemieślników.   Konkurs ma przebieg dwuetapowy. W pierwszym etapie odbywają się – pod patronatem marszałków województw - finały regionalne. Drugi etap to wybór dokonany przez Krajową Komisję Konkursową produktów - spośród nagrodzonych w regionach – nominowanych do prestiżowej nagrody konkursu „PERŁY”. Uroczyste wręczenie „Pereł 2006” odbędzie się, podobnie jak w roku ubiegłym, w Poznaniu w czasie targów Polagra Farm.   Oficjalnego otwarcia Jarmarku, o godz. 12.00, dokona Marszałek Województwa Śląskiego. Podczas imprezy wystąpią regionalne zespoły z Województwa Śląskiego z Włoch: Zespół Folklorystyczny „Połomianka” z Połomi , Kapela „Ani Ani” z Żarek, Zespół Folklorystyczny „Józefinki” z Rybnika-Kłokocina, Kapela „Kondy” z Rybnika-Kłokocina, Zespół Regionalny „Lisowianki” z Lisowa, „Złota Jesień” z Herbów, Zespół Pieśni i Tańca „Żory” z Żor i „A SPIGA ROSSA\" z Petiny.   Goście Jarmarku będą mogli skosztować specjały z naszego regionu, zarówno te wpisane na Listę Produktów Tradycyjnych, jak i ubiegające się o wpis.   O godzinie 16:00 nastąpi ogłoszenie wyników Konkursu „Nasze Kulinarne Dziedzictwo” i zostaną wręczone nagrody Marszałka Województwa Śląskiego.   W Unii Europejskiej produkty gwarantujące wyjątkową jakość, tworzone zgodnie z oryginalna recepturą, objęte są specjalna ochroną i oznaczone symbolami. Zabezpieczają one producentów przed nieuczciwą konkurencją, pomagają w promocji, a także informują konsumentów o wyjątkowości, specyfice i unikalności produktów. Marszałek jest odpowiedzialny za przyjmowanie oraz dokonanie oceny wniosków o wpis na Listę Produktów Tradycyjnych.   Producenci z woj. śląskiego zarejestrowali dotąd dziesięć takich produktów. Są to:   buchciki / buchciczki,   chleb „herbski”,   ciastka ze szpyrek,   ciulim lelowski,   krupniok śląski,   murzin wielkanocny,   porębskie prażonki,   ser klagany,   ser wołoski wędzony   i zozworki / imbirki.   Powszechnie znany jest krupniok śląski, czyli kaszanka, wytwarzana także w innych regionach kraju. Mniej popularne są inne specjały, takie jak pochodzące ze Śląska Cieszyńskiego buchciki (połączone ze sobą bokami bułeczki z nadzieniem z marmolady lub powideł) lub murzin wielkanocny (z zewnątrz wygląda jak chleb, w przekroju widać kawalki szynki i boczku wtopione w ciasto). Potrawą przygotowywaną wyłącznie w Lelowie jest ciulim lelowski, czyli zapiekanka z ciasta ziemniaczanego z widocznymi kawałkami pieczonych żeberek.   Obecnie trwają prace związane z identyfikacją kolejnych 15 produktów, które mogą zostać wpisane na Listę Produktów Tradycyjnych prowadzoną przez Ministra Rolnictwa i Rozwoju Wsi.  Śląski Produkt Regionalny", "url": "https://samorzad.pap.pl/kategoria/archiwum/zapraszamy-na-jarmark", "category": "śląskie", "sub_category": "Wyroby piekarnicze i cukiernicze", "phrase": "Buchciki / buchciczki"}