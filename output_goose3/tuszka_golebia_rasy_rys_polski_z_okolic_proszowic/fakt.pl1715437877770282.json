{"meta_description": "Hodowla gołębi to może być świetny interes. Ich mięsem gardzą Polacy, ale inne nacje uważają je za delicje. Są tacy, którzy na hodowli gołębi zarabiają krocie...", "title": "Zobacz, co oni robią z gołębi!", "content": "Zacznijmy od kuchni. W dawnych wiekach gołębie mięso było w Polsce przysmakiem i rarytasem. Uważano, że bulion z młodego gołębia ma właściwości uzdrawiające. Doceniano też walory pieczonych tuszek. Można powiedzieć, że gołąb był na językach. Dosłownie i w przenośni, bo trafił nawet do przysłowia: „Pieczone gołąbki same nie lecą do gąbki” (gąbka: zdrobnienie od gęba). Na potęgę hodowano te ptaki w latach 60. XX w. Już wtedy uznaniem cieszyły się nie tylko rasy ozdobne i pocztowe, ale także mięsne. W naszych czasach wykwintnego gołębia zdetronizował pospolity kurczak – tani i dostępny od ręki. Ostatnio jednak cieszy się złą sławą, więc konsumenci szukają zdrowszej alternatywy. Taką alternatywą jest właśnie gołąb. Hodowcy zacierają ręce. Czują, że znów nadchodzi ich czas. Właściwie już nadszedł. Powstaje coraz więcej ferm gołębich z przeznaczeniem na mięso. Skrzydlatym zagłębiem jest Małopolska. W niewielkich Proszowicach pod Krakowem działa ich ponad 40! Tutejsi hodowcy specjalizują się w hodowli starej rodzimej rasy mięsnej o nazwie ryś polski. To rasa ceniona na świecie. Opłacalna. Zwykle gołębie mięsne osiągają – w zależności od rasy – wagę od 600 do 1400 g. Rysie polskie mają średnio 600–800 g. Za jedną tuszkę można wziąć 15 zł i więcej. Hodowcy sprzedają mięso na lokalnych bazarach, przez internet, rozprowadzają wśród znajomych. Niektórzy wstawiają je do sklepów. We wspomnianych Proszowicach można kupić gołębinę od miejscowego rolnika. – Tuszki gołębi, które od lat sam hoduję, sprzedaję w ramach rolniczego handlu detalicznego w swoim sklepie mięsnym – mówi Waldemar Bucki, rolnik oraz prezes Proszowickiego Stowarzyszenia Hodowców Gołębi Rasowych i Drobnego Inwentarza. Dzięki staraniom członków stowarzyszenia tuszka rasy ryś polski z okolic Proszowic znalazła się na ministerialnej liście produktów regionalnych i tradycyjnych. Od tej pory schodzi na pniu. – Mam już stałych klientów. Wśród nich są m.in. miejscowy ksiądz i weterynarz. Są nawet zapisy na tuszki – mówi nasz rozmówca. Zauważa, że coraz bardziej gołębiami interesują się dobre restauracje. Ostatnio miał telefon od szefa kuchni z Warszawy, który pytał o możliwość kupna większej liczby tuszek. – Poszerzamy dotychczasową ofertę drobiarską o produkt, którego już od dawna szukają wymagający klienci. Tacy, którzy potrzebują alternatywy dla mięsa czerwonego i z kurczaka – podkreśla Waldemar Bucki. Jak założyć fermę? Założenie hodowli nie jest kosztowne. W przypadku niskotowarowej fermy przygotowanie pomieszczeń nie wymaga ponoszenia wysokich nakładów. Można wykorzystać budynki inwentarskie już istniejące i przystosować je do celów hodowli. Dobrze, żeby miały okna (czyli naturalne światło) i sprawną wentylację. Na pewno trzeba wydzielić pomieszczenie, w którym będą utrzymywane młode gołębie na remont stada po odkarmieniu przez rodziców. Przyda się też woliera, dobudowana do gołębnika. Zapewni zwierzętom przestrzeń, możliwość ruchu i korzystania ze świeżego powietrza. Dodatkowo ptaki będą chronione przed atakami zwierząt dzikich i domowych. Nie poleca się hodowli odkrytych, bo z powodu swej tuszy gołębie mają ograniczoną zdolność do lotu i nie poradzą sobie w starciu z naturalnymi wrogami. Gołębnik trzeba jedynie wyposażyć w regały. Umieszcza się w nich drewniane cele gniazdowe o wymiarach: 60 x 40 x 40 cm. Ustawia się je w szeregu i piętrowo na wysokości wygodnej do obsługi gołębi, zwykle mniej więcej 1 m. Aby ułatwić ptakom lęg, część hodowców wkłada w nie misy z gipsu, plastiku albo tektury (imitujące gniazdo). Jako ściółkę można wykorzystać pociętą słomę lub trociny. Potrzebne są jeszcze tylko karmidełka i poidełka. I to wszystko. Gołębie dobierają się w pary, dlatego trzeba mieć odpowiednią liczbę samców i samic. Po dobraniu się w pary, ptaki przystępują do wybrania celi gniazdowej. Samica w jednym zniesieniu składa 2 jaja. W wysiadywaniu jaj biorą udział oboje rodzice (na zmianę). Również oboje opiekują się pisklętami. Na początku sami karmią dzieci, co obniża koszty utrzymania ptaków. W wolu rodziców (po 15 dniach wysiadywania jaj) wytwarza się tzw. mleczko, które jest pierwszym pokarmem piskląt – i wyłącznie nim są one karmione przez 5 dni. Potem trzeba im podać rozmiękczone ziarno. Po 2 tygodniach jedzą już samo ziarno. Worek paszy o wadze 25 kg kosztuje ok. 40 zł. – Ptaki karmię dwa razy dziennie. Na dzień zużywam szufelkę ziaren – mówi Waldemar Bucki. Co jedzą gołębie? Najczęściej jest to mieszanka ziaren zbóż i innych roślin pastewnych, czyli standardowo: pszenica, kukurydza, groch, bobik, słonecznik, proso, gryka, rzepak. – Wiele z nich jest uprawiane w gospodarstwach, więc hodowcy zwykle dysponują własnym zapleczem i nie muszą wydawać pieniędzy na paszę. To w znacznym stopniu ogranicza koszty żywienia ptaków – podkreśla nasz rozmówca. Na opłacalność hodowli wpływ ma oczywiście liczba ptaków. Eksperci zalecają minimum 10 par. Za jednego gołębia trzeba zapłacić – w zależności od rasy – od 20 do 60 zł. Każda para daje rocznie 12 sztuk potomstwa, tzw. młódek. Ptaki te są odporne na zimno i choroby. W gołębniku są krótko. Osiągają największe dobowe przyrosty do 21. dnia życia. Między 21. a 30. dniem przyrosty znacznie się obniżają i w tym czasie ptaki poddaje się ubojowi. – Jeśli chodzi o sprzedaż tuszek, warto, żeby hodowcy organizowali się w grupy producenckie – radzi Waldemar Bucki. – Wtedy łatwiej negocjować ceny i podbić rynek, który czeka na mięso smaczne i zdrowe.", "url": "https://www.fakt.pl/pieniadze/finanse/hodowla-golebi-to-dobry-interes-ich-mieso-jest-poszukiwane/jpk1kfh", "category": "małopolskie", "sub_category": "Mięso świeże oraz produkty mięsne", "phrase": "Tuszka gołębia rasy Ryś Polski z okolic Proszowic"}