{"meta_description": "INICJATYWY. Stowarzyszenie Proszowickich Hodowców Gołębi Rasowych i Drobnego Inwentarza \"Zielononóżka\" złożyło kolejny wniosek o wpis na listę produktów tradycyjnych. Tym razem dotyczy tuszki gołębia rasy ryś polski.", "title": "W Proszowicach gołąb ryś polski idzie śladem przetartym przez zielononóżkę kuropatwianą", "content": "INICJATYWY. Stowarzyszenie Proszowickich Hodowców Gołębi Rasowych i Drobnego Inwentarza \"Zielononóżka\" złożyło kolejny wniosek o wpis na listę produktów tradycyjnych. Tym razem dotyczy tuszki gołębia rasy ryś polski. Wniosek na poziomie województwa małopolskiego będzie rozpatrywany w najbliższą środę, gdy w Urzędzie Marszałkowskim zbierze się Rada ds. Produktów Tradycyjnych. - Źródła historyczne mówią, że ryś polski to rasa, która wykształciła się w okolicach Krakowa. Pamiętam, że hodował je mój ojciec. Mogę powiedzieć, że się na nich wychowałem - mówi Waldemar Bucki, prezes stowarzyszenia. Członkom komisji oceniającej produkty takie stwierdzenia na pewno nie wystarczą, żeby przyznać Proszowicom \"prawa\" do gołębia. Fakt hodowania tej rasy w okolicy musi być dobrze udokumentowany. - Myślę, że sprawa ma duże szanse powodzenia. Proszowice leżą przecież w Małopolsce, a to własnie stąd, z okolic Krakowa, pochodzi najwięcej rdzennych polskich ras - mówi prof. Andrzej Dubiel, emerytowany pracownik Uniwersytetu Przyrodniczego we Wrocławiu. Trzeba zatem będzie postarać się, ale trud warto sobie zadać ze względu na korzyści, jakie daje wpis na listę. Dobrym przykładem jest kura zielononóżka, która wprawdzie jeszcze w gronie produktów tradycyjnych nie figuruje (a dokładnie jej jaja i tuszki, bo ich dotyczą złożone wnioski), ale już odbywa się jej doroczny festiwal, a hodowcy nie mają problemów ze zbytem jajek i kogutów. - Prowadzimy już rozmowy z dużą siecią sklepów, która chce z nami współpracować. To samo może dotyczyć gołębia - przyznają hodowcy. W złożonym wniosku podkreślono, że ryś polski to jedna z najstarszych rodzimych ras gołębi. Zdobyła uznanie dzięki walorom estetycznym (występuje w kilkunastu odmianach kolorystycznych), ale przede wszystkim użytkowym. Odznacza się dobrym przystosowaniem do polskich warunków klimatycznych, dużą płodnością i samodzielnością w poszukiwaniu pokarmu. Była to rasa typowa dla terenów wiejskich, łatwo dała się hodować w zagrodach chłopskich, natomiast nie sprzyjają jej warunki miejskie. Para gołębi w ciągu roku może wyprowadzić po 6-7 par młodych. - Gdy małe mają dwa tygodnie, samica składa kolejne jaja - tłumaczą fachowcy. Z punktu widzenia gospodarczego najważniejszą zaletą rysia jest to, że młode już po czterech tygodniach nadają się uboju. - Nie ma na rynku młodszego mięsa. Nawet hodowane sztucznie brojlery są gotowe do boju po sześciu tygodniach. A tu mamy mięso młode, delikatne i wyhodowane na naturalnym ziarnie. Jestem przekonany, że ten produkt znajdzie uznanie odbiorców - przekonuje Waldemar Bucki. Promocją rysia polskiego są zainteresowane również władze województwa małopolskiego. Jest nawet propozycja, by w rejonie Proszowic stworzyć kilka wzorcowych hodowli tej rasy. Wcześniej gołębia i promujące jego tuszkę stowarzyszenie hodowców czeka jednak długotrwała procedura związana z wpisem na listę produktów tradycyjnych. W przypadku zielononóżki, o którą starania podjęto przecież już dawno, ciągle nie można mówić o pełnym sukcesie. Wniosek dotyczący jaj i tuszki jest na etapie oceny w Ministerstwie Rolnictwa i Rozwoju Wsi.", "url": "https://dziennikpolski24.pl/w-proszowicach-golab-rys-polski-idzie-sladem-przetartym-przez-zielononozke-kuropatwiana/ar/3216124", "category": "małopolskie", "sub_category": "Mięso świeże oraz produkty mięsne", "phrase": "Tuszka gołębia rasy Ryś Polski z okolic Proszowic"}