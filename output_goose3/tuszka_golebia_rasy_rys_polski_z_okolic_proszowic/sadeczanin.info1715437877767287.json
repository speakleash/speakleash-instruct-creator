{"meta_description": "Małopolska Lista produktów Tradycyjnych wzbogaciła się o kolejne frykasy. Dołączono do niej wina domowe rzuchowskie, smalec jurajski gotowany, kręciołki, kiełbasę piaszczańską i tuszki rysia polskiego z okolic Proszowic.", "title": "Produkty Tradycyjne. Tuszki rysia polskiego z… gołębi", "content": "Członkowie Rady ds. Produktów Tradycyjnych, pod przewodnictwem wicemarszałka Wojciecha Kozaka, pozytywnie ocenili wnioski o wpis na listę Produktów Tradycyjnych tych smakołyków.Produkcja wina domowego Żuchowskiego sięga początku XX wieku. Trunek ma lekko kwaśny smak i łagodny zapach, jego barwa zależy od warunków atmosferycznych, które panują w trakcie dojrzewania oraz od nasłonecznienia uprawy.Receptura smalcu jurajskiego gotowanego przechowywana jest od ponad stu lat. Podstawą tego smarowidła do chleba jest mięso. Jurajski przysmak jest lekkostrawny, o niższej zawartości cholesterolu od wytapianego smalcu.Kręciołki, to bardzo cienkie, złotawe placuszki, w kształcie walca, posypane kminkiem. Ciastu nadaje się kształt zwijając je na palcu. Zaraz po wystudzeniu ciasteczka, przypominające delikatny biszkopt, z nutą kminku, pakuje się do pudełek wyłożonych pergaminem. Tak zabezpieczone można przechowywać nawet rok.Wytwarzana w Piaskach Wielkich kiełbasa piszczańska. Podstawę produkcji stanowi mięso wieprzowe ze zwierząt tradycyjnego chowu, o wadze do 100 kg. Kiełbasę produkuje się bez konserwantów i polepszaczy smaku.Tuszka rysia polskiego, nie jest potrawą z cętkowanego leśnego drapieżnika, będącego zresztą pod ochrona, a mięsnym specjałem z gołębi rasy „ryś polski” od dawna hodowanych w okolicach Proszowic.Za produkty tradycyjne uznaje się te, których wysoka jakość lub wyjątkowy smak wynika ze stosowania zwyczajowych sposobów produkcji, wykorzystywanych co najmniej od 25 lat. Podstawą rejestracji jest tradycja wytwarzania danego specjału i niepowtarzalna jakość związana z historycznie ugruntowanymi przepisami, metodami produkcji i sposobami przetwarzania, które gwarantują wysoką jakość otrzymanego produktu. Pozytywnie ocenione wnioski po spotkaniu Rady zostają przesłane do Ministerstwa Rolnictwa i Rozwoju Wsi, które ostatecznie decyduje o wpisaniu na listę.ANPFot. mat. Urzędu Marszałkowskiego w Krakowie", "url": "https://sadeczanin.info/gospodarka/produkty-tradycyjne-tuszki-rysia-polskiego-z-golebi", "category": "małopolskie", "sub_category": "Mięso świeże oraz produkty mięsne", "phrase": "Tuszka gołębia rasy Ryś Polski z okolic Proszowic"}