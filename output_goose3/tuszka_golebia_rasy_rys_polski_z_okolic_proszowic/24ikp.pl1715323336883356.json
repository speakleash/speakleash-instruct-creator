{"meta_description": "", "title": "Walne Zgromadzenie Zielononóżki_druk", "content": "Proszowice, 25-02-2014  W minioną niedzielę (23 lutego) w Centrum Kultury i Wypoczynku w Proszowicach odbyło się Walne Zgromadzenie członków Stowarzyszenia Proszowickich Hodowców Gołębi Rasowych i Drobnego Inwentarza. Zjazd otworzył prezes stowarzyszenia Waldemar Bucki, który w ciepłych słowach powitał zebranych członków i zaproszonych gości.  Wicemarszałka województwa małopolskiego Wojciecha Kozaka, starostę proszowickiego Zbigniewa Wójcika, burmistrza Miasta i Gminy Proszowice Jana Makowskiego, dyrektora Zespołu Szkół w Piotrkowicach Małych Romana Gabrukiewicza, zastępcę dyrektora Anetę Dziedzic oraz innych przedstawicieli związanych z hodowlą zwierząt. Wyżej wymienione stowarzyszenie cieczy się pozytywną działalnością i ciągle się rozrasta. Na zjeździe przyjęto dalszych nowych członków, którym wręczono legitymacje stowarzyszenia, co uczynił wicemarszałek Wojciech Kozak. Obecnie stowarzyszenie liczy 62 członków. Zjazdowi przewodniczył Dariusz Jasiński, który przedstawił zebranym porządek obrad. Porządek przyjęto jednogłośnie.  Prezes Stowarzyszenia złożył dość obszerne sprawozdanie z działalności za rok 2013 r. Mówił o osiągnięciach, ale też o tym czego nie udało się dokonać. Jednym z głównych założeń Stowarzyszenia Proszowickich Hodowców Gołębi Rasowych i Drobnego Inwentarza \"Zielononóżka\" jest odtworzenie ras ginących. Obecnie członkowie posiadają w swoich hodowlach około 500 sztuk kur w czystej rasie i mają z nich dwa Produkty Tradycyjne: Tuszka zielononóżki kuropatwianej, która jest wpisana na listę produktów tradycyjnych Ministra Rolnictwa i Rozwoju Wsi i Jajko zielononóżki kuropatwianej wpisane na listę produktów tradycyjnych Ministra Rolnictwa i Rozwoju Wsi. Jest także Tuszka gołębia rasy ryś polski z okolic Proszowic wpisana również na listę produktów tradycyjnych Ministra Rolnictwa i Rozwoju Wsi.  Stowarzyszenie ma jak dotąd następujące osiągnięcia: Mistrz Polski w rasie Zielononóżka Polska 2012, Zwycięzca wystawy w Rasie Zielononóżka Polska 2012, Mistrz Polski w Rasie Zielononóżka Polska 2013, Zwycięzca Wystawy w Rasie Zielononóżka Polska 2013, II V- ce Mistrz Polski w Rasie Zielononóżka polska 2013.  Przy Stowarzyszeniu działa Klub Miłośników przyrody Rzekotka z siedzibą w Zespole Szkół w Piotrkowicach Małych, którego głównym celem jest ochrona wierzby głowiastej na płaskowyżu proszowickim oraz Klub Koła Gospodyń Wiejskich Szreniawa zajmuje się promocją produktów tradycyjnych. Wymienione wyżej kluby złożyły krótkie sprawozdania ze swojej działalności. Sprawozdanie finansowe przedstawił również przewodniczący komisji rewizyjnej Zdzisław Walczyk, które zostało zatwierdzone jednogłośnie.  Wręczono dyplomy i odznaczenia dla przodujących członków, którzy mogą się poszczycić osiągnięciami w hodowli. Wszyscy zaproszeni goście zabierając głos wyrażali poparcie dla tego rodzaju działania. Na duże poparcie Stowarzyszenie może liczyć od wicemarszałka województwa małopolskiego Wojciecha Kozaka i Starosty powiatu proszowickiego Zbigniewa Wójcika. Zaproponowano, aby w najbliższym czasie ufundować sztandar dla stowarzyszenia, na co zebrani wyrazili aprobatę. Do rozpoznania sytuacji wyznaczono Jerzego Drożdża, który ma doświadczenie w tym temacie.  Należy nadmienić, że Jerzy Drożdż wraz z córką Anną znacznie przyczynili się do opracowania kalendarza na rok 2014. Szczególnie Pani Ania, która opracowała projekt graficznie. Po zakończeniu Zjazdu był poczęstunek. Tradycyjny stół proszowicki Anny i Waldemara Buckich z Lelowic, którzy serwowali swojskie wyroby. Największe wzięcie miała kaszanka na gorąco, gdyż jej zapach zachęcał do skosztowania tego popularnego wyrobu. Było też wyśmienite ciasto i aromatyczna kawa i herbata.", "url": "http://www.24ikp.pl/redakcja/archiwum/2014/02/20140225kura_walne/druk.php", "category": "małopolskie", "sub_category": "Mięso świeże oraz produkty mięsne", "phrase": "Tuszka gołębia rasy Ryś Polski z okolic Proszowic"}