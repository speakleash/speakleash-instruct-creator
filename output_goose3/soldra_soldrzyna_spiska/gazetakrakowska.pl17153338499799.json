{"meta_description": "Święconka, grulownik-tworoźnik spiski oraz sołdra - sołdrzyna spiska - to trzy najnowsze małopolskie produktów, które są kandydatami do  włączenia na listę produktów tradycyjnych prowadzoną przez Ministerstwo Rolnictwa i Rozwoju Wsi.", "title": "Spiskie przysmaki trafią na listę produktów tradycyjnych [ZDJĘCIA]", "content": "Święconka, grulownik-tworoźnik spiski oraz sołdra - sołdrzyna spiska - to trzy najnowsze małopolskie produktów, które są kandydatami do włączenia na listę produktów tradycyjnych prowadzoną przez Ministerstwo Rolnictwa i Rozwoju Wsi. - Nie będzie nadużyciem, gdy powiem, że Małopolska to kraina mlekiem i miodem płynąca. To bez wątpienia w dużej mierze zasługa naszego kulinarnego dziedzictwa. Dziś możemy się pochwalić ponad 200 produktami tradycyjnymi zgłoszonymi na ministerialną listę. Mamy też najwięcej w kraju produktów regionalnych. 12 z 40 to rarytasy pochodzące właśnie z naszego regionu. Na tym jednak nie poprzestajemy i rekomendujemy kolejne przysmaki na listę produktów tradycyjnych. Dzięki temu doceniamy naszych małopolskich producentów, którzy dokładają wszelkich starań, by ich produkty były zawsze najwyższej jakości - mówi wicemarszałek Wojciech Kozak. Teraz na listę produktów tradycyjnych mają szansę dołączyć kolejne, w tym tradycyjne przysmaki z górskiej ziemi. To grulownik - tworoźnik spiski. Skąd ten specjał się wziął? Najbardziej popularną mąką używaną od XIX wieku na polskim Spiszu była mąka jęczmienna, której dodawano do wypieków. W celu jej zaoszczędzenia, zamiast mąki, dodawano grule, czyli ugotowane, gniecione ziemniaki, a czasami twaróg. Tak powstawał grulownik-tworoźnik. Na polskim Spiszu ten smakołyk był jednym z podstawowych, tradycyjnych wypieków. Podawany podczas uroczystości rodzinnych i świąt smakował najlepiej z kawą zbożową. Podczas pieczenia chleba gospodyni odkładała trochę ciasta chlebowego, a następnie na nie wykładała farsz z sera białego i ugotowanych ziemniaków z dodatkiem cukru. Taki deser piekła w piecu wraz z chlebami. Kolejny przysmak też pochodzi ze Spisza. To sołdra - sołdrzyna spiska. To szynka wędzona z kością, której nazwa sięga XVI w. Inne terminy, w zależności od regionu określały ją jako: sondrę, sodrę, sołdrzynę czy sołdżynę. Współcześnie - nazwa „sołdra” - w znaczeniu szynka - zachowała się głównie na Spiszu i Orawie. Określa także jako mięso uschnięte na wietrze lub w gęstym dymie. Sołdrę wyrabiano z nóg wieprzowych. Mięso „rosolono”, obsuszano i wędzono. Następnie wyrób umieszczano na strychu przy kominie z uchylonym otworem dymnym i w ten sposób była dowędzana.", "url": "https://gazetakrakowska.pl/spiskie-przysmaki-trafia-na-liste-produktow-tradycyjnych-zdjecia/ar/12984238", "category": "małopolskie", "sub_category": "Mięso świeże oraz produkty mięsne", "phrase": "Sołdra (sołdrzyna) spiska"}