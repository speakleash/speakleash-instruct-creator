{"meta_description": "", "title": "Koprzywnica, Postronna: Burocorz nagrodzony w ogólnopolskim konkursie ‚Polska wieś smakuje’.", "content": "Burocorz z Postronnej w gminie Koprzywica został nagrodzony w ogólnopolskim konkursie ‚Polska wieś smakuje’. Burocorz zdobył drugą nagrodę w kategorii ‚potrawy jarskie’ w konkursie ‚Polska wieś smakuje’ organizowanym przez Narodowy Instytut Kultury i Dziedzictwa Wsi. Po raz pierwszy smak burocorza docenili organizatorzy i jurorzy XVIII edycji konkursu ‚Nasze sandomierskie – kulinaria regionalne’ w Zamku Królewskim, w Sandomierzu, gdzie KGW z Postronnej wywalczyło główną nagrodę – ‚Srebrną Chochlę’. Do konkursu na najlepsze praktyki tradycji kulinarnych polskiej wsi wpłynęło 330 opisów, z których jury wyłoniło po trzech laureatów w ramach każdej z pięciu kategorii konkursowych. Laureatów wybrano w kategoriach: kiszonki z warzyw i owoców, zupy, potrawy jarskie, potrawy z drobiu i ryb oraz potrawy świąteczne. Ciasto drożdżowe z burakiem cukrowym to nic innego jak tzw. burocorz. Jest to ciasto regionu świętokrzyskiego, wpisane na listę produktów regionalnych. W czasie wojny i po jej zakończeniu buraki cukrowe stanowiły podstawę wyżywienia rodzin wiejskich. Był on czasem jedynym słodkim wypiekiem. Ciasto ma dość specyficzny smak i nie każdemu przypadnie do gustu. Tradycyjny burocorz bardziej wyglądem przypomina chlebek albo podpłomyk. Kiedyś rwany po kawałku i popijany świeżym mlekiem. Składniki:  •1 średni burak cukrowy  •10 dkg drożdży  •1 kg maki [lub trochę mniej w zależności od wielkości buraka]  •Szczypta soli  •Szczypta cukru  •1 jajko  •Syrop z cukru  Trochę ciepłej wody, w niej rozpuścić łyżkę cukru. Buraka obrać, pokroić na kilka kawałków i ugotować. Ostudzić i pokroić nożem na drobną kostkę albo zetrzeć na tarce o grubych oczkach. W wodzie z buraka rozrobić drożdże i odstawić w ciepłe miejsce do wyrośnięcia. W tym czasie mąkę wysypać na stolnice, dodać szczyptę soli i cukru, jajko i buraka. Następnie dodać wyrośnięte drożdże i zagnieść ciasto. Przykryć ściereczką, aby ciasto wyrosło. Podzielić ciasto na 2 części posmarować na wierzchu syropem z cukru i upiec placki. W zależności od grubości ciasta piec od 50 min do 1 godziny bądź trochę dłużej. Fot. MGOK Koprzywnica (od lewej: Maria Lachtara, Marta Bieniek, Krystyna Skrzypczak i Joanna Orłowska z KGW w Postronnej, panie, które przywracają smak dawnego burocorza)", "url": "https://leliwa.pl/koprzywnica-postronna-burocorz-nagrodzony-w-ogolnopolskim-konkursie-polska-wies-smakuje/", "category": "świętokrzyskie", "sub_category": "Wyroby piekarnicze i cukiernicze", "phrase": "Burocorz bogoryjski"}