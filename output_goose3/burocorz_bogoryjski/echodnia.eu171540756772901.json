{"meta_description": "Masło z Chmielnika, placek z dodatkiem buraka cukrowego z Bogorii, udziec z Kunowa i pasztetowa radoszycka trafiły na Listę Produktów Tradycyjnych. Powiększa się również Sieć Dziedzictwa Kulinarnego Świętokrzyskiego. Wczoraj w Hotelu \"Dwór Dwikozy\" uroczyście wręczone zostały certyfikaty.", "title": "Dobre, tradycyjne, świętokrzyskie. Smakołyki z certyfikatami w Hotelu \"Dwikozy\"", "content": "Członkiem Sieci Dziedzictwa Kulinarnego Świętokrzyskiego został gospodarz uroczystości - \"Dwór Dwikozy\", serwujący swoim gościom dania przyrządzone w oparciu o produkty - warzywa i owoce pochodzące z okolicznych gospodarstw rolnych. W menu dwikoskiej restauracji wśród specjałów regionalnych jest między innymi placek Zawiszy i bulwa sandomierska. Certyfikat otrzymała Winnica Płochockich z Daromina, wytwarzająca wina białe, różowe i czerwone wyłącznie z winogron z własnej winnicy; Piekarnia R. Dobrowolski z Kielc, wypiekająca pieczywo według starych rodzinnych receptur, wyłącznie na rozczynach i naturalnych kwasach; przetwórnia owoców SPO Twój Ogród ze Starachowic, produkująca konfitury i dżemy bez użycia chemicznych konserwantów, pektyn i aromatów oraz rodzinna pasieka Prawdziwe Miody z Kazimierzy Małej, specjalizując się w miodach kwiatowych i spadziowych. Do Sieci Świętokrzyskiego Dziedzictwa Kulinarnego włączona została również przetwórnia Fundacji Domy Wspólnoty Chleb Życia siostry Małgorzaty Chmielewskiej z Jankowic, która bazuje na recepturach pochodzących ze starych książek kucharskich lub z przekazów starszych osób z regionu. Większość surowców do produkcji pozyskiwana jest z własnego gospodarstwa albo z okolicznych gospodarstw ekologicznych. Uznanie zyskały już między innymi produkowane w Jankowicach ser jabłeczny i konfitura z jarzębiny.", "url": "https://echodnia.eu/swietokrzyskie/dobre-tradycyjne-swietokrzyskie-smakolyki-z-certyfikatami-w-hotelu-dwikozy/ar/8610164", "category": "świętokrzyskie", "sub_category": "Wyroby piekarnicze i cukiernicze", "phrase": "Burocorz bogoryjski"}