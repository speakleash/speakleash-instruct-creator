{"meta_description": "Burocorz przygotowany przez Koło Gospodyń Wiejskich w Postronnej w gminie Koprzywnica został nagrodzony w ogólnopolskim konkursie „Polska Wieś Smakuje”.", "title": "Sukces KGW w Postronnej, burocorz doceniony [PRZEPIS]", "content": "Burocorz przygotowany przez Koło Gospodyń Wiejskich w Postronnej w gminie Koprzywnica został nagrodzony w ogólnopolskim konkursie „Polska Wieś Smakuje”. Przyznano mu drugie miejsce w kategorii potraw jarskich. Konkurs organizuje Narodowy Instytut Kultury i Dziedzictwa Wsi. Jest adresowany do Kół Gospodyń Wiejskich oraz rolników indywidualnych. Burocorz to ciasto drożdżowe pieczone na bazie buraków cukrowych, których uprawa była dawniej bardzo popularna. W czasie wojny i po jej zakończeniu buraki cukrowe stanowiły podstawę wyżywienia rodzin. Gospodynie wykorzystywały je także do pieczenia ciasta. Burocorz często był jedynym słodkim wypiekiem w okresie dzieciństwa. Jak powiedziała Krystyna Skrzypczak, przewodnicząca Koła Gospodyń Wiejskich w Postronnej, burocorz piekła jej babcia i dobrze pamięta jego smak, chętnie jako dziecko jadała to ciasto z mlekiem. Placek jest specyficzny i nie każdemu smakuje, ale przepis jest bardzo prosty. Zdaniem przewodniczącej koła, warto wracać do starych przepisów, kontynuować tradycje kulinarne dziadków i przekazywać je kolejnym pokoleniom. Sołtys Postronnej Maria Lachtara powiedziała, że nagroda w konkursie ogólnopolskim, to ogromne wyróżnienie dla miejscowego KGW. Przypomniała, że jest to już druga nagroda dla stowarzyszenia. We wrześniu panie wygrały XVIII Konkurs Kulinarny pn. „Nasze sandomierskie- kulinaria regionalne” organizowany przez Muzeum Okręgowe w Sandomierzu. Sukcesy motywują do dalszej pracy na rzecz lokalnej społeczności – dodała sołtys. Na konkurs „Polska Wieś Smakuje” wpłynęło w sumie 330 przepisów kulinariów w 5 kategoriach. Za zajęcie drugiego miejsca gospodynie z Postronnej otrzymały nagrodę w wysokości 600 zł. Te pieniądze zostaną wykorzystane na zakup wyposażenia do bieżącej działalności. Tradycyjny burocorz wyglądem przypomina chlebek albo podpłomyk. Kiedyś rwany był po kawałku i popijany świeżym mlekiem. Jest wpisany na listę produktów regionalnych. Składniki: •1 średni burak cukrowy •10 dkg drożdży •1 kg maki [lub trochę mniej w zależności od wielkości buraka] •Szczypta soli •Szczypta cukru •1 jajko •Syrop z cukru Trochę ciepłej wody, w niej rozpuścić łyżkę cukru. Wykonanie: Buraka obrać, pokroić na kilka kawałków i ugotować. Ostudzić i pokroić nożem na drobną kostkę albo zetrzeć na tarce o grubych oczkach. W wodzie z buraka rozrobić drożdże i odstawić w ciepłe miejsce do wyrośnięcia. W tym czasie mąkę wysypać na stolnice, dodać szczyptę soli i cukru, jajko i buraka. Następnie dodać wyrośnięte drożdże i zagnieść ciasto. Przykryć ściereczką, aby ciasto wyrosło. Podzielić ciasto na 2 części posmarować na wierzchu syropem z cukru i upiec placki. W zależności od grubości ciasta piec od 50 min do 1 godziny bądź trochę dłużej.", "url": "https://radiokielce.pl/289401/sukces-kgw-w-postronnej-burocorz-doceniony-przepis-120237/", "category": "świętokrzyskie", "sub_category": "Wyroby piekarnicze i cukiernicze", "phrase": "Burocorz bogoryjski"}