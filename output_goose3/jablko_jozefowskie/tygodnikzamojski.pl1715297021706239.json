{"meta_description": "", "title": "JÓZEFÓW: Dla pań na Dzień Kobiet były jabłka zamiast kwiatka- , Zamość, Biłgoraj, Tomaszów", "content": "Nie tulipany i nie goździki otrzymywały w niedzielę mieszkanki Józefowa, które w Dniu Kobiet pojawiły się na miejskim rynku. Każda z pań otrzymywała w prezencie... jabłka. W Dniu Kobiet na józefowskim rynku zaparkował tir, którym przywieziono aż 20 ton jabłek. Owoce rozdawano świętującym ósmego marca przedstawicielkom płci pięknej. Te prezenty przygotowało Stowarzyszenie na Rzecz Pomocy Rodzinie \"Podaj Dłoń\" we współpracy z sadownikami z okolic Sandomierza. Podczas niedzielnej akcji goście mogli również popróbować świeżych soków jabłkowych i pysznych ciast. Odbył się także kiermasz wyrobów rękodzielniczych, z którego dochód zostanie przeznaczony na potrzeby stowarzyszenia. W ten sposób udało się zebrać około 500 złotych, które mają być wykorzystane na zakup sprzętu do krioterapii.", "url": "http://www.tygodnikzamojski.pl/artykul/58647/jozefow-dla-pan-na-dzien-kobiet-byly-jablka.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłko józefowskie"}