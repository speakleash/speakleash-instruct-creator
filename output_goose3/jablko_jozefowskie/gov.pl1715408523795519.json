{"meta_description": "Produkt wpisany na listę produktów tradycyjnych w dniu 2015-01-26\nW kategorii Wyroby piekarnicze i cukiernicze\nW województwie woj. lubelskim", "title": "Szarlotka józefowska - - Portal Gov.pl", "content": "Ciasto z pieczonymi jabłkami ze specyficzną „krateczką” na wierzchu, ułożoną z wałeczków ciasta. Zależny od użytej formy do pieczenia, w przekroju wysokość ciasta ok. 5 cm, w tym ok. 2 cm jabłek. Barwa zewnętrzna złocista z ciemniejszą warstwą upieczonych jabłek, w przekroju kremowa z lekkim odcieniem żółci. Miejscowość Józefów od 1687 r. była miastem lokacyjnym na prawie magdeburskim. Restrykcje carskie po powstaniu styczniowym doprowadziły w 1864 r. do odebrania praw miejskich. Miasto zdegradowane do rangi osady ubożało i w wyniku kolejnych licytacji zmieniało właścicieli. Na początku XX w. Konstanty Przewłocki, chcąc stworzyć nowe źródło dochodu dla siebie i tutejszych mieszkańców, w 1902 r. założył sad o powierzchni 360 mórg. Sad powiększył i unowocześnił Roman Rostworowski, kolejny właściciel Józefowa. W ówczesnej Europie był to zarówno największy jak i najnowocześniejszy sad. Po II wojnie światowej gospodarstwo zostało upaństwowione i funkcjonowało pod nazwą Państwowe Gospodarstwo Rolne – Zakład Ogrodniczy w Józefowie nad Wisłą. Również obecnie obszar gminy Józefów nad Wisłą i sąsiednich miejscowości jest zagłębiem produkcji sadowniczej słynącej szczególnie z doskonałych jabłek. Powszechna w regionie produkcja sadownicza miała niebagatelny wpływ na kształtowanie się upodobań kulinarnych mieszkańców Józefowa nad Wisłą. W kuchni tego regionu często pojawiają się potrawy na bazie jabłek. Początkowo były to bardzo popularne susze jabłkowe, zupy owocowe, a także, zwane jabłecznikami, ciasta drożdżowe. W późniejszym okresie, kiedy do powszechnego użytku wszedł amoniak i proszek do pieczenia, bardzo powszechne stały się szarlotki. Do przyrządzenia tradycyjnej szarlotki józefowskiej używane są wyłącznie stare odmiany jabłek, tj.: Boiken, Piękne z Booskop, Szara Reneta. Odmiany te od lat rosną w józefowskich sadach, co potwierdza „Katalog drzewek owocowych” wydany w 1929 r. przez Gospodarstwo Sadowe R. Hr. Rostworowskiego. Te tradycyjne odmiany oprócz dużej trwałości przechowalniczej charakteryzują się wyjątkową winnością, dzięki czemu szarlotka józefowska ma bardzo charakterystyczny smak. Jabłka mają niewielką zawartość cukrów, są winne i kwaskowate.", "url": "https://www.gov.pl/web/rolnictwo/szarlotka-jozefowska", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłko józefowskie"}