{"meta_description": "", "title": "Wojewódzkie Święto Sadów – Urząd Marszałkowski Województwa Lubelskiego w Lublinie", "content": "W Józefowie nad Wisłą już po raz kolejny odbyło się Wojewódzkie Święto Sadów połączone ze Świętem Jabłka Józefowskiego – wpisanego na listę produktów tradycyjnych. Oprócz wręczenia wyróżnień i nagród dla sadowników w konkursie na najsmaczniejszą potrawę z jabłek, podziwialiśmy również występy kapel ludowych i zespołów śpiewaczych oraz gwiazd muzyki popularnej. Województwo lubelskie jest największym producentem owoców z krzewów i plantacji jagodowych i drugim w kraju pod względem zbioru owoców z drzew. Tych drugich nasi sadownicy co roku dostarczają na rynek prawie 600 tysięcy ton. Znacząca przewagę stanowią jabłka, ale wśród owoców dostarczane są także wiśnie, gruszki czy śliwki. Wojewódzkie Święto Sadów ma na celu ukazanie tradycji i obrzędów naszego regionu. Podczas dwudniowej imprezy sadownicy i rolnicy nie tylko z terenu naszego województwa mogli wymienić się doświadczeniami oraz wspólnie celebrować święto józefowskiego jabłka. Pierwszego dnia goście spotkali się na konferencji poświęconej problemom współczesnego sadownictwa. Rozmawiali również o perspektywie handlowej na najbliższe lata. – Gratuluję kolejnemu pokoleniu sadowników zaangażowania, poświęconego czasu i wysiłku włożonego w rozwój sadownictwa na terenie gminy Józefów nad Wisłą, co przekłada się na umacnianie pozycji całego województwa w tej branży – powiedział Wicemarszałek Województwa Lubelskiego Grzegorz Kapusta. Wicemarszałek przypomniał również o ważnej inicjatywie ze strony samych rolników, którzy łącząc się w grupy producenckie, stają się istotnym i poważnym graczem na rynku krajowym i międzynarodowym. W tym kontekście warto podkreślić markę „LubApple”, która łączy w sobie kilka grup producenckich. Drugi dzień już tradycyjnie przeznaczony jest na festyn promujący markę „Jabłko józefowskie” oraz produkty powstałe na bazie tego owocu. W programie Święta nie zabrakło także licznych występów regionalnych zespołów. Na scenie zaprezentowały się m.in. kapela ludowa „Józefowiaki”, zespół „Tabor” oraz Młodzieżowa Orkiestra Dęta z Józefowa nad Wisłą. Gwiazdą wieczoru był „Sławomir” razem z zespołem. Na wszystkich uczestników imprezy czekały również stoiska z owocami, produktami regionalnymi i tradycyjnymi.", "url": "https://www.lubelskie.pl/aktualnosci/wojewodzkie-swieto-sadow/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłko józefowskie"}