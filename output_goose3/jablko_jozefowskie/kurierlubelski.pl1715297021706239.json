{"meta_description": "Dawniej mówiono o niej \"japcok\", ale żeby nikt nie mylił specjału z marnym winem, zarejestrowano ją  jako szarlotkę józefowską.", "title": "Józefów z szarlotki słynie. Na Lubelszczyźnie zarejestrowano już 132 produkty tradycyjne", "content": "Szarlotka józefowska to specjał, z którego od dziesięcioleci słynie lubelskie Powiśle. - W poniedziałek minister rolnictwa wpisał naszą szarlotkę na listę produktów tradycyjnych. To wielki sukces, bo udało nam się podtrzymać tradycję kulinarną naszego sadowniczego regionu - cieszy się Jolanta Morek, szefowa KGW w Józefowie nad Wisłą. Dawniej na Powiślu na ciasto z jabłek mało kto mówił szarlotka. - Mówiono japcok. Ale japcokiem nazywano też wino, więc postanowiliśmy zarejestrować nasze ciasto jako szarlotka józefowska - dodaje. Ta szarlotka różni się od tej tradycyjnej. - Swój niezwykły smak zawdzięcza szarej renecie - tłumaczy szefowa KGW. To bardzo stara odmiana jabłek. - Idealnie nadaje się do wypieków, bo ma kwaskowy smak, jest mało słodka i ma niewiele soku - dodaje mąż pani Joli. Teraz członkinie KGW zastanawiają się jak wypromować swoją szarlotkę. - Chciałybyśmy, aby każdy kto odwiedzi naszą miejscowość, miał okazję jej spróbować. Na razie będziemy ją serwować na lokalnych imprezach - zapowiadają.", "url": "https://kurierlubelski.pl/jozefow-z-szarlotki-slynie-na-lubelszczyznie-zarejestrowano-juz-132-produkty-tradycyjne/ar/3734274", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłko józefowskie"}