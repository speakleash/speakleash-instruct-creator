{"meta_description": "Jabłko Józefowskie świątecznie Wszystko zaczęło się w 1902 roku, kiedy ziemianin i przedsiębiorca rolny Konstanty Przewłocki na terenie dzisiejszej gminy Józefów nad Wisłą założył pierwszy tak duży na terenach dawnej Polski sad. Żyzne nadwiślańskie gleby, łagodny klimat Wyżyny Lubelskiej oraz praca sadowników pasjonatów dały niezwykły efekt – wspaniałe, soczyste, kruche i pełne smaku jabłka, które", "title": "Jabłko Józefowskie świątecznie - LAJF magazyn lubelski", "content": "Wszystko zaczęło się w 1902 roku, kiedy ziemianin i przedsiębiorca rolny Konstanty Przewłocki na terenie dzisiejszej gminy Józefów nad Wisłą założył pierwszy tak duży na terenach dawnej Polski sad. Żyzne nadwiślańskie gleby, łagodny klimat Wyżyny Lubelskiej oraz praca sadowników pasjonatów dały niezwykły efekt – wspaniałe, soczyste, kruche i pełne smaku jabłka, które szybko stały się znakiem rozpoznawczym gminy. 19 i 20 maja odbyła się tu kolejna edycja Wojewódzkiego Święta Sadów – Święta Jabłka Józefowskiego. Dwudniowe wydarzenie organizowane jest od 1967r. i ma na celu popularyzację sadownictwa i jego ponad stuletnią tradycję. Nic dziwnego, skoro aż 70% upraw na obszarze gminy Józefów nad Wisłą to sady, głównie jabłoniowe. Jabłka józefowskie są produkowane w południowo-zachodniej części Wyżyny Lubelskiej, na prawym brzegu Wisły, na pograniczu tzw. Małopolskiego Przełomu Wisły. Dzięki kilku grupom producenckim oraz indywidualnym producentom jabłka trafiają do konsumentów w 15 krajach w Europie oraz na rynek azjatycki. Podczas Wojewódzkiego Święta Sadów nie zabrakło historii, edukacji i dobrej zabawy. 19 maja miały miejsce panel naukowy, prelekcje dotyczące problemów współczesnego sadownictwa, warsztaty, które w praktyczny sposób pokazały jak założyć i prowadzić sad oraz szkolenia z zakresu uprawy i ochrony drzew owocowych, stosowania nowoczesnych środków przechowywania i produkcji owoców. Z kolei w niedzielę 20 maja miał miejsce piknik, na którym zaprezentowały się kapele ludowe, zespoły tańca towarzyskiego i ludowego. Odbyły się pokazy nowoczesnego sprzętu rolniczego i ogrodniczego. Radą służyli eksperci z Lubelskiego Ośrodka Doradztwa Rolniczego z Końskowoli. Były stoiska z rękodziełem oraz twórcy ludowi ( wikliniarze, koronkarze, malarze, rzeźbiarze) zaś koła gospodyń wiejskich i stowarzyszeni prezentowały swoje wypieki i przetwory. Podczas festynu odbył się również konkurs na przygotowanie drugiego dania z wykorzystaniem jabłek, choć nadal flagowym smakołykiem tej części Lubelszczyzny jest szarlotka józefowska. – Jabłko jest produktem turystycznym i symbolem naszej gminy. Wspólne spędzanie czasu, kultywowanie lokalnych tradycji wpływa na potrzebę tożsamości oraz rozwijania osobowości i zainteresowań młodych ludzi. Dążymy do tego, aby Wojewódzkie Święto Sadów stało się jedną z głównych atrakcji wioski tematycznej, którą chcemy założyć w naszej gminie, w której jabłko i Wisła mają stać się magnesem przyciągającym przedsiębiorców i turystów z kraju i zagranicy – powiedział Grzegorz Kapica, burmistrz Józefowa Nad Wisłą.", "url": "https://lajf.info/jablko-jozefowskie-swiatecznie/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłko józefowskie"}