{"meta_description": "", "title": "Nalewka z orzecha włoskiego - Witryna", "content": "Nalewki owocowe są tradycyjnym polskim napojem alkoholowym.  Zaczęto je wytwarzać od momentu rozpowszechnienia się na ziemiach polskich procesu otrzymywania spirytusu. Nalewki w Polsce do II wojny światowej były masowo produkowane zarówno przez duże firmy, jak i w domowych warunkach. Stanowiły one chlubę dobrego domu i świadczyły o jego statusie społecznym. Do ich produkcji wykorzystywano surowce z najbliższego otoczenia, przede wszystkim różnego rodzaju owoce, części roślin, takie jak liście, nasiona i korzenie, pochodzące z przydomowych plantacji. Wszystkie te dodatki miały za zadanie nadać trunkom szlachetnego smaku. Nalewka orzechowa to wyrób mocno zakorzeniony w polskiej tradycji ziemi mazowieckiej. Staropolska kultura wymagała, aby produkcją domowych trunków zajmowali się specjalnie do tego wyszkoleni ludzie: cześnik, podczaszy czy piwniczy, co świadczy o wielkim zaangażowaniu w produkcję nalewek. Duże znaczenie przykładano do ich prawidłowej pielęgnacji oraz przechowywania tak, aby z biegiem czasu były coraz lepsze. Dawniej bardzo popularną odmianą nalewki orzechowej była nalewka wytwarzana z zielonych owoców orzecha włoskiego, zwana tinkturą orzechową, ratafią orzechową, likierem orzechowym czy po prostu orzechówką. Zielone orzechy włoskie najlepiej nadawały się na nalewkę, bo trunek z nich był nie tylko smaczny, ale też pomagał w razie niestrawności. W wytworzeniu idealnej nalewki orzechowej, najważniejszą rolę odgrywa jakość użytego spirytusu oraz owoce o odpowiednim stopniu dojrzałości, zbierane na początku lipca. Orzechówka dosładzana jest cukrem rafinowanym w takiej ilości, aby nie zagłuszyć smaku surowców, a jedynie uwypuklić ich aromat. Do pokrojonych na ćwiartki orzechów dodaje się korzenie i zalewa mieszaniną spirytusu z 0,4 litra wody. Szczelnie zamknięte naczynie odstawia się na 2 – 3 tygodnie. Do syropu zrobionego z cukru i wody wlewa się przecedzoną nalewkę, esencję migdałową i doprawia mieszanką ziół z gałki muszkatołowej, anyżu, pieprzu i cynamonu. Całość przesączana jest przez bibułę filtracyjną lub gęste płótno i rozlewana jest do butelek. Uzyskaną orzechówkę odstawia się na około 12 miesięcy, by dojrzała.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/napoje-alkoholowe-i-bezalkoholowe/nalewka-z-orzecha-wloskiego.html", "category": "mazowieckie", "sub_category": "Napoje (alkoholowe i bezalkoholowe)", "phrase": "Nalewka z orzecha włoskiego"}