{"meta_description": "Produkt wpisany na listę produktów tradycyjnych w dniu 2017-08-11\nW kategorii Warzywa i owoce\nW województwie woj. pomorskim", "title": "Konfitura z truskawek kaszubskich - - Portal Gov.pl", "content": "Przyjmuje kształt naczynia, w którym się znajduje. W zależności od naczynia, w którym się znajduje. Początki uprawy truskawek na Kaszubach sięgają okresu międzywojennego XX w., a ich intensywna uprawa rozwinęła się po II wojnie światowej. Według lokalnej tradycji, sprowadzenie truskawek na teren Pomorza wiąże się z postacią proboszcza Anastazego Sadowskiego lub z Heleną Gruchałową, która pierwsze rośliny posadziła w przydomowym ogrodzie. Dzięki sprzyjającym warunkom glebowo-klimatycznym uprawa truskawek szybko się rozpowszechniła i stała się źródłem pokaźnego dochodu dla mieszkańców Kaszub. Większość uprawianych truskawek przeznaczona jest na sprzedaż, ale nadal tradycyjnie w domach wykonuje się z nich kompoty, soki, dżemy, konfitury, sporządza nalewki i wino. Najlepsze konfitury otrzymuje się z truskawki odmiany Senga Sengana. Jest to najstarsza z odmian do dziś uprawiana na Pojezierzu Kaszubskim. To truskawka o wyjątkowo intensywnym aromacie, pięknym, ciemnym kolorze i słodkim smaku. Doskonałe konfitury, zdaniem wielu gospodyń, udają się z owoców z ostatnich zbiorów, bo są mniejsze, twardsze i słodsze niż wcześniejsze. Owoce należy smażyć bardzo starannie, aby się nie rozgotowały. Podczas powolnego smażenia delikatnie mieszać drewnianą łyżką. Do wykonania konfitury można użyć alkoholu – spirytusu lub araku, wówczas każdy owoc należy zamoczyć w alkoholu i włożyć do gorącego syropu. Konfitury, w odróżnieniu do innych zapraw – kompotów, soków czy dżemów, nie były jadane na co dzień. Jeszcze niedawno konfitury truskawkowe podawane były głównie na niedzielny podwieczorek, jako dodatek do kaszubskich wafli lub drobnych ciasteczek. Obecnie konfitury z truskawek kaszubskich, obok innych przetworów sprzedawane są na kaszubskich uroczystościach, festynach i regionalnych prezentacjach. Obfitość owoców i powszechność uprawy truskawek na Pojezierzu Kaszubskim sprawiła, że prawie od czterdziestu lat organizowane jest słynne, także poza regionem, swoiste święto truskawek, zwane Truskawkobraniem.", "url": "https://www.gov.pl/web/rolnictwo/konfitura-z-truskawek-kaszubskich", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura z truskawek kaszubskich"}