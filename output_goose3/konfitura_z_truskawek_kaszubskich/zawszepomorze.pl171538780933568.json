{"meta_description": "Koło Gospodyń Wiejskich z Ostrowa w powiecie kartuskim – jako jedyne z województwa pomorskiego – otrzymało główną nagrodę w ogólnopolskim finale konku...", "title": "Konfitura z truskawek kaszubskich z Ostrowa na medal! KGW docenione", "content": "Blisko trzysta Kół Gospodyń Wiejskich oraz 79 lokalnych producentów z całej Polski zgłosiło się do drugiej edycji konkursu grantowego organizowanego w ramach programu Carrefour “Smakujemy Lokalnie” pod patronatem Narodowego Instytutu Kultury i Dziedzictwa Wsi. Jury konkursu nagrodziło KGW z ośmiu województw. Jedna z przyznanych głównych nagród trafiła na Pomorze, do powiatu kartuskiego. Otrzymało ją Koło Gospodyń Wiejskich z Ostrowa w powiecie kartuskim za konfiturę z kaszubskich truskawek, z których w końcu ten region słynie, gdyż kaszëbskô malëna jest wpisana na listę produktów tradycyjnych Ministerstwa Rolnictwa i Rozwoju Wsi oraz posiada unijny certyfikat Chronione Oznaczenie Geograficzne. - KGW Ostrowo postanowiło zamknąć ten wyjątkowy smak w słoiku i tak powstała zwycięska konfitura – informują organizatorzy konkursu. CZYTAJ RÓWNIEŻ: Przez żołądek do serca. Za sprawą gospodyń wiejskich i naszych przodków - Obok kunsztu przygotowywania dań regionalnych Koła Gospodyń Wiejskich mogą poszczycić się licznymi aktywnościami integrującymi lokalną społeczność wokół kultury i dziedzictwa wsi. Warto wspomnień, że w kultywowaniu tradycji kulinarnej ważna jest także rola lokalnych producentów, których produkty są wysokiej jakości, a rodzaj ich wytwarzania jest ściśle związany z miejscem i tradycyjnym sposobem produkcji. Dzięki takim inicjatywom wzmacniane są więzi lokalnych społeczności, poczucie przynależności do regionu i dumy z dziedzictwa swojej „Małej Ojczyzny” - mówi Elżbieta Osińska-Kassa, pełnomocnik dyrektora w Narodowym Instytucie Kultury i Dziedzictwa Wsi. Inne nagrodzone potrawy to m.in.: sójka mazowiecka z Wyględ, dzik w ziołach po Dębnowolsku, pierogi z gęsiną i suszonymi śliwkami podane na chmurze musu rabarbarowego, gicz na kapuście z szagówkami czy mazurski sękacz. Aż chciałoby się być w jury tego konkursu. Przyznano również wyróżnienia. Z kilku przyznanych jedno trafiło również do województwa pomorskiego. Otrzymało je KGW Cisowianki w Cisach za kurę na czarno z fuśką i pieczonym buraczkiem z kozim serkiem. „Ten artykuł został wsparty przez program grantowy „Media lokalne na rzecz demokracji” Journalismfund Europe”", "url": "https://www.zawszepomorze.pl/artykul/11948,konfitura-z-truskawek-kaszubskich-z-ostrowa-na-medal-wyroznienie-dla-kury-na-czarno-z-fuska", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura z truskawek kaszubskich"}