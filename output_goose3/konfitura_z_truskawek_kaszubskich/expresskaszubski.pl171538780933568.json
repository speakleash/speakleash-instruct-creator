{"meta_description": "W Gdańsku Oliwie odbył się już piąty Jarmark Produktów Tradycyjnych w którym wzięli udział producenci z województwa pomorskiego  Duży sukces w konkursie kulinarnym odnieśli przedstawiciele powiatu kartuskiego", "title": "Najlepsze smaki regionu - konfitura z truskawek i jagnięcina pomorska", "content": "W Gdańsku Oliwie odbył się już piąty Jarmark Produktów Tradycyjnych w którym wzięli udział producenci z województwa pomorskiego. Duży sukces w konkursie kulinarnym odnieśli przedstawiciele powiatu kartuskiego. Organizatorem targów był Urząd Marszałkowski Województwa Pomorskiego. Jarmark rozpoczął się od uroczystej mszy świętej w Katedrze Oliwskiej. Dary nieśli przedstawiciele Kociewia, Żuław i Kaszub, które reprezentował Andrzej Klasa wraz z Zytą Górną i Natalią Paracką. Po Mszy Świętej uroczystego otwarcia imprezy dokonał Mieczysław Struk Marszałek Województwa Pomorskiego oraz Bogdan Borusewicz Marszałek Senatu RP. Goście odwiedzili bogate pod względem kulinarnym stoiska z żywnością tradycyjną, której można było spróbować i zakupić. W pawilonie zaś prezentowano produkty i potrawy do konkursu. Duży sukces w konkursie kulinarnym odnieśli przedstawiciele powiatu kartuskiego. W kategorii produkty pochodzenia roślinnego ? przetwory owocowe pierwsze miejsce zdobyła \"konfitura z truskawek kaszubskich\" przygotowana przez panie ze Stowarzyszenia Kobiet Zgorzałego. W kategorii produkty pochodzenia zwierzęcego ? produkty i przetwory mięsne uznanie zdobyła też \"jagnięcia pomorska\" przygotowana przez Brygidę i Andrzeja Kąkolów z Mojuszewskiej Huty. W kategorii najlepsza potrawa regionalna trzecie miejsce zdobyło Gospodarstwo Agroturystyczne \"U Chłopa\" zaś przystawka jaką była \"zupa z dyni po chłopsku\" zdobyła nominację do perły, która zostanie wręczona na targach w Poznaniu. Targi, które odbyły się w Gdańsku mają na celu promocję produktów tradycyjnych, regionalnych oraz możliwość ich sprzedaży. Cieszyły się dużym zainteresowaniem wśród mieszkańców Trójmiasta. Targi pokazały też bogactwo kulinarne Kaszub. Warto taki charakter imprez propagować w innych regionach Polski jak również w regionie samych Kaszub.", "url": "https://expresskaszubski.pl/pl/12_biznes/8880_najlepsze-smaki-regionu-konfitura-z-truskawek-i-jagniecina-pomorska.html", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura z truskawek kaszubskich"}