{"meta_description": "", "title": "Chmielno. VI Festiwal Truskawek Kaszubskich. Tu pachniała i smakowała kaszëbskô malëna", "content": "To ona, pomimo skwaru przyciągnęła do Chmielna tysiące chętnych do skorzystania z oferty festiwalu. A była ona szeroka. Od świeżej truskawki, poprzez jej przetwory, po muzykę i występy na scenie. ,,Truskawką na torcie’’ było prawie tysiąc siedemset knedli, które przygotowano w ramach kolejnego festiwalowego rekordu. Najważniejsze stoiska tegorocznego festiwalu należały do dziesięciu, certyfikowanych plantatorów kaszëbskô malëny. Jak powiedziała organizatorka wydarzenia Edyta Klasa, dyrektor miejscowego GOKSiR, wkrótce będzie ich więcej za sprawą działań firmy BioCert. Obok nich stanęły stoiska KGW z całego powiatu z przysmakami kuchni regionalnej i rękodziełem. Coroczne święto kaszubskiej truskawki nabiera już takiego rozmachu, że powoli zaczyna wymykać się z dotychczasowych ram organizacyjnych. Stąd organizatorzy już myślą jak sprostać coraz większej popularności festiwalu. Tegoroczny idealnie wpasował się w czas zbioru truskawki. Na stoiskach było jej pełno, ale i tak niektórzy nie nadążali z podażą. Chętni mogli również udać się na pole i samodzielnie nazrywać sobie truskawek. – Na zachodzie tego typu eventy promujące produkty regionalne czy owoce sezonowe, odbywają się przez cały sezon. Organizowane są różne ciekawe wydarzenia. Myślę, że truskawkę kaszubską też należy w taki sposób promować. Uważam, że nasza impreza oraz truskawkobranie to za mało. Stąd pod koniec tegorocznego sezonu chcemy zorganizować wielkie truskawkorwanie, otworzyć pole dla turystów i zachęcić ich do wspólnego zbierania – powiedziała dyrektor E. Klasa. W tym roku postawiono na knedle Tradycyjnie podjęto też próbę bicia rekordu na przygotowanie w ciągu godziny jak największej ilości knedli z truskawkami. Za to wyzwanie wzięła się ekipa, na czele której stanął szef kuchni Łukasz Konik. Jak powiedział, do przygotowania rekordowej porcji prawie 1700 sztuk zużyto 30 kg truskawek, 20 kg mąki, 150 jajek i 75 kg ziemniaków. – Przy knedlach ogromną rolę odgrywają ziemniaki. My musieliśmy korzystać z młodych. Zostały wcześniej ugotowane i odsączone, aby struktura knedla była odpowiednia – zdradza tajemnice szef ekipy. Wśród osób lepiących knedle był również wójt Michał Melibruda. Jak później podkreślił, knedle robił pierwszy raz w życiu. – nie wyobrażam sobie, aby nie uczestniczyć kolejnego rekordu w Chmielnie. To jeden ze sposobów promocji naszej perełki powiatu. Uważam, że jest to świetne narzędzie – mówił wójt gminy. Popularność Festiwalu Truskawek Kaszubskich sięgnęła już odległych regionów Polski, stąd liczne podobne festiwale podejmują rękawicę i próbują bić rekordy ustanowione w Chmielnie. – Rok temu ulepiliśmy ponad dwa tysiące sztuk pierogów. Poszło bardzo sprawnie. Dlatego tym razem podnieśliśmy poprzeczkę, są knedle. Takiego rekordu jak lepienie knedli na czas jeszcze nikt w Polsce nie ustanowił, więc będziemy pierwsi. Chmielno narzuca standardy. Wiem, że po naszym 130-metrowym naleśniku, który przygotowaliśmy cztery lata temu, pałeczkę przejęły inne miejscowości i rekord został pobity – podsumował dotychczasowe rekordy Ł. Konik. Podczas festiwalu dokonano również koronacji nowej Królowej Truskawki. Zostać nią mogły tylko panie, które zajmują się uprawą certyfikowanej truskawki. Do korony były dwie pretendentki. Ciocia Ula, czyli Urszula Konkel, która jak podkreśliła, czterdzieści lat uprawia truskawkę i Ludwika Wenta, która zajmuje się jej uprawą od lat trzydziestu. Obie wystąpiły przed publicznością i opowiedziały o swojej pracy, która jest równocześnie pasją. Werdyktem męskiego jury wyłonionego spośród uczestników imprezy, korona trafiła do L. Wenty. Widać było, że została zaskoczona werdyktem, ale trzymała się dzielnie, jak na królową przystało. Festiwalowi tradycyjnie towarzyszy wiele konkursów z truskawką w głównej roli. I tak w konkursie na przetwory z truskawek zwyciężył syrop truskawkowy z miętą, przygotowany przez KGW Długi Kierz. Kolejny miejsce zajął kompot truskawkowo-agrestowy z KGW Stężyca i dżem truskawkowy z rabarbarem, przygotowany przez Wiesławę Mejnę. Natomiast najlepszy deser z kaszubskich truskawek przygotowała Lucyna Laskowska. Były to pierogi z kozim serem i truskawkami. Wysoko oceniony został też sernik z musem truskawkowym, przygotowany przez Beatę Szwabę. Na miejscu trzecim oceniono tartę truskawkową, przygotowaną przez Annę Król z KGW Kożyczkowianki. Był też konkurs na wesoło – na najciekawszy ubiór truskawkowy. Tutaj bezkonkurencyjne okazały się panie z KGW Długi Kierz. Jury zwierzyło się, że wszystko za sprawą truskawkowych berecików. W konkursie na najpiękniejsze stoisko wygrało KGW Jezioranki. Jednym ze znaczących sponsorów festiwalu był Krajowy Ośrodek Wsparcia Rolnictwa. Jego przedstawiciel, dyrektor Rafał Karlikowski, wręczając nagrody mówił: – Truskawka jest największym skarbem tego regionu. Cieszę się, że tak dobrze dbacie o niego. Życzę, aby plantatorzy kaszëbskô malëny dalej się rozwijali i było o niej jak najgłośniej. Przez cały czas wydarzenia, na festiwalowej scenie występowały lokalne i nie tylko grupy muzyczne. Wyniki konkursów, które odbyły się podczas VI Festiwalu Truskawek Kaszubskich. Konkurs Im. Heleny Gruchałowej o Puchar Ministra Rolnictwa i Rozwoju Wsi „Najlepszy produkt z Truskawek Kaszubskich” • I miejsce Lucyna Laskowska „Pierogi z serem kozim w sosie truskawkowym”", "url": "http://kurierkaszubski.eu/chmielno-vi-festiwal-truskawek-kaszubskich-tu-pachniala-i-smakowala-kaszebsko-malena/", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura z truskawek kaszubskich"}