{"meta_description": "Produkty regionalne i tradycyjne | Gmina Jabłonna", "title": "Produkty regionalne i tradycyjne", "content": "Promocja Gminy Jabłonna prowadzona jest obok inicjatyw kulturalnych, także poprzez wypromowanie produktu lokalnego, jakim jest piróg drożdżowy. Tradycja pieczenia pirogów w tym regionie sięga w głąb wieków a najstarsze przekazy pokoleniowe dokumentują obecność wypieku na świątecznych stołach mieszkańców okolicznych wsi. Pozornie przepis na ciasto drożdżowe jest prosty - dobrze wymieszane: mąka, mleko, drożdże z odrobiną soli, ale każda gospodyni wie, ile zabiegów wymaga by było ono przygotowane i wypieczone tak, jak należy, czyli zgodnie z tradycyjną procedurą ale i gustem współczesnego smakosza. Tajniki przygotowania ciasta – np. zaparzania mąki gorącym mlekiem, z dodatkiem drożdży, czy dodawania ugotowanych kartofli, marchwi lub buraka cukrowego dla osłodzenia smaku itd. przekazywały sobie gospodynie przez pokolenia. Tradycyjny smak uzyskiwało się także piekąc pirogi w piecach chlebowych opalanych drewnem. W miejscowościach gminy Jabłonna w codziennym jadłospisie mieszkańców była zwykle uboższa wersja piroga, czyli bez dodawania tłuszczu, jajek i cukru. Natomiast okazjonalnie, w czasie wykopów, pieczono jabcarze, buracarze oraz praśniaki na trzonie z mlekiem i burakami, zaś na wigilię - pieczono kapuściarze. Bogatszą wersję piroga gospodynie przygotowywały na świąteczne okazje – a jak tradycja przekazuje - na Godne Święta pieczono suche placki drożdżowe z rodzynkami i laską wanilii, na Wielkanoc – babkę z kruszonką a na weselach królowały pirogi nadziewane różnymi farszami, nazywane w zależności od smaku i produktu: kasiarz, jaglaniarz, buracarz, marchwiarz, kapuściarz, jabcarz, macarz, budyniarz, kakalarz. Aby przypomnieć te tradycje pieczenia i smak domowego ciasta drożdżowego z inicjatywy Gminnego Centrum Kultury zorganizowany został w czerwcu 2010 r. „Festyn piroga drożdżowego gminy Jabłonna”. Degustowano wówczas pirogi przygotowane przez gospodynie z ośmiu Kół Gospodyń Wiejskich. Projekt odtworzenia tradycji i promocji produktu współfinansowany był ze środków unijnych z Programu Rozwoju Obszarów Wiejskich, a wniosek aplikowany do Lokalnej Grupy Działania „Kraina wokół Lublina”. Od tej pory ten produkt regionalny stał się tradycyjną, rozpoznawalną wizytówką stołów promocyjnych gminy Jabłonna na festynach, dożynkach i imprezach okolicznościowych na terenie województwa.", "url": "https://www.jablonna.lubelskie.pl/turystyka/produkty-regionalne-i-tradycyjne/", "category": "lubelskie", "sub_category": "Wyroby piekarnicze i cukiernicze", "phrase": "Jabłuszko lubelskie w cieście"}