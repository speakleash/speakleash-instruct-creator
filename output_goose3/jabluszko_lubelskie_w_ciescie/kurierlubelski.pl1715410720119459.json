{"meta_description": "Sadownicy z województwa łączą siły i zamierzają promować „Jabłko Lubelskie”. Naszymi owocami zajadają się smakosze od Hiszpanii po Singapur.", "title": "\"Jabłko lubelskie\". Nasze owoce jadą w świat", "content": "Sadownicy z województwa łączą siły i zamierzają promować „Jabłko Lubelskie”. Naszymi owocami zajadają się smakosze od Hiszpanii po Singapur. - Lubelszczyzna jabłkiem stoi – przekonuje Zbigniew Chołyk, prezes LubApple. Pod względem produkcji tego owocu nasz region ustępuje jedynie Mazowszu. Dlatego pięciu największych producentów jabłek z naszego województwa połączyło siły, żeby promować swoje owoce. - Wspólnie jesteśmy w stanie sprostać bardzo dużym zamówieniom. Firma produkuje około 100 tys. ton owoców rocznie. Ponad 90 proc. stanowią jabłka - wyjaśnia Rafał Szmit z zarządu LubApple. Grupa powstała w 2015 r., ale do tej pory sprzedawała swoje produkty bez znaku firmowego m.in. do Biedronek i Stokrotek. Wkrótce to ma się zmienić. Za dwa-trzy tygodnie w sklepach sieci Aldik mają się pojawić pierwsze partie owoców w jednolitych opakowaniach i z naklejką „Jabłko Lubelskie”. Trwają rozmowy nad rozpropagowaniem marki także w innych sieciach. Sadownicy uważają, że jest się czym chwalić. - Region lubelski wyróżnia duże nasłonecznienie, czyste, nieskażone powietrze oraz występowanie gleb wapiennych, które idealnie sprawdzają się w przypadku uprawy jabłoni, zapewniając doskonały smak i najwyższą jakość naszych owoców - zachwala Szmit. W skład LubApple wchodzą spółki ZPO Stryjno-Sad, Józefów Sad, Witabo, FruVitaLand oraz ZPO Sadpol. Wspólnie inwestują w chłodnie, sortownie i zabiegają o klientów. Następnie dostarczają swoje produkty do krajów Unii Europejskiej, ale też na Ukrainę, Białoruś, do Kazachstanu, Mongolii i na Bliski Wschód. - To doskonały przykład połączenia sił przez producentów, żeby sprostać konkurencji zagranicznych firm - przyznaje Grzegorz Kapusta, wicemarszałek województwa lubelskiego. To właśnie Urząd Marszałkowski dał impuls do powołania LubApple, współfinansując wyjazd sadowników na targi branżowe za granicą. Podobną drogą idzie 57 grup producenckich z naszego regionu, spośród których 32 trudnią się uprawą owoców. Już teraz, producenci wołowiny zrzeszeni w grupach eksportują nawet 90 proc. mięsa. Borówki z Roztocza, za pośrednictwem Polish Berry Cooperative, trafiają samolotami na Daleki Wschód.", "url": "https://kurierlubelski.pl/jablko-lubelskie-nasze-owoce-jada-w-swiat/ar/12547856", "category": "lubelskie", "sub_category": "Wyroby piekarnicze i cukiernicze", "phrase": "Jabłuszko lubelskie w cieście"}