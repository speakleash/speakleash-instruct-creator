{"meta_description": "Produkt wpisany na listę produktów tradycyjnych w dniu 2016-09-22 w kategorii Wyroby piekarnicze i cukiernicze w woj. łódzkim.", "title": "Babka gotowana - - Portal Gov.pl", "content": "W zależności od użytej formy, waga około 1 kg. Zewnętrzna ciemnobrązowa od polewy kakaowej, w przekroju barwa jasnożółta z brązowymi brzegami. Gmina Rogów mimo dość intensywnego rozwoju z uwagi na budowę linii kolejowej, zachowała charakter typowo rolniczy z dość dużą ilością gospodarstw z produkcją roślinną, zwierzęcą, a także gospodarstwami sadowniczymi. Gospodynie na tym terenie do przygotowywania potraw oraz wypieków wykorzystywały surowce z własnych gospodarstw, a receptury pozyskiwały na kursach gotowania. „W Łowickiem podobnie zresztą jak w innych częściach Polski, wypiek ciast wchodził w zakres prac kobiecych. (…) Zasadniczą wiedzę i umiejętności piekarnicze zdobywały kobiety łowickie głównie od swych matek. W dalszym swoim życiu uzupełniały je przy pomocy teściowej, sąsiadek, a niekiedy na kursach prowadzonych przez stowarzyszenia społeczne” (J. P. Dekowski, „Z badań nad pożywieniem ludu łowickiego” [w:] Prace i Materiały Muzeum Archeologicznego i Etnograficznego w Łodzi, Seria Etnograficzna, Łódź 1968). Przykładem tradycji przekazywanej z pokolenia na pokolenie jest przygotowywanie babki gotowanej. Ciasto to wykonywane jest z mąki pszennej i mniejszej ilości mąki ziemniaczanej. Mąka pszenna pozyskiwana jest z okolicznych młynów przerabiających pszenicę z lokalnych gospodarstw. Jaja, z których ucierane są żółtka i ubijana piana, pochodzą z gospodarstw z terenu gminy Rogów. Sekretem wyśmienitego wypieku jest odpowiednie ubicie piany oraz gotowanie babki w formie w odpowiedniej ilości wody, tak nieco ponad godzinę. Babka przygotowywana jest na święta, rodzinne spotkania i przyjęcia, a także na imprezy gminne, powiatowe i jarmarki wojewódzkie. „Najczęściej wykonuję ją zimą i wiosną i nie może zabraknąć jej na święta zarówno Bożego Narodzenia jak i Wielkanoc” (Wywiad przeprowadzony z mieszkańcami Rogowa).", "url": "https://www.gov.pl/web/rolnictwo/babka-gotowana", "category": "łódzkie", "sub_category": "Wyroby piekarnicze i cukiernicze", "phrase": "Babka gotowana"}