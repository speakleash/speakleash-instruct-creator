{"meta_description": "Cztery nowe potrawy na liście produktów tradycyjnych i sześciu nowych\nproducentów w sieci dziedzictwa kulinarnego ma od wtorku województwo świętokrzyskie.", "title": "Świętokrzyskie: Nowi producenci i produkty w sieci dziedzictwa kulinarnego", "content": "Cztery nowe potrawy na liście produktów tradycyjnych i sześciu nowych producentów w sieci dziedzictwa kulinarnego ma od wtorku województwo świętokrzyskie. Uroczystość wręczenia certyfikatów i laurów odbyła się we wtorek w Hotelu Dwór Dwikozy, który jest jednym z nowych podmiotów zakwalifikowanych do regionalnej sieci Dziedzictwo Kulinarne Świętokrzyskie. \"To sieć promująca świętokrzyskie zagłębie tradycji kulinarnej, która działa w ramach Europejskiej Sieci Dziedzictwa Kulinarnego. Należą do niej m.in. hotele, mleczarnie, gospodarstwa agroturystyczne i rybackie, piekarnie, sklepy, restauracje i producenci miodów czy wędlin. Wszystkie podmioty łączy świętokrzyska żywność, oparta na naturalnych, lokalnych produktach\" - poinformowała we wtorek PAP rzecznik Świętokrzyskiego Urzędu Marszałkowskiego Iwona Sinkiewicz-Potaczała. Na liście sieci Dziedzictwo Kulinarne Świętokrzyskie, oprócz Hotelu Dwór Dwikozy, serwującego tradycyjne sandomierskie potrawy, od wtorku znalazły się: kielecka Piekarnia R. Dobrowolski (wypiekająca pieczywo na naturalnych zakwasach i bez konserwantów), starachowicka przetwórnia owoców SPO Twój Ogród (produkująca dżemy i konfitury z lokalnych owoców, bez chemicznych konserwantów, pektyn i aromatów), Winnica Płochockich z Daromina (wytwarzająca wina białe, różowe i czerwone tylko z własnych winogron) oraz pasieka Prawdziwe Miody z Kazimierzy Małej (specjalizuje się w miodach kwiatowych i spadziowych). Do sieci świętokrzyskiego dziedzictwa kulinarnego dołączyła także przetwórnia Fundacja Domy Wspólnoty Chleb Życia z Jonokowic, która bazuje na recepturach pochodzących ze starych książek kucharskich lub z przekazów starszych osób związanych z regionem. Dużym uznaniem cieszą się m.in. produkowane przez fundację ser jabłeczny i konfitura z jarzębiny, które znajdują się na Liście Produktów Tradycyjnych. Wtorkowa gala w Dwikozach była także okazją do wręczenia certyfikatów kolejnym czterem świętokrzyskim produktom, które znalazły się na Liści Produktów Tradycyjnych Ministerstwa Rolnictwa i Rozwoju Wsi. Otrzymały je: tradycyjnie wytwarzane masło chmielnickie, udziec dworski z Kunowa - szynka pieczona wieprzowa, pasztetowa radoszycka oraz burocorz bogoryjski, czyli placek z dodatkiem buraka cukrowego. W sieci Dziedzictwo Kulinarne Świętokrzyskie działa obecnie około 60 podmiotów, na liście produktów tradycyjnych MRiRW jest 58 potraw z regionu świętokrzyskiego. (PAP)", "url": "https://www.money.pl/archiwum/wiadomosci_agencyjne/pap/artykul/swietokrzyskie;nowi;producenci;i;produkty;w;sieci;dziedzictwa;kulinarnego,49,0,1267505.html", "category": "świętokrzyskie", "sub_category": "Mięso świeże oraz produkty mięsne", "phrase": "Udziec dworski z Kunowa"}