{"meta_description": "Jonagold, szampion, kortland, gala – to obecnie najpopularniejsze odmiany jabłoni. Na szczęście lokalni rolnicy coraz częściej sięgają po odmiany zapomniane. Niektóre z nich odznaczają się wspaniałym zapachem", "title": "8 dawnych odmian jabłek, po które warto sięgać", "content": "Jonagold, szampion, kortland, gala – to obecnie najpopularniejsze odmiany jabłoni. Na szczęście lokalni rolnicy coraz częściej sięgają po odmiany zapomniane. Niektóre z nich odznaczają się wspaniałym zapachem i są pyszne w smaku. Na które warto zwrócić szczególną uwagę? Koksa Pomarańczowa  To piękne jabłko wygląda, jak gdyby muśnięte czerwoną, żółtą i pomarańczową farbą. Koksa Pomarańczowa pochodzi z czasów XIX stulecia. Odznacza się znaczną słodkością i soczystością miąższu. Za tą zapomnianą odmianą jabłoni przepadają zwłaszcza Brytyjczycy. W Koksie Pomarańczowej niezwykły jest słodkawy, intensywny zapach. To wszystko sprawia, że jej owoce są polecane do spożywania na surowo oraz do ciast i deserów, a także do przetworów. Koksa Pomarańczowa, choć pyszna, bywa jednak trudna w uprawie – jest podatna na przemarzanie i atak mącznika. *Ananas Berżenicki *  Któż dziś pamięta tę odmianę? Jabłoń zupełnie przypadkowo odkrył prof. Adam Hrebnicki-Doktorowicz, żyjący na przełomie XIX i XX wieku botanik. Miało to miejsce w Berżenikach na Litwie. Ananas Berżenicki w Polsce był bardzo popularny w okresie międzywojnia. Z czasem upraw było coraz mniej – dziś to jedna z rzadszych odmian. Jabłoń Ananas Berżenicki daje duże (lub bardzo duże) owoce, o kruchym, winno-słodkim, lekko aromatycznym i raczej mało soczystym miąższu. Polecane jako jabłka deserowe. Dobrze znoszą niskie temperatury. Grochówka  Ta odmiana jabłoni pochodzi z Nadrenii, krainy historycznej w zachodniej części Niemiec, gdzie pojawiła się w XIX wieku. Grochówka ma słodko-kwaśny smak – szczególnie w początkowej fazie przechowywania miąższ jest cierpki, z czasem jednak staje się słodkawy. Grochówkę poleca się przede wszystkim do przygotowania przetworów. Owoce grochówki są raczej małe lub średnie z zielonkawo-czerwoną skórką. Drzewo odznacza się znaczną odpornością na mróz i niewielkimi wymaganiami glebowymi. Plony wydaje co drugi rok. Jabłka tej odmiany można długo przechowywać. Książę Albrecht Pruski  Odmiana późnojesienna wpisana na listę produktów tradycyjnych ministerstwa rolnictwa i rozwoju wsi (woj. opolskie). Wyhodowano ją w 1865 roku przez królewskiego ogrodnika w pałacu w Kamieńcu Ząbkowickim jako skutek skrzyżowania odmian Aporta (Cesarz Aleksander) i Reneta Baumanna. Jabłka mają średnią wielkość, skórkę zielonożółtą z czerwonym prążkowanym rumieńcem. Miąższ Księcia Albrechta Pruskiego jest soczysty i kwaskowy, o raczej słabym aromacie, przeznaczony na przetwory i do deserów. Obecnie występuje głównie w Niemczech, zwłaszcza na terenach podgórskich. Kalwila Letnia Fraasa  Wywodzi się z Niemiec. Ta stara odmiana jabłoni przypadnie do gustu zwłaszcza miłośnikom wspaniałych aromatów – zapach jej owoców jest podobny do zapachu… róż. Z Polsce można się również spotkać z nazwą Baranie Noski. Jabłko jest zielono-żółte, osiąga średnie bądź duże rozmiary. Odmiana źle znosi przechowywanie i przewożenie, dlatego Kalwila Letnia Fraasa powinna być spożywana od razu, można też ją użyć do ciast. Jabłka tej odmiany są smaczne i dość łatwe w uprawie, mimo to nigdy nie zdobyły dużej popularności. Charłamówka  Zwana również: Charłamowska, Charłamowskie, Papierówka Jesienna, Borowina, Borowika. To odmiana pochodząca z Rosji z (prawdopodobnie) XVIII wieku. Charakteryzuje się soczystym, delikatnym, słodko-kwaśnym miąższem. Charłamówka uchodzi za bardzo smaczne jabłko, dlatego można ją wykorzystać na wiele sposobów – jeść na surowo, dodawać do deserów, ciast, wyciskać z niej soki i robić przetwory. Jest dość łatwa w uprawie; rosła nawet na Syberii. Charłamówka jest matką wielu różnych odmian jabłoni, w tym chyba najbardziej znanej odmiany Golden Delicious. Malinówka  Jej jabłka mają piękny czerwono-bordowy kolor i regularny kształt. To odmiana bardzo stara, jedna z najstarszych na świecie, z co najmniej XVII wieku. Malinówka, czyli Kalwila Czerwona Jesienna, w Polsce bywa nazywana Buraczki bądź Kalwila Malinowa. Daje duże owoce o bardzo soczystym i chrupiącym miąższu. W smaku można wyczuć aromat malin oraz truskawek, co sprawia, że jabłka tej odmiany uchodzą za wyjątkowo smaczne. Śmiało można je zjadać na surowo, przerabiać, wyciskać soki. W przeszłości Malinówka była jedną z najpopularniejszych odmian jabłoni w Polsce! Zanik popularności to skutek trudności w przechowywaniu. Königin  Kolejny produkt tradycyjny z listy ministerstwa rolnictwa, także z województwa opolskiego. Königin jest znaną od 1858 roku odmianą jabłoni pochodzenia angielskiego. Obecnie spotykana głównie w Anglii, Niemczech, Austrii oraz w Szwajcarii, w Polsce znacznie rzadziej. Drzewa są duże, dają sporej wielkości owoce z gładką skórką pokrytą woskowym nalotem. Owocują nieregularnie, ale jeśli już, to obficie. Owoc jest miękki i winny odznaczający się świeżym aromatem. Königin to odmiana doskonała na przetwory.", "url": "https://kuchnia.wp.pl/8-dawnych-odmian-jablek-po-ktore-warto-siegac-6235800717969537a", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Stara odmiana jabłoni Königin"}