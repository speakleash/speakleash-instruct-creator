{"meta_description": "Jabłoń to od wieków popularne drzewo owocowe, uprawiane w przydomowych ogrodach, w naszym kraju. W związku z czym wyhodowano mnóstwo odmian o owocach", "title": "Odmiany jabłoni - Blog - Internetowy sklep ogrodniczy Podkarpackie Sady", "content": "Jabłoń to od wieków popularne drzewo owocowe, uprawiane w przydomowych ogrodach, w naszym kraju. W związku z czym wyhodowano mnóstwo odmian o owocach deserowych jak i przydatnych do przygotowania przetworów, czy przechowywania. Jabłoń papierówka oliwka żółta to chyba najbardziej popularna i jedna z najwcześniejszych odmian jabłoni w Polsce. Miąższ jest winny, aromatyczny idealny do jedzenia od razu jak i na przetwory. Koksa pomarańczowa to jedne z najsmaczniejszych odmian jabłek, ma pyszny, lekko żółty miąższ o delikatnym aromacie gruszek. Odmiana Delikates to jabłka jak z obrazka, z pięknym czerwonym rumieńcem, białym miąższem i do tego są bardzo smaczne. Kosztela jest to bardzo stara odmiana, jej prawdziwym koneserem był Jan III Sobieski. Ma smaczne owoce zielono-żółte z małym rumieńcem od strony słońca, całość jest delikatnie nakrapiana. W smaku aromatyczna, soczysta i słodka, jak dla mnie jabłko idealne. Z innych, wartą uwagi jest odmiana Szampion, którą w odpowiednich warunkach można przechowywać całą zimę. Ma smaczne owoce, miąższ jest soczysty i słodki z wyczuwalnym aromatem. Najlepiej jest robić sok z odmian twardych i winnych z dużą zawartością wody. Niezastąpioną odmianą na soki jest Antonówka, jest to odmiana odporna na choroby i wymarzanie, inne tego typu to będzie Szara i Złota Reneta. Z odmian równie soczystych, ale bardziej słodkich to polecam Malinówkę, Szampion czy Golden Delicious. Warto robić soki z mieszanek różnych odmian, gdyż wtedy można uzyskać bardzo ciekawy smak. Jak widać Polska jabłkami słynie. Jest to tylko niewielka liczba odmian uprawianych w naszym kraju. Mając sad przydomowy można sobie pozwolić na takie odmiany, które są mniej popularne w handlu ze względu na delikatny, łatwy do uszkodzenia miąższ. Poza tym jabłka zrywane w pełnej dojrzałości mają o wiele bardziej wyborny smak i aromat.", "url": "https://www.podkarpackiesady.pl/odmiany-jabloni", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Stara odmiana jabłoni Königin"}