{"meta_description": "Święto bielskich smakoszy - foto. Jutro w bielskim hotelu Ibis Styles rozpocznie się XXII Festiwal Golonki. Przez miesiąc amatorzy dobrej kuchni będą mogli nie tylko skosztować wielu odmian tego specjału, ale również wziąć udział w biesiadach z udziałem zespołu Kwaśnica Bavarian Show.", "title": "Święto bielskich smakoszy - foto", "content": "Jutro w bielskim hotelu Ibis Styles rozpocznie się XXII Festiwal Golonki. Przez miesiąc amatorzy dobrej kuchni będą mogli nie tylko skosztować wielu odmian tego specjału, ale również wziąć udział w biesiadach z udziałem zespołu muzycznego Kwaśnica Bavarian Show. - Impreza ma już długą historię: w 1995 odbyła się po raz pierwszy i od tego czasu nasi goście zjedli ok. 42 tys. porcji golonki, czyli w sumie ponad 20 ton. Mam nadzieję, że teraz pobijemy rekord z 2003, kiedy sprzedaliśmy ponad 4 tys. porcji - mówi Ewa Malarz, organizatorka festiwalu. Ostatnio hitem była golonka wieprzowa nadziewana białą fasolą i hiszpańską kiełbasą chorizo. Ogółem w ciągu 22 lat niemal 8 tys. osób miało okazję poznać aż 36 rodzajów golonki: z kapustą, z borowikami i pęczakiem, z wędzonym boczkiem i świeżą papryką, pieczoną w piwie, faszerowaną żurawiną i chrzanem oraz wiele, wiele innych. - W tym roku, razem z sześcioma współpracownikami, przygotowałem dziesięć odmian golonki oraz kilka zup, a także zimnych i gorących przystawek - informuje Mirosław Bogdański, szef hotelowej kuchni. - Oczywiście, nie zabraknie piwa i innych, również bezalkoholowych, napojów. Nowością ma być golonka z suszoną gruszką i marynowanym imbirem. Hotel zorganizował konferencję prasową i dziennikarze mieli już okazję posmakować specjałów pana Mirosława. Ocena była zgodna: - Palce lizać! - Wiem z doświadczenia, że największą popularnością cieszą się biesiady, którym towarzyszy muzyka, tańce, konkursy i dużo innych atrakcji. Wieczór śląski odbędzie się 7, tyrolski 14, a bawarski 21 oraz 28 października - zapowiada Ewa Malarz. Festiwal w hotelu Ibis Styles przy ul. Żywieckiej 93 w Bielsku-Białej potrwa do końca października. Smakiem dań z golonki można się delektować codziennie od godz. 13.00 do 22.00.", "url": "https://bielsko.biala.pl/aktualnosci/35847/swieto-bielskich-smakoszy-foto", "category": "mazowieckie", "sub_category": "Gotowe dania i potrawy", "phrase": "Golonka faszerowana grzybami leśnymi z Rudki"}