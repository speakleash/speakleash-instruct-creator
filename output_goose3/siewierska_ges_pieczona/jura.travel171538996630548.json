{"meta_description": "Kuchnia województwa śląskiego jest bardzo różnorodna. Przenikają się w niej wpływy niemieckie, czeskie, czy austriackie, a na wschodnich krańcach w części jurajskiej", "title": "Gotujemy z produktów lokalnych - DANIA GŁÓWNE - Jura Krak...", "content": "Kuchnia województwa śląskiego - różnorodna, smaczna, wyjątkowa. Przenikają się w niej wpływy niemieckie, czeskie, czy austriackie, a na wschodnich krańcach w części jurajskiej także żydowskie. Potrawy unikatowe, różnią się od siebie detalami, a często tylko samą nazwą. Przykładem mogą być ziemniaki pieczone z różnymi dodatkami na ogniu, w żeliwnym garnku, które w zależności od rejonu nazywane są prażonkami, duszonkami, pieczonkami, czy duszakami. Poniżej przestawiamy kilka kulinarnych inspiracji z wykorzystaniem lokalnych produktów z naszego województwa. Rolada - chyba nikomu nie trzeba jej przedstawiać. Zawijaniec z mięsa wołowego posmarowany musztardą z nadzieniem z ogórków kiszonych, cebuli i boczku, usmażony na smalcu. Aby potrawa się udała warto sięgnąć po dobrej jakości produkty nie zawierające konserwantów. Takie są musztardy produkowane w przetwórni BEKSIEN, czy ogórki kiszone z Ogródka Dziadunia, które mogą się także przydać do przygotowania innych śląskich potraw jak szałot, czy hekele, czyli sałatka śledziowa. Na talerzu obok rolady nie może zabraknąć jej nieodłącznych towarzyszy: klusek śląskich i modrej kapusty, którą przygotowuje się z cebulą, boczkiem, jabłkiem i przyprawia octem winnym – np. ekologicznym z firmy SOSTA.  Smak tradycyjnego śląskiego bigosu z dwoma rodzajami kapusty, solidną wkładką w postaci mięsa, boczku i kiełbasy i dodatkami - podsmażoną na maśle cebulą, pieczarkami i suszonymi grzybami podkreśli koncentrat pomidorowy. Do tego przepisu można wykorzystać rzemieślniczy koncentrat ze spiżarni Chaty Olimpijczyka Jasia i Helenki. Kubuś – to potrawa górali śląskich, przygotowywana z prostych składników, sycąca i łatwa w przygotowaniu. Wystarczy zetrzeć na tarce ziemniaki, sparzyć je gorącym mlekiem i przelać do brytfanny. Na masę wyłożyć (również starte) jabłka, a na nie gęstą, słodką śmietanę – najlepiej gdyby była prawdziwa, \"swojska\", a taką produkuje się w Gospodarstwie Rolnym Adama Będkowskiego. Całość zapiec. Oscypek z boczkiem na ciepło podany z borówką – trzy składniki i trzy produkty lokalne. Za prawdziwym oscypkiem warto rozejrzeć się na stronie Bacówki w Koniakowie, boczek i inne wyroby mięsne to specjalność zakładu Czesława Kubicy, a konfiturę można znaleźć w Delikatesach Frykówka.  We Frykówce można znaleźć także lokalne piwa z browaru w Raciborzu i Cieszynie, które przydają się do przygotowania boczku w piwie. Świeży boczek przyprawiony czosnkiem, ziołami i solą pieczemy w naczyniu żaroodpornym podlewając piwem. Kiedy będzie miękki, wyjmujemy go i zagęszczamy sos śmietaną, musztardą, świeżym tartym chrzanem i sokiem z cytryny. Potrawy przygotowywane w Częstochowie i okolicach często nawiązują do dań żydowskich. Przykładem może być czulent, czyli jednogarnkowe danie z mięsa wołowego (tradycyjna wersja zawierała jagnięcinę lub gęsinę), kaszy i fasoli. Do podsmażonego z przyprawami mięsa dodaje się namoczoną wcześniej fasolę i dusi razem ok. 1-1,5 godziny, a po tym czasie potrawę uzupełnia się kaszą gryczaną i kontynuuje gotowanie do miękkości kaszy. Dobrej jakości kaszę gryczaną produkuje Pliczko Gospodarstwo Rolne.  Popularnym na Jurze daniem jest także pstrąg smażony. Dodatki potrzebne do przygotowania ryby to czosnek, natka pietruszki, sok z cytryny, masło, mąka i dobrej jakości olej. Olejarnia Olmat z Jastrzębia-Zdroju specjalizuje się w produkcji tłoczonego na zimno oleju rzepakowego, nazywanego oliwą północy. Charakterystyczną dla Zagłębia potrawą jest gęś siewierska - nadziana farszem z kiszonej kapusty z dodatkiem cebuli, skwarek i suszonych śliwek. Mięso piecze się z chlustem piwa jabłkowego. Można przygotować ją samodzielnie lub zajrzeć do Oberży Złota Gęś, która specjalizuje się w tym daniu i może pochwalić się siedmioma wyrobami wpisanymi na Listę Produktów Tradycyjnych.", "url": "https://jura.travel/article/1019262/gotujemy-z-produktow-lokalnych-dania-glowne", "category": "śląskie", "sub_category": "Mięso świeże oraz produkty mięsne", "phrase": "Siewierska gęś pieczona"}