{"meta_description": "", "title": "Jedzenie na trasie – Złota Gęś w Siewierzu", "content": "Byłem tam kilka dobrych lat temu i jakoś od tamtej pory nie miałem okazji by wrócić. Jednak postanowiliśmy wracając z Sosnowca nagiąć nieco trasę i pojechać przez Siewierz by w Złotej Gęsi zjeść śniadanie. Tutaj mała uwaga. Kiedyś Złota Gęś to był jeden lokal w domku jednorodzinnym, obecnie istnieje też duża restauracja, z obszerniejszym menu. My jednak wybraliśmy starą lokalizację. W tym lokalu menu króciutkie, zaledwie kilka pozycji. Ale już od progu nasze nosy atakują przepiękne zapachy – tłuszczu, mięsa, robionych na miejscu wędlin i pieczonego tutaj chleba. Oczywiście zrobiliśmy obfite zakupy do domu. Kusiła mnie jajecznica na gęsim smalcu, ale ostatecznie zaczęliśmy od zup. Czerwony barszcz w kubku do pieczonego na miejscu pasztecika (8 zł) i żurek z własnego zakwasu z kiełbasą i jajkiem (15 zł, można także wziąć bez dodatków w kubku za 5 zł). Barszcz czerwony bardzo smaczny, idealnie zbalansowany. Pasztecik – pycha! Żałowałem, że wzięliśmy tylko jeden. Żurek – rewelacja! Mocny, idealnie kwaskowy, z aromatem i posmakiem grzybów. Do tego jajo i kapitalna, robiona na miejscu biała kiełbasa. Bierzcie koniecznie! Pora na danie, które Złotą Gęś rozsławiło – gęsie żołądki (22 zł). Po prostu poezja. Soczyste, mięciutkie, rozpadające nie pod widelcem. Kromki pieczonego na miejscu chleba maczaliśmy w tłuszczu i wytarliśmy talerz do sucha. Koniecznie spróbujcie! Kaszanka z cebulką na gorąco (12 zł) bez szału. Jak dla mnie zdecydowanie niedoprawiona. Szkoda, mogłem wziąć tę ich świetną kiełbasę na gorąco. No to jeszcze ćwiartka z gęsi. Mięso soczyste, z wyraźną nutą czosnku, mocne w smaku. Porcja kosztuje 55 zł, ale warta jest tych pieniędzy. Zajadałem z apetytem. Na koniec jeszcze kawałek pysznego domowego ciasta i kawa i pędzimy dalej. Podsumowując: Złota Gęś to obowiązkowy przystanek dla wszystkich, którzy lubią gęsinę, podroby, żur i domowe wędliny. Poza kaszanką wszystko smakowało świetnie. Zakupiliśmy jeszcze do domu podsuszaną kiełbasę, bochenek chleba, zakwas na żur, genialny, ostry chrzan, marynowany czosnek i pasteryzowane w słoiku gęsie żołądki. To miejsce smakuje tak, jak je zapamiętałem – dobrym mięsem i domowymi potrawami. Polecam serdecznie.", "url": "https://streetfoodpolska.pl/jedzenie-na-trasie-zlota-ges-w-siewierzu/", "category": "śląskie", "sub_category": "Mięso świeże oraz produkty mięsne", "phrase": "Siewierska gęś pieczona"}