{"meta_description": "Gęś dokładnie umyć, osuszyć, odciąć szyję pozostawiając częściowo skórę, by łatwiej ją zamknąć do faszerowania. Czosnek przecisnąć przez praskę i wymieszać z solą i", "title": "Gęś pieczona faszerowana kapustą kiszoną i suszoną śliwką...", "content": "Gęś dokładnie umyć, osuszyć, odciąć szyję pozostawiając częściowo skórę, by łatwiej ją zamknąć do faszerowania. Czosnek przecisnąć przez praskę i wymieszać z solą i pieprzem. Natrzeć całą tuszkę w środku mieszaniną czosnku. Odstawić mięso na noc do lodówki.  Słoninę pokroić w kostkę, przełożyć na patelnię, smażyć aż wytapia się skwarki, dodać na patelnię posiekane drobno szalotki, podsmażyć razem. Kapustę dokładnie odcisnąć, pokroić, dołożyć na patelnię do skwarek. Dodać liście laurowe, ziele angielskie, podlać szklanką wody i dusić na minimalnym ogniu pod przykryciem ok 30 minut. Na koniec dodać pokrojone śliwki i odstawić do lekkiego przestudzenia. Wypełnić gęś przygotowanym farszem i spiać wykałaczkami. Nasmaruj tuszkę masłem, przełożyć do brytfanki. Wstawić do pieca nagrzanego do 175C, piec przez 30 minut, następnie podlać piwem jabłkowym i piec ok 2,5h, kilkukrotnie przewracając gęś i co kwadrans podlewając wytapiającym się tłuszczem. Gdy ges będzie miękka zwiększyć temperaturę do 200°C i pozwolić się gęsi zarumienić przez ok 20-30 minut. Wyjąć, podzielić na porcje. Kaszę ugotować w osolonej wodzie wg wskazań na opakowaniu. Wyjąć i odstawić na durszlak żeby odciekła z nadmiaru wody. Grzyby pokroić w kostkę, cebule w drobną kostkę. Na patelni rozgrzać olej, dodać cebule, grzyby i razem chwile smażyć. Na patelnie dołożyć ugotowaną kasze, wymieszać, dodać sos sojowy i tabasco, podlać piwem jabłkowym, przykryć i dusić na wolnym ogniu 5 minut, co jakiś czas mieszając żeby się nie przypaliło. Jeśli płyn wyparuje można podlać trochę wodą. Na osobnej suchej patelni zrumienić płatki migdałowe. Do kaszy dołożyć płatki, posiekaną natką i wymieszać. Doprawić wszystko pieprzem. Porcje wyłożyć na talerze. Na talerz wyjąć porcje pęczotto, na to ułożyć porcję gęsi z farszem. Gęś to jeden z elementów nieodzownych naszych świąt. Nie wyobrażam sobie - pisze blogerka - żeby zabrakło jej na świątecznym stole, nie ważne jak będzie przygotowana, czy tylko upieczona, czy nadziana jabłkami, czy może w sposób, który zaproponowano w przepisie. Gęś zawsze wychodzi pyszna, jej mięso jest delikatne, tak inne od mięsa kurczaka, którego zwykło się jadać na co dzień. Gęś od zawsze w naszej tradycji była jako danie świąteczne i nie zastąpią jej żadne indyki, czy kurczaki. A najlepsze gęsi jakie znam to gęsi siewierskie. Tak więc wszystkim, którzy kochają gęsinę jak ja polecam, a każdemu kto się jeszcze nie przekonał zapraszam do wypróbowania. Tym razem w przepisie gęś podana jest z farszem z domowej kiszonej kapusty, śliwek z dodatkiem kaszy pęczak. Potrawa została sporządzona przez „Śląskie blogerki” z Chełma Śląskiego podczas IX Festiwalu Śląskie Smaki, który odbył się w 2014 r. w Zawierciu.", "url": "https://slaskiesmaki.pl/dish/319372/ges-pieczona-faszerowana-kapusta-kiszona", "category": "śląskie", "sub_category": "Mięso świeże oraz produkty mięsne", "phrase": "Siewierska gęś pieczona"}