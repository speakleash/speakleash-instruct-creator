{"meta_description": "Informator lokalny zawierający aktualności, wydarzenia gospodarcze i kulturalne, kalendarz imprez, ogłoszenia oraz ofertę reklamową,", "title": "Nominowani do Podlaskiej Marki. Pierogi Wigierskie, miody pitne i katamarany, mecze Ślepska Malowu | suwalki24.pl - Suwalski Dziennik Internetowy (Suwałki, Augustów, Sejny, Suwalszczyzna)", "content": "W każdej z dziewięciu kategorii kapituła konkursu wskazała po trzech nominowanych. O tytuł Podlaskiej Marki 2020 powalczy 27 inicjatyw, produktów i wydarzeń regionalnych. Szczegóły finału 17. edycji konkursu przedstawiono podczas konferencji prasowej w czwartek, 4 listopada. W trakcie spotkania marszałek Artur Kosicki otworzył też oficjalnie głosowanie dla internautów w plebiscycie Podlaskiej Marki Konsumentów. - Po raz pierwszy w historii konkursu spotykamy się dopiero w listopadzie, lecz nauczeni ubiegłorocznym doświadczeniem musimy mieć świadomość, że trwająca wciąż sytuacja pandemiczna wpływa na zmiany i modyfikacje planów – mówił marszałek Kosicki. Dodał, że pomimo pandemii, zainteresowanie konkursem jest cały czas bardzo duże i to m.in. wpłynęło na decyzję o organizacji tegorocznej edycji , wprawdzie w zmienionym terminie, ale jeszcze w tym roku. - Skłoniło nas do tego też to, że nagradzamy przedsięwzięcia, inwestycje i projekty, które powstały w 2020 roku, a więc w bardzo trudnym roku pandemicznym. To ważny argument przemawiający za organizacją plebiscytu i gali – podkreślał Artur Kosicki. Gala finałowa konkursu, w skromniejszej ze względu na pandemię formie, podczas której poznamy laureatów, odbędzie 16 grudnia w Operze i Filharmonii Podlaskiej. W wydarzeniu, ze względów bezpieczeństwa sanitarnego będzie mogła wziąć udział ograniczona liczba osób. Pozostałych sympatyków konkursu organizatorzy zapraszają do oglądania transmisji w mediach społecznościowych. Spośród 177 zgłoszonych kapituła konkursu wskazała najbardziej prestiżowe produkty, wydarzenia i projekty realizowane w ubiegłym roku. Wśród nominowanych są m.in. Objazd Mickiewiczowski wzorem Reduty – projekt edukacyjno-kulturalny realizowany przez Teatr Wierszalin, Lokalni Naturalni – lokalny targ online, biżuteria inspirowana tradycyjna lokalną sztuką tkacką czy Klimaty Podlasia – strona internetowa prezentująca dziedzictwo kulturowe regionu. Uznanie kapituły znalazły również wydarzenia sportowe – m.in. PKO Białystok Półmaraton, mecze siatkówki z udziałem drużyny Ślepsk Malow Suwałki (pełna prezentacja nominowanych w załączonym filmie). Od lat Podlaskiej Marce towarzyszy Podlaska Marka Konsumentów, czyli głosowanie, w którym to mieszkańcy wskażą najlepszy podlaski produkt. Podczas czwartkowej konferencji marszałek Kosicki oficjalnie ogłosił start plebiscytu. - Czekamy na głosy internatów już od dzisiaj (4.11) od godz. 12.00 przez kolejne trzy tygodnie, do północy 25 listopada – poinformował. W tym głosowaniu z jednego telefonu można oddać tylko jeden głos. A szczegóły znajdują się na stronie podlaskamarka.pl. Wydarzeniem towarzyszącym Podlaskiej Marce Konsumentów jest powołany z myślą o głosujących konkurs „Zdobywaj Nagrody z Podlaską Marką”, w którym nagrody wygrywają internauci oddający głos na swoich faworytów. - Nagrody trafiają do autorów najciekawszych komentarzy zamieszczanych pod postem konkursowym. Serdecznie zapraszam wszystkich do aktywnego udziału – zachęcała Magdalena Łyżnicka-Sanczenko, dyrektor Departamentu Współpracy z Zagranicą i Promocji w urzędzie marszałkowskim. Tradycyjnie podczas gali finałowej poznamy Honorowego Ambasadora Województwa Podlaskiego i Ambasadora Podlaskiej Gospodarki. Marszałek Kosicki zapowiedział, że w regulaminie tej drugiej nominacji od przyszłego roku planowane są zmiany. Do tej pory jako Ambasadora Podlaskiej Gospodarki wskazywano wiodącą w regionie gałąź biznesu. Od kolejnej edycji ma być to konkretny przedsiębiorca. - Chcemy, aby była to osoba, która wdraża ideę promocji województwa podlaskiego, realizuje założenia związane z tym, żeby pokazywać skąd się wywodzi, jak jest przywiązany do regionu – mówił Artur Kosicki. Podlaska Marka to jeden z najstarszych i najbardziej prestiżowych plebiscytów odbywających się na terenie regionu, organizowany nieprzerwanie od 2004 r. przez Marszałka Województwa Podlaskiego i niezmiennie cieszący się dużym zainteresowaniem regionalnych producentów i konsumentów. W ciągu kilkunastu lat o nagrodę rywalizowało łącznie kilkaset produktów, które do dzisiaj, dzięki obecności na rynku i swojej doskonałej jakości, przyczyniają się do promocji Podlaskiego w kraju i poza granicami Polski. Wśród laureatów znajdują się zarówno produkty dużych podlaskich przedsiębiorstw, takich jak np.: Mlekovita, Mlekpol, Pronar, ale również drobnych producentów, kultywujących tradycje dziedzictwa kulturowego regionu.", "url": "https://www.suwalki24.pl/article/1,nominowani-do-podlaskiej-marki-pierogi-wigierskie-miody-pitne-i-katamarany-mecze-slepska-malowu", "category": "podlaskie", "sub_category": "Gotowe dania i potrawy", "phrase": "Pierogi wigierskie"}