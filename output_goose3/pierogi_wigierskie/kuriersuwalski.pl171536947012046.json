{"meta_description": "", "title": "Pierogi Wigierskie nominowane do Podlaskiej Marki Roku - Suwałki", "content": "Pierogi Wigierskie Teresy Biziewskiej mają szansę zdobyć tytuł Podlaskiej Marki Roku. Głosy można oddawać do 25 listopada. Podlaska Marka to jeden z najstarszych i najbardziej prestiżowych plebiscytów odbywających się na terenie regionu, organizowany nieprzerwanie od 14 lat przez Marszałka Województwa Podlaskiego i niezmiennie cieszący się dużym zainteresowaniem regionalnych producentów i konsumentów. Wśród kandydatów zgłoszonych w tegorocznej edycji znalazły się Pierogi Wigierskie Teresy Biziewskiej. – Są to niecodzienne pierogi, serwowane na słodko. Sekret ich niesamowitego smaku ukryty jest w rodzinnej tajemnicy na ciasto. Przepis przekazywany jest z pokolenia na pokolenie jedynie kobiecej części rodu. Do dzisiejszego dnia żaden mężczyzna nie poznał tego przepisu. Słodkim dopełnieniem jest farsz, na który składają się zawsze świeże owoce lub domowe przetwory. W zależności od tego co serwuje matka natura są to truskawki, czarne jagody, wiśnie, jabłka, gruszki i wiele innych – można przeczytać na stronie konkursu Podlaskiej Marki Roku.", "url": "https://kuriersuwalski.pl/suwalki/wiadomosci/6408-pierogi-wigierskie-nominowane-do-podlaskiej-marki-roku", "category": "podlaskie", "sub_category": "Gotowe dania i potrawy", "phrase": "Pierogi wigierskie"}