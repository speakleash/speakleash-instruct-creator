{"meta_description": "Idziemy.pl to nowoczesny portal internetowy tygodnika Idziemy redagowany przez ludzi, którym bliski jest świat wartości głoszonych przez Jana Pawła II. Portal współpracuje z mediami katolickimi na terenie diecezji warszawsko-praskiej: Radiem Warszawa oraz telewizją internetową SalveNet.", "title": "Drewniane ciasto", "content": "Baba z rożna, dziad, Baumkuchen, sękacz – wiele jest określeń tego niezwykłego ciasta. Według legendy było wypiekane na terenie naszego kraju już przez prastare plemiona Bałtów. Jego popularyzację przypisuje się królowej Bonie, która po raz pierwszy skosztowała sękacza w Bereżnikach koło Sejn. Zasmakował jej tak bardzo, że sprowadziła go na Wawel, by uświetnił wesele jej syna. Dziś szczególnie w północno-wschodniej Polsce bez sękacza nie może odbyć się żadna większa uroczystość. Na Suwalszczyźnie z najlepszych sękaczy słynie Teresa Biziewska z miejscowości Wigry. – W dzieciństwie pomagałam je robić mamie, a od czterdziestu lat piekę już sama – mówi. Przygotowanie jest bardzo pracochłonne. Najpierw pani Teresa uciera w wielkim garze kilogram cukru i cztery kostki masła, do tego dodaje czterdzieści żółtek, litr dobrej kwaśnej śmietany, półtora kilograma mąki i sok z trzech cytryn. – Żeby szybciej wyrobić ciasto, używam... wiertarki, takiej jak do mieszania farby czy betonu. Dzięki niej zajmuje mi to tylko godzinę – wyjaśnia. Sękacz piecze się przez dwie-trzy godziny na specjalnym rożnie, który cały czas obraca się przy ogniu lub elektrycznej grzałce. – Na rożen nalewa się kolejne warstwy ciasta, które od razu się zapiekają. Dzięki ciągłemu obracaniu działa siła odśrodkowa i tworzą się sęki – tłumaczy Teresa Biziewska. Za swoje sękacze otrzymała już wiele nagród w konkursach kulinarnych, jednak wciąż marzy, by zdobyć najważniejsze odznaczenie: „Perłę” w konkursie „Nasze Kulinarne Dziedzictwo – Smaki Regionów”. Dwa lata temu przyznano jej „Perłę” za inny specjał: pierogi wigierskie. Przepis na nie pochodzi od babci pani Teresy i liczy około stu lat. W jej rodzinie jest przekazywany z pokolenia na pokolenie, ale nigdy nie poznał go żaden mężczyzna. – To są pierogi smażone w głębokim oleju, z owocowym nadzieniem. Moja babcia robiła je tylko z jagodami, a ja dodaję też jabłka, gruszki, maliny, truskawki czy poziomki albo ser z budyniem – wylicza. Kiedyś gotowała tylko dla swojej rodziny, lecz kilkanaście lat temu koleżanka namówiła ją, by sprzedawała swoje wyroby. Jej pierogi i sękacze można kupić codziennie w sezonie letnim w przyczepie kempingowej w pobliżu pokamedulskiego klasztoru w Wigrach. Sposób przygotowania: Żółtka oddzielić od białek. Masło utrzeć z cukrem i dodawać po jednym żółtku, cały czas miksując. Dodać mąkę pszenną i ziemniaczaną, sok z cytryny i aromat, dokładnie wymieszać mikserem aż powstanie gładka, jednolita masa. Następnie ubić pianę z białek. Piec rozgrzać do temp. 200 st. Tortownicę wysmarować masłem i wysypać bułką tartą. Do oddzielnego garnka przełożyć kilka łyżek ciasta i kilka łyżek piany, wymieszać i przelać do tortownicy, by masa pokryła dno cienką warstwą. Wstawić do piekarnika na 3-5 minut, aż ciasto cię przyrumieni. Tak samo postąpić z kolejnymi warstwami. Jeśli piana z białek zacznie podchodzić wodą, ubić ją ponownie. Po upieczeniu 2-3 pierwszych warstw najlepiej wyłączyć dolną grzałkę piekarnika, by ciasto za bardzo się nie spaliło, i piec tylko od góry, z termoobiegiem. Gdy wszystkie warstwy zostaną upieczone, wyjąć ciasto z pieca. Można je polać lukrem lub rozpuszczoną czekoladą.", "url": "http://idziemy.pl/porady/kuchnia/drewniane-ciasto", "category": "podlaskie", "sub_category": "Gotowe dania i potrawy", "phrase": "Pierogi wigierskie"}