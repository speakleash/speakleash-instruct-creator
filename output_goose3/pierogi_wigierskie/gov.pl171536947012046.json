{"meta_description": "Produkt wpisany na listę produktów tradycyjnych w dniu 2013-10-30 w kategorii Gotowe dania i potrawy w woj. podlaskim.", "title": "Pierogi wigierskie - - Portal Gov.pl", "content": "Pierogi o kształcie półksiężyca. Na przekroju widoczne owocowe nadzienie i warstwa ciasta. Ciemnożółta lub złocista, na przekroju w zależności od użytych owoców. Słodki lub kwaśny w zależności od użytych owoców, typowy dla pierogów pieczonych na oleju. Tradycja wyrabiania pierogów wigierskich według wspomnień lokalnych gospodarzy sięga początku XX wieku. Mieszkańcy Suwalszczyzny doskonale znają ich smak, wymieniając pierogi jako ulubione danie, obecne w każdym domu od czasów ich dzieciństwa. Pierogi wykonuje się według tradycyjnego przepisu z mąki pszennej, margaryny, cukru, jaj, śmietany, proszku do pieczenia, octu. „Przygotowane ciasto należało rozwałkować na duży cienki placek, a później wykrawać z niego kwadraty o boku około siedmiu centymetrów. Uprzednio przygotowany farsz był nakładany łyżką stołową, a pieróg zlepiany i dodatkowo zawijany wzdłuż brzegu, żeby nie wydostało się z niego nadzienie” (Wywiad przeprowadzony z mieszkańcami Suwałk). Pieróg zawijany na dłoni ma charakterystyczny kształt i wielkość. Nadzienie stanowią całe owoce, obsypane cukrem i mąką ziemniaczaną. Tak przygotowany pieróg jest smażony na głębokim oleju do momentu zarumienienia, a następnie podawany do jedzenia na gorąco. Pierogi smażone były potrawą sezonową, robiono je w czasie występowania czarnej jagody w okolicznych lasach. „(…) jagody przeznaczone na pierogi były zbierane z najlepszych jagodników. Za takie uznawano lasy w okolicach wsi Mikołajewo. Nie mogły być stare, ani strząchnięte. Najlepsze były te jagody, które zbierano powoli” (Wywiad przeprowadzony z mieszkańcami miejscowości Leszczewo). Z czasem ze względu na krótki sezon występowania czarnych jagód, zaczęto przygotowywać nadzienie z innych owoców, m.in. z jabłek, gruszek, truskawek, poziomek czy brzoskwiń. Tradycja przygotowywania pierogów wigierskich według niezmienionej receptury jest wciąż podtrzymywana w regionie. Pierogi wigierskie są prezentowane i nagradzane na różnych wydarzeniach promujących tradycyjną i regionalną kuchnię, w tym m.in. w konkursie na „Najlepszy spożywczy produkt regionalny Suwalszczyzny” oraz w konkursie na najsmaczniejszą podlaską potrawę w kategorii: potrawa bezmięsna.", "url": "https://www.gov.pl/web/rolnictwo/pierogi-wigierskie", "category": "podlaskie", "sub_category": "Gotowe dania i potrawy", "phrase": "Pierogi wigierskie"}