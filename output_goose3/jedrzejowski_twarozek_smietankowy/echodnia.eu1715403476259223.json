{"meta_description": "Jędrzejowska Spółdzielnia Mleczarska, działająca od 1903 roku i produkująca zdrowy, tradycyjny nabiał, została postawiona w stan likwidacji i poszukuje zainteresowanych zakupem Zakładu Skupu i Przetwórstwa Mleka w Wodzisławiu.", "title": "Jędrzejowska Spółdzielnia Mleczarska w stanie likwidacji! Upada jedna z najstarszych firm w regionie", "content": "Jędrzejowska Spółdzielnia Mleczarska, działająca od 1903 roku i produkująca zdrowy, tradycyjny nabiał, została postawiona w stan likwidacji i poszukuje zainteresowanych zakupem Zakładu Skupu i Przetwórstwa Mleka w Wodzisławiu. Rada Nadzorcza spółdzielni podjęła taką decyzję 12 grudnia ubiegłego roku, z powodu złej sytuacji finansowej placówki. Jak powiedziała nam Jadwiga Antas, powołana na likwidatora Jędrzejowskiej Spółdzielni Mleczarskiej, w wyznaczonym terminie do 30 grudnia 2019 wpłynęła jedna oferta zakupu, ale została wycofana. Jednak nadal poszukiwani są chętni oferenci. - Zakład cały czas działa, skupuje mleko od hodowców, produkcja jest w toku. Mamy nadzieję, że uda nam się utrzymać produkcję, a także odbierać dostawy mleka, bo to jest najważniejsze – mówi Jadwiga Antas. – Spółdzielnia produkuje zdrową żywność, bez konserwantów, ręcznie, co generuje dużo wyższe koszty produkcji, niż produkty masowe. Jednak konsumenci w większości nadal kupują patrząc na cenę i dlatego ciężko jest konkurować z masówką. Spółdzielnia opiera się na mleku od lokalnych hodowców, niewielkich gospodarstw, które bardziej tradycyjnie karmią swoje krowy. W Jędrzejowskiej Spółdzielni Mleczarskiej zatrudnione są 44 osoby. - 1 stycznia tego roku wszyscy pracownicy otrzymali trzymiesięczne wypowiedzenia umów o pracę – informuje Jadwiga Antas. – Liczymy na to, że w ciągu tego czasu uda się znaleźć chętnego do zakupu zakładu. Jeśli się jednak nie uda, upadnie jedna z najstarszych firm regionie. Nieoficjalnie wiemy, że dostawcy sukcesywnie przechodzą do innych mleczarni. Wszystko rozpoczęło się w 1903 roku, kiedy powstała włościańska mleczarnia \"Ogniwo\" skupiająca rolników ze wsi Deszno. Początkowo zajmowała się ona skupem i dystrybucją mleka nieprzetworzonego. W 1924 roku zakupiono urządzenia mleczarskie i uruchomiono produkcję masła. Jako samodzielna jednostka gospodarcza Jędrzejowska Spółdzielnia Mleczarska została powołana w lutym 1937 roku. Po wielu przemianach w 1972 roku doszło do dobrowolnej integracji Okręgowej Spółdzielni Mleczarskiej w Wodzisławiu i w Jędrzejowie. Lata 90. były bardzo ciężkie dla mleczarstwa. Całość produkcji przeniesiono do Jędrzejowa. Przyszedł jednak okres, kiedy swoje wymagania zaczęła dyktować Unia Europejska. Okazało się, że zakładu w Jędrzejowie nie da się dostosować do dyrektyw unijnych. Podjęto decyzję o przeniesieniu produkcji do Wodzisławia. Nieruchomości w Jędrzejowie sprzedano. Od tego czasu zakład w Wodzisławiu produkuje pod marką Jędrzejowska Spółdzielnia Mleczarska. Jędrzejowska Spółdzielnia Mleczarska od 2018 roku posiada certyfikat szlaku kulinarnego Świętokrzyska Kuźnia Smaków. Certyfikat został przyznany dla produktów Masło Ekstra Jędrzejowskie oraz Jędrzejowski Twarożek Śmietankowy. Obydwa te produkty zostały też wpisane na listę Produktów Tradycyjnych Ministerstwa Rolnictwa i Rozwoju Wsi. Jest członkiem \"Sieci Dziedzictwo Kulinarne Świętokrzyskie\". Jest to część europejskiej sieci regionalnego dziedzictwa kulinarnego, które prowadzi działania mające na celu wspieranie lokalnej produkcji żywności naturalnej, bezpiecznej i smacznej. Spółdzielnia otrzymała wiele nagród, wyróżnień i certyfikatów, między innymi: Puchar Ministra Rolnictwa i Rozwoju Wsi Stanisława Kalemby dla najlepszego produktu polskiego prezentowanego podczas targów w kategorii Produkty Tradycyjne Certyfikowane za Masło Ekstra Jędrzejowskie, Dyplom Wicemistrza Krajowego w kategorii Firma nadany w Konkursie Agroliga Ministra Rolnictwa i Rozwoju Wsi, Godło Jakości Nasze Dobre Świętokrzyskie dla Jędrzejowskiego Twarożku Śmietankowego, statuetkę \"Orła Agrobiznesu\", Statuetkę Złotego Gryfa przyznaną przez Powiat Jędrzejowski w kategorii Lokalny Rozwój Gospodarczy, wygrała plebiscyt \"Polska Je Je Je” i inne.", "url": "https://echodnia.eu/swietokrzyskie/jedrzejowska-spoldzielnia-mleczarska-w-stanie-likwidacji-upada-jedna-z-najstarszych-firm-w-regionie/ar/c8-14716314", "category": "świętokrzyskie", "sub_category": "Sery i inne produkty mleczne", "phrase": "Jędrzejowski twarożek śmietankowy"}