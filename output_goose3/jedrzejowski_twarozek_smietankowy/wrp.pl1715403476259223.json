{"meta_description": "Działająca od 1903 roku Jędrzejowska Spółdzielnia Mleczarska została postawiona w stan likwidacji. Taką decyzję podjęła Rada Nadzorcza spółdzielni 12", "title": "Jędrzejowska Spółdzielnia Mleczarska postawiona w stan upadłości", "content": "Działająca od 1903 roku Jędrzejowska Spółdzielnia Mleczarska została postawiona w stan likwidacji. Taką decyzję podjęła Rada Nadzorcza spółdzielni 12 grudnia ubiegłego roku z powodu złej sytuacji finansowej zakładu. Likwidator spółdzielni intensywnie poszukuje chętnych do zakupu spółdzielni, która cały czas działa, skupuje mleko i je przerabia. Zakład produkuje w sposób tradycyjny nabiał, bez konserwantów, ręcznie, co generuje wyższe koszty produkcji, niż produkcja masowa. Spółdzielnia skupuje mleko od małych lokalnych hodowców. W Jędrzejowskiej Spółdzielni Mleczarskiej zatrudnione są 44 osoby. Na początku stycznia tego roku wszyscy pracownicy otrzymali trzymiesięczne wypowiedzenia umów o pracę. Pierwsze problemy w spółdzielni pojawiły się w latach 90 w związku z dostosowaniem produkcji do wymogów Unii Europejskiej. Zakładu w Jędrzejowie nie dało się dostosować do dyrektyw unijnych. Podjęto decyzję o przeniesieniu produkcji do Wodzisławia. Nieruchomości w Jędrzejowie sprzedano. Od tego czasu zakład w Wodzisławiu produkuje pod marką Jędrzejowska Spółdzielnia Mleczarska. W okresie swojej działalności spółdzielnia otrzymała wiele nagród, wyróżnień i certyfikatów między innymi od 2018 roku posiada certyfikat szlaku kulinarnego Świętokrzyska Kuźnia Smaków. Certyfikat został przyznany dla produktów Masło Ekstra Jędrzejowskie oraz Jędrzejowski Twarożek Śmietankowy. Produkty zostały wpisane na listę Produktów Tradycyjnych Ministerstwa Rolnictwa i Rozwoju Wsi. Spółdzielnia jest członkiem “Sieci Dziedzictwo Kulinarne Świętokrzyskie”. Jest to część europejskiej sieci regionalnego dziedzictwa kulinarnego, które prowadzi działania mające na celu wspieranie lokalnej produkcji żywności naturalnej, bezpiecznej i smacznej. To tylko część bogatych osiągnięć zakładu.", "url": "https://www.wrp.pl/jedrzejowska-spoldzielnia-mleczarska-postawiona-w-stan-upadlosci/", "category": "świętokrzyskie", "sub_category": "Sery i inne produkty mleczne", "phrase": "Jędrzejowski twarożek śmietankowy"}