{"meta_description": "", "title": "Stowarzyszenie Pszczelarzy Rejonu Puszcza Białowieska w Hajnówce – Lipiec Białowieski", "content": "Opis zgłoszenia: „Lipiec białowieski\" jest miodem nektarowym, w którym przeważa pyłek pochodzący z lipy drobnolistnej. Pod nazwą „Lipiec białowieski\" może również występować miód nektarowo-spadziowy powstający w wyniku połączenia, ww. miodu nektarowego z miodem spadziowym iglastym lub liściastym. Miód spadziowy musi być w przeważającej części zbierany na ściśle określonych puszczańskich gatunkach drzew. „Lipiec białowieski\" występuje w dwóch naturalnych postaciach: płynnej - zwanej „patoką\" i stałej, określanej jako „krupiec\". W przypadku miodu nektarowego – nektar pochodzi z lipy drobnolistnej (Tilia cordata), która występuje w następujących typach siedliskowych lasu w Puszczy Białowieskiej: las mieszany świeży i las mieszany wilgotny. Miód nektarowy lipowy może mieć barwę bardzo jasną, prawie białą, poprzez nieco ciemniejszą aż do bursztynowej. Zapach miodu lipowego jest bardzo silny, podobny do zapachu kwiatów; smak słodki z nieco gorzkawym posmakiem, lekko piekący. Miód lipowy w temperaturze 20°C krystalizuje w ciągu kilku tygodni, ma konsystencję drobnoziarnistą. Pyłki kwiatów lipy powinny być pyłkami przewodnimi a ich udział we wszystkich pyłkach miodzie nie powinien być mniejszy niż 25%.", "url": "https://www.wrotapodlasia.pl/pl/bogactwo_roznorodnosci/podlaska_marka_roku/edycja_2008/smak/Lipiec_Bialowieski.html", "category": "podlaskie", "sub_category": "Miody", "phrase": "Lipiec białowieski"}