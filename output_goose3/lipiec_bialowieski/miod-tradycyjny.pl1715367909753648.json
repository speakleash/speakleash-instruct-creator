{"meta_description": "", "title": "Miód Tradycyjny z Puszczy Białowieskiej. Lipiec Białowieski Pasieka Czerlonka, miód Hajnówka", "content": "Pasieka „CZERLONKA” położona jest w Puszczy Białowieskiej. Tereny leśne obfitują w pożytki malinowe, lipowe i spadziowe. Pszczoły zasięgiem swego lotu korzystają z czystych ekologicznie pożytków bez zanieczyszczeń chemicznych i fizycznych. Jako jedna z nielicznych pasiek pozyskuję „LIPIEC BIAŁOWIESKI”, niepowtarzalny miód nektarowy lipowy, miód spadziowy ze spadzi iglastej oraz miód spadziowy ze spadzi liściastej. „LIPIEC BIAŁOWIESKI” został wpisany na Listę Produktów Regionalnych prowadzoną przez Ministerstwo Rolnictwa i Rozwoju Wsi. Miód nektarowy lipowy charakteryzuje się bardzo jasną barwą, poprzez nieco ciemniejszą aż do bursztynowej z zielonkawym odcieniem – w zależności od domieszki spadzi, która występuje w okresie kwitnięcia lipy. Krystalizacja miodu przebiega w temperaturze 20˚C. przez kilka tygodni i ma postać drobnoziarnistą. Miód ma bardzo wyrazisty aromat podobny do zapachu kwiatów lipy. Jego smak jest słodki z gorzkawym posmakiem. Miód spadziowy ze spadzi iglastej ma ciemną, brązową barwę z zielonkawym odcieniem. Charakteryzuje go długi okres krystalizacji (2-3 miesiące) oraz łagodny, mało słodki żywiczny smak. Miód spadziowy ze spadzi liściastej różni się od spadzi iglastej nieco zmienioną barwą, jasnobeżową, herbacianą i korzennym zapachem. Wszystkich odwiedzających Puszczę Białowieską i okolice zapraszam do zakupów w mojej pasiece.", "url": "https://miod-tradycyjny.pl/", "category": "podlaskie", "sub_category": "Miody", "phrase": "Lipiec białowieski"}