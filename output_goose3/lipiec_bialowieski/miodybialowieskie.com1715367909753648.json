{"meta_description": "\"Najlepszy pod słońcem lipowy miód pochodzi z przyleśnych pasiek doglądanych przez białowieskich spadkobiercow bartniczej tradycji.\"- Z publikacji \"Saga Puszczy Białowieskiej\" autorstwa prof. Simony Kossak. Jako jedni z niewielu pszczelarzy naszego regionu mamy uprawnienia do pozyskiwania i sprzedaży „Lipca Białowieskiego”, zbieranego przez pszczoły z nektaru lipy drobnolistnej, która w tak zwartej formie występuje tylko w Puszczy Białowieskiej. Pozyskiwanie Lipca Białowieskiego jest związane z obszarem leśnym, zwanym od setek…", "title": "Lipiec Bialowieski", "content": "„Najlepszy pod słońcem lipowy miód pochodzi z przyleśnych pasiek doglądanych przez białowieskich spadkobiercow bartniczej tradycji.”- Z publikacji „Saga Puszczy Białowieskiej” autorstwa prof. Simony Kossak. Jako jedni z niewielu pszczelarzy naszego regionu mamy uprawnienia do pozyskiwania i sprzedaży „Lipca Białowieskiego”, zbieranego przez pszczoły z nektaru lipy drobnolistnej, która w tak zwartej formie występuje tylko w Puszczy Białowieskiej. Pozyskiwanie Lipca Białowieskiego jest związane z obszarem leśnym, zwanym od setek lat Puszczą Białowieską. To teren ogólnie znany i licznie odwiedzany przez przyrodników i leśników z całego świata. Puszcza Białowieska leży na terenie dwóch państw – w północno-wschodnim regionie Polski i w zachodniej, przygranicznej części Białorusi. Zajmuje ona szczególną pozycję w Leśnym Kompleksie Promocyjnym ze względu na duży stopień zachowania charakteru puszczy i cech naturalności części biocenoz leśnych, które charakteryzuje złożona, wielowarstwowa, wielogatunkowa i różnowiekowa struktura. Świat roślin i zwierząt jest tu niezwykle bogaty zarówno pod względem występowania unikatowych gatunków, jak i złożoności ekosystemów. Zachodnia część Puszczy Białowieskiej, stanowiąca fundamentalny obszar Leśnego Kompleksu Promocyjnego, leży w województwie podlaskim, w powiecie hajnowskim w zasięgu gminy Białowieża, Narewka, Dubicze Cerkiewne, Hajnówka, miasta Hajnówka i Narew. Miód nektarowy lipowy może mieć barwę bardzo jasną, prawie białą, poprzez nieco ciemniejszą aż do bursztynowej z zielonkawym odcieniem – w zależności od domieszki spadzi, która zwykle towarzyszy nektarowaniu lipy i prawie zawsze występuje w tej odmianie miodu. Miód ten po krystalizacji w temperaturze 20º C przez kilka tygodni przybiera postać drobnoziarnistą. Udział pyłku kwiatów lipy nie powinien być mniejszy niż 40%. Miód charakteryzuje bardzo silny aromat podobny do zapachu kwiatów. Jego smak jest słodki z nieco gorzkawym posmakiem, lekko piekący.", "url": "https://miodybialowieskie.com/lipiec-bialowieski/", "category": "podlaskie", "sub_category": "Miody", "phrase": "Lipiec białowieski"}