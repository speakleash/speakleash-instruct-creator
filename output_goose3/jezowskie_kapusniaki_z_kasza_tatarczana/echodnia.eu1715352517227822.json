{"meta_description": "Stowarzyszenie Przyjaciół Ziemi Jeżowskiej \"Jeżowianie\" zabiega o to, aby kapuśniaki z kaszą gryczaną zostały wpisane na krajową listę produktów tradycyjnych Ministerstwa Rolnictwa i Rozwoju Wsi.", "title": "Potrawa z Jeżowego trafi na listę produktów tradycyjnych", "content": "Panie ze stowarzyszenia \"Jeżowianie\" złożyły już kompletny wniosek w Rzeszowie i teraz oczekują na decyzję z centrali. W tej chwili bowiem cała dokumentacja jest w ministerstwie rolnictwa. Wcześniej opinię o jeżowskich kapuśniakach z kaszą gryczaną i kapustą wydał etnograf. - To jest nasza tradycyjna potrawa, ma już ponad sto lat - wyjaśnia Janina Majowicz ze stowarzyszenia \"Jeżowianie\". - Takie kapuśniaczki piekły nasze prababcie, babcie i mamy. Dawniej te kapuśniaki były u nas podstawą na wszystkich weselach, chrzcinach i przyjęciach. Jak przyznają panie z jeżowskiego stowarzyszenia, potrawa jest przepyszna, ale trudna w przygotowaniu. Zdaniem gospodyń skomplikowana jest również procedura ubiegania się o wpis na ministerialna listę. Z tym jednak nie do końca zgadza się Ewa Grata z Urzędu Marszałkowskiego w Rzeszowie. - Wbrew pozorom nie jest to takie trudne - przyznaje Ewa Grata. - Wystarczy zjawić się w siedzibie Urzędu Marszałkowskiego i złożyć kompletny wniosek. Musi on posiadać opinię etnograficzną. Jest to taki wywiad środowiskowy służący temu, aby udowodnić 25-letnią tradycję produktu i jego związku z regionem. Drożdżowe kapuśniaczki to pierwsza potrawa z Jeżowego, jaka znajdzie się wśród potraw tradycyjnych. Jeżowianki myślą już jednak o kolejnej. Tym razem byłyby to pierogi z kaszą jaglaną i z serem. A co oprócz ogromnego prestiżu daje obecność na krajowej liście produktów tradycyjnych? - Korzyści jest bardzo wiele - mówi Ewa Grata. - Przede wszystkim produkt staje się popularny. Panie mogą też uczestniczyć w różnych wyjazdach organizowanych przez Urząd Marszałkowski. Są to wyjazdy promujące nasz region i produkty. A jest co promować, bo na liście produktów tradycyjnych jest aż 111 produktów z Podkarpacia. W kolejce czeka już kilkanaście następnych. Więcej potraw na ministerialnej liście mają tylko województwa Śląskie i Pomorskie.", "url": "https://echodnia.eu/podkarpackie/potrawa-z-jezowego-trafi-na-liste-produktow-tradycyjnych/ar/8484076", "category": "podkarpackie", "sub_category": "Wyroby piekarnicze i cukiernicze", "phrase": "Jeżowskie kapuśniaki z kaszą tatarczaną"}