{"meta_description": "Nazwa brzmi groźnie i intrygująco, za to efekt jest wyśmienity. Kluski połom bite, poskwitowski specjał, same w sobie zasługują na uwagę i podziw smakoszów - ale wcale nie mniej ważna jest rola tej skromnej w gruncie rzeczy potrawy: pięknie integrująca społeczność, podtrzymująca w ludziach dumę z pochodzenia, odrębności.", "title": "Połom bite - wyśmienite", "content": "W takiej tezie nie ma ani krzty przesady. Kluski połom bite, powód dumy poskwitowian, stały się dla nich poniekąd pretekstem do poszukiwań tradycji i wyjątkowości. Na początek kulinarnej - ale od niej był już tylko krok do szerszego i pełniejszego spoglądania wstecz, wyszukiwania w przeszłości i dorobku minionych pokoleń tego, co ważne, dobre i cenne - oraz starań, aby nie tylko nic z tego nie uronić, ale wzbogacić ową schedę nowymi, własnymi treściami i wartościami.  Renesans zainteresowania potrawami sprzed lat zawdzięczać należy poskwitowskim paniom, członkiniom Koła Gospodyń Wiejskich, organizacji - jak dobry zwyczaj każe - prężnej, ambitnej, aktywnej. Koło, kierowane przez prezeskę Małgorzatę Mitkę, liczy 36 członkiń - i nikt nie ma wątpliwości, że bez nich wieś byłaby znacznie uboższa, a wiejskie życie bardziej szare.  - One odnowiły tradycje - zapewnia Michał Znamirowski. - Przywróciły zwyczaj organizowania dożynek, biesiad, festynów i wspólnych spotkań, a żeby te imprezy były atrakcyjniejsze, szukały wzorców w zachowaniach naszych dziadków i babek, z bardzo dawnych czasów.  Paniom tym udało się stworzyć swoistą modę na kluski połom bite - a inaczej: kluski palone albo prażone, prażuchę, kluski wełniane, lemieszkę. Nie odkryły, rzecz jasna, Ameryki, bo potrawa ta była od niepamiętnych czasów często i gęsto podawana w domach całej okolicy, ale poniekąd nadały jej nowy - cokolwiek metafizyczny, rzec można... - wymiar. Zapewniają otóż (z lekkim tylko przymrużeniem oka), że najlepsze kluski muszą zawierać koniecznie wodę, czerpaną albo z poskwitowskiego źródła albo z górnego biegu Dłubni, bo inaczej potrawa nie będzie miała właściwego smaku. Podobną legendę rozpuszczają w związku z żurkiem - oczywiście: poskwitowskim. W tym przypadku twierdzą, że najwspanialszy, najbardziej aromatyczny jest żurek z zakwasu na tej samej wodzie - ale zakwasu sporządzonego osobiście przez sołtysa. A sołtys Andrzej Zębala tego słucha, uśmiecha się - i nic a nic nie protestuje...  Bo i dlaczego miałby protestować? Przecież wszyscy wiedzą, że coś warte jest tylko to, o co niełatwo. Dlatego trzeba ludziom opowiadać o wyjątkowości wody, bo w przeciwnym razie cały czar tych klusek pryśnie. Zwłaszcza że przepis nie jest wcale skomplikowany.  - Mąka palona i woda; tylko tyle - zapewniają chórem tak zgodnym, że trudno wyłowić pojedyncze głosy: Sylwia Ziarko, Barbara Małek, Teresa Cerek, Janina Płatek i Józefa Kurbiel. - Bierze się kilogram mąki, sypie na brytfannę - i wkłada do pieca. Piec musi być, bo na gazie to nie wyjdzie: na gazie mąka za szybko się zrumieni i nie będzie miała tego smaku, o który chodzi. Potem, taką już paloną, trzeba przesiać przez sito i zalać lekko posolonym wrzątkiem. Wtedy przychodzi pora na siłę: to wszystko uciera się taką wielką, drewnianą pałą, wgniata się tę wodę w mąkę, a jak będzie już gotowe - można jeść. Z czym kto woli: ze słoniną, skwarkami, śmietaną.  Gotowe kluski nie mają może wyglądu wyjątkowo pięknego - to taka jednolita masa, którą nabiera się z garnka łyżką i kładzie na talerzu - ale za to jak wybornie smakuje! Tego się nie da opisać, to koniecznie trzeba popróbować!  Takich potraw poskwitowianki wynalazły i \"odkurzyły\" więcej. Tak samo jak kluski połom bite i swój żurek, gotują i zachwalają na wszystkie strony garus - czyli zupę z suszonych śliw, podawaną z gotowanymi ziemniakami - albo bimbały (inaczej: kosmate kluski): pyzy, spożywane według gustu z mlekiem albo omastą.  Imprezy, organizowane przez panie z Koła Gospodyń Wiejskich, mają już zdeklarowanych sympatyków - a one same nie przepuszczają żadnej okazji, by zdobyć kolejnych zwolenników klusek i innych tradycyjnych specjałów. Podczas niedawnej konferencji, poświęconej produktom regionalnym i tradycyjnym, jaka odbyła się w Karniowcach, też zrobiły furorę.  Bo to chyba w gruncie rzeczy w tym dzisiejszym świecie - niby zglobalizowanym, ale bodaj jak nigdy dotąd ceniącym indywidualności - jest ważne: aby wydobyć swoje mocne strony, zaprezentować je bliźnim i wydostać się z wcale nie zbawiennej anonimowości.  Więc jeśli naprawdę o to chodzi, to poskwitowiankom - oraz poskwitowianom, oczywiście - udaje się ten zamysł zrealizować znakomicie!  (WALD)", "url": "https://dziennikpolski24.pl/polom-bite-wysmienite/ar/1471610", "category": "śląskie", "sub_category": "Gotowe dania i potrawy", "phrase": "Kluchy połom bite"}