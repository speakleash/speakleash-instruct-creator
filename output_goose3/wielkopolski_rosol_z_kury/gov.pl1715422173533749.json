{"meta_description": "Produkt wpisany na listę produktów tradycyjnych w dniu 2010-01-18 w kategorii Gotowe dania i potrawy w woj. wielkopolskim.", "title": "Wielkopolski rosół z kury - - Portal Gov.pl", "content": "Rosołem nazywamy klarowny wywar z gotowanego mięsa i warzyw. Może być przyrządzany z wołowiny, wieprzowiny, jagnięciny lub kury. Książka „Kultura Ludowa Wielkopolski”, pod red. Józefa Burszty, t. II, Poznań 1964, podaje: „…Najpopularniejszą zupą z mięsa jest rosół, jadany najczęściej w niedziele i święta. W ciągu ostatnich 50 lat (czyli po roku 1910) rosół zwycięsko wypiera bardzo popularną tu kiedyś czerninę. Dawniej, jak wynika z materiałów O. Kolberga, najczęściej gotowano rosół z mięsa skopowego (…). Przestrzegano jednak, aby na święta Bożego Narodzenia lub Wielkanocy nie zabijać jagnięcia. Dzisiaj obok rosołu wieprzowego coraz częściej gotuje się rosół z drobiu. Do przyprawienia rosołu używają gospodynie pietruszki, seleru, cebuli i pory”. Obecnie rosół jada się przeważnie z makaronem lub kluseczkami, natomiast dawniej spożywano go z grochem, fasolą, ziemniakami, kaszą manną lub gryczaną. Książka „Tradycyjne potrawy wielkopolskie”, pod red. Jerzego Szyło i Jana Gawęckiego z 2000 roku, podaje klasyczny przepis na rosół z kury: „Kurę sprawić, opalić nad gazem w celu usunięcia resztek upierzenia, dokładnie umyć i zalać gorącą wodą. Osolić, dodać szczyptę cukru i zagotować na silnym ogniu, zbierając szumowiny. Następnie zmniejszyć ogień i gotować przez ½ godz., po czym dodać do zupy uprzednio umyte, oczyszczone, opłukane warzywa oraz przyprawy i kontynuować gotowanie przez ok. 1 godz. Wyjąć kurę, rosół rozlać na talerze, posypać zieleniną i podawać z ugotowanym na sypko ryżem lub makaronem, albo paseczkami jajecznymi”. Do dziś jest to najpopularniejsza zupa mięsna w Wielkopolsce, jedzona najczęściej w niedzielę i święta.", "url": "https://www.gov.pl/web/rolnictwo/wielkopolski-rosol-z-kury", "category": "wielkopolskie", "sub_category": "Gotowe dania i potrawy", "phrase": "Wielkopolski rosół z kury"}