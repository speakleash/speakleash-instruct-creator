{"meta_description": "Sery Sandomierskie to wytwórnia położona w magicznej okolicy i to właśnie stąd pochodzą wyśmienite sery! Spróbujcie krzemienia pasiastego!", "title": "Sery Sandomierskie - regionalne wyroby od \"Dziedzica\"", "content": "Nie wiem jak Wy, ale ja nie wyobrażam sobie życia bez sera! Lubię różne – żółte, białe, pleśniowe, długo dojrzewające czy kozie. Tym razem, podczas jednej z naszych podróży odwiedziliśmy miejsce, gdzie ser jest na pierwszym miejscu. Sery Sandomierskie, to wytwórnia serów podpuszczkowych, położona w magicznej i malowniczej okolicy i to właśnie stąd pochodzą takie sery jak Hrabianki, Jaśniepanki, Panicze czy też serowa wersja krzemienia pasiastego. Serowarnia zlokalizowana jest w Drygulcu. Nie przejmujcie się, jeżeli nazwa ta Wam nic nie mówi – jest to niewielka wieś położona 27 kilometrów od Sandomierza, mniej więcej w połowie drogi do Ostrowca Świętokrzyskiego w województwie świętokrzyskim. Miejsce do zaparkowania samochodu znajdziecie tu bez najmniejszego problemu. Sklep stacjonarny w serowarni otwarty jest od poniedziałku do soboty w godzinach 7.00-19.00, a w niedziele od 12.00 do 19.00. Serowarnia „Sery Sandomierskie” nie jest duża, ale powstaje w niej sporo rodzajów sera. W większości są to długo dojrzewające sery podpuszczkowe, ale w ofercie jest także np. ser „fetka” w oleju ze zlokalizowanej w regionie Olejarni Zagłoby. Produkcja serów na pierwszy rzut oka nie wydaje się niczym skomplikowanym. Trzeba dbać o czystość i odpowiednią temperaturę mleka. Okazuje się, że najważniejszy jest tak naprawdę proces leżakowania. O sery trzeba zadbać w tym czasie szczególnie. Muszą mieć idealne warunki, trzeba je myć, parafinować i pilnować odpowiedniej wilgotności powietrza. To wszystko w połączeniu z pasją i produktami najwyższej jakości gwarantuje sukces. O całym procesie wytwórczym dowiecie się korzystając z opcji zwiedzania i degustacji w serowarni. Tego typu wycieczki organizowane są dla minimum 10 osób. Szczegóły tej oferty znajdziecie na stronie serowarni. Serów na miejscu jest sporo! Właściciel serowarni, Mariusz Małkiewicz zwany „Dziedzicem” wie, że najważniejsza jest jakość. Produkowane na miejscu sery powstają ze składników najwyższej jakości, a serowarzy nie boją się także eksperymentować. Wśród produktów z serowarni znajdziecie m.in. ser Krzemień Pasiasty (dojrzewa ponad 12 tygodni, a kolorowe paski zawdzięcza popiołowi i lukrecji), Zawisza Czarny (dojrzewa ponad 12 tygodni i jest całkowicie czarny, dzięki tym samym składnikom, co w krzemieniu pasiastym), Królewicz (dojrzewa ponad 12 tygodni, a powstaje z dodatkiem wina z Winnicy Sandomierskiej) czy też ser z piwem z browaru Popiel w Kurozwękach (dojrzewa ponad 12 tygodni). Oprócz wspomnianych serów możecie kupić tu także Hrabianki (5 tygodni), Jaśniepanki (tydzień), ser Panicz (ponad 12 tygodni – z kozieradką rewelacyjny!) i wspomnianą już Fetkę. W samym sklepie znajdziecie także wyroby od innych, regionalnych wytwórców. Wśród nich wina sandomierskie (te z winogron ale też jabłkowe), tłoczone na zimno oleje czy wyroby ze śliwek z Szydłowa. Pomimo tego, że wszystkie spróbowane przez nas sery były rewelacyjne, to jest jeszcze jedna rzecz, której spróbowałem w serowarni i zrobiła ona na mnie wrażenie – krówki z… serem Emigrano. Jest to ser przypominający parmezan i wyczujecie go na pewno w smaku tego wyjątkowego cukierka. Na pewno znajdą się tacy, którzy te krówki pokochają i tacy, którzy nie zrozumieją tego połączenia smaków. Ja mam kilka w domu na czarną godzinę, bo ich smak jest naprawdę wyjątkowy! Nie mogę żyć bez sera i z wiekiem zacząłem go doceniać jeszcze mocniej. Są zastosowania, w których patrzę nieco mniej na jego jakość czy historię, ale staram się wybierać produkty świadomie. Wizyta w serowarni „Sery Sandomierskie” to ciekawe przeżycie, a próbowanie różnorodnych wyrobów „okraszone” opowieściami serowara sprawiają, że ciężko wyjechać z pustymi rękami! Sery Sandomierskie to miejsce, w którym czuć ogromną pasję i świadomość produktu. Jeżeli turystyka kulinarna jest czymś, co Was ciekawi albo zaczynacie swoją przygodę z ekoturystyką, to w obu przypadkach wizyta w tym miejscu będzie bardzo fajnym przeżyciem. Planując wizytę w Serach Sandomierskich musicie wiedzieć, że ten rodzinny biznes nie ogranicza się tylko do tego miejsca. Syn właściciela serowarni – Marceli Małkiewicz z żona Moniką prowadzą Winnicę Sandomierską w Dwikozach. Tam również możecie spróbować tych przepysznych serów, które idealnie komponują się z lampką lokalnego wina. Jeżeli akurat nie macie w planie wycieczki w te okolice, nie przejmujcie się. Możecie spróbować Serów Sandomierskich we własnym domu. Zajrzyjcie koniecznie do sklepu internetowego.", "url": "https://tymrazem.pl/sery-sandomierskie-od-dziedzica/", "category": "świętokrzyskie", "sub_category": "Sery i inne produkty mleczne", "phrase": "Ser sandomierski podpuszczkowy długo dojrzewający"}