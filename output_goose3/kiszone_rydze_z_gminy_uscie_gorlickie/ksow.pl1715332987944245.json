{"meta_description": "", "title": "Partnerzy KSOW", "content": "Od 2007 r. prowadzimy restaurację, kawiarnię i pokoje gościnne w Starym Domu Zdrojowym w Wysowej -Zdroju. Od samego początku nasze działania skierowane są na rozwój turystyki, ze szczególnym uwzględnieniem tych o charakterze kulturalno-edukacyjnym. Jesteśmy autorkami znanego i rozpoznawalnego Święta Rydza w Wysowej, które w 2017r. miało swój pierwszy poważny jubileusz - X Święto Rydza. Wydarzenie to promuje kulturę i dziedzictwo przyrodnicze Beskidu Niskiego, w szczególności ziemi gorlickiej. Dzięki naszym staraniom rydze, grzyby o unikalnych walorach, stały się znakiem rozpoznawczym Wysowej i Gminy Uście Gorlickie. Ministerstwo Rolnictwa i Rozwoju Wsi w odpowiedzi na złożony wniosek naszego autorstwa, wpisało „Kiszone rydze z Gminy Uście Gorlickie” na listę produktów tradycyjnych Województwa Małopolskiego. W 2016 r. Stary Dom Zdrojowy został przyjęty w poczet członków Sieci Dziedzictwo Kulinarne Małopolska. Współtworzymy Stowarzyszenie Towarzystwo z Beskidu Niskiego, jesteśmy także członkami honorowymi Na Grzyby.pl. W obu Stowarzyszeniach działamy na rzecz podtrzymywania tożsamości kulturowej, rozwojowi zrównoważonej turystyki i ekologii.", "url": "https://ksow.pl/baza-danych/partnerzy-ksow?tx_wrobksow_ksowpartners%5Baction%5D=show&tx_wrobksow_ksowpartners%5Bcontroller%5D=Partner&tx_wrobksow_ksowpartners%5Bpartner%5D=2100&cHash=699d5e0057fd7c8ae4f750a95d8ad8c5", "category": "małopolskie", "sub_category": "Inne produkty", "phrase": "Kiszone rydze z gminy Uście Gorlickie"}