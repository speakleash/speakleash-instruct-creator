{"meta_description": "&bdquo;Rydzowe specjały&rdquo; to nazwa dla przetwor&oacute;w z rydz&oacute;w, wytwarzanych w restauracji Stary Dom Zdrojowy, pakowane do szklanych słoik&oacute;w o r&oacute;żnej pojemności, w...", "title": "Rydzowe specjały ze Starego Domu Zdrojowego", "content": "„Rydzowe specjały” to nazwa dla przetworów z rydzów, wytwarzanych w restauracji Stary Dom Zdrojowy, pakowane do szklanych słoików o różnej pojemności, w zależności od rodzaju produktu. Przeznaczone do sprzedaży bezpośredniej oraz w sklepie internetowym pod nazwą Zdrojowa Spiżarka. Rydze marynowane z miodem to marynata od lat wytwarzana na Obszarze Powiatu, ciesząca się uznaniem zarówno gości odwiedzających region, jak i mieszkańców. Wytwarza się ją od lat, dodając miód z okolicznych pasiek. Dzięki miodowi charakteryzują się delikatnym, lekko słodkim smakiem. Rydze po łemkowsku, zwane również w okolicy Wysowej-Zdroju jako rydze po cygańsku. Składnikiem wyróżniającym tę marynatę jest przecier pomidorowy z dojrzałych, czerwonych pomidorów o intensywnym kolorze. Ciekawie smakują zarówno na zimno jak i na ciepło. Rydze zbója Wasyla, to produkt wymyślony w kuchni Starego Domu Zdrojowego, specjalnie z myślą o dorodnych kapeluszach rydzowych i ku pamięci zbója Wasyla Bajusa z Leszczyn. Miejscowi twierdzą, że może i on przechowywał swe skarby w zbójeckiej piwnicy pod Ostrym Wierchem w Wysowej. Rydze kiszone z gminy Uście Gorlickie są prawdopodobnie najstarszym specjałem z rydzów, wytwarzanym na terenie powiatu gorlickiego. Świadczą o tym badania etnograficzne. Zostały wpisane na Listę Produktów Tradycyjnych województwa Małopolskiego. Są bazą do żuru na kiszonych rydzach, specjalnością kuchni Starego Domu Zdrojowego.   Smalec z rydzami to smarowidło wymyślone przed kilkoma laty w Starym Domu Zdrojowym. Od razu zostało dobrze przyjęte przez gości. Najlepiej smakuje z dobrym, domowym chlebem na zakwasie. Goście często zabierają jego zapasy „na zaś, albo na prezent. Pasta rydzowa jest smarowidłem dedykowanym wegetarianom, a nawet weganom. I ten frykas znalazł się na liście Kulinarnego Dziedzictwa Małopolska. Pasta rydzowa, pakowana do słoików, często wędruje w świat, zabierana jako prezent bądź pamiątka z Wysowej-Zdroju.", "url": "https://karpating.pl/232-karpating-rydzowe-specjaly-ze-starego-domu-zdrojowego", "category": "małopolskie", "sub_category": "Inne produkty", "phrase": "Kiszone rydze z gminy Uście Gorlickie"}