{"meta_description": "", "title": "Smakowita Małopolska", "content": "203 małopolskie specjały są już na liście produktów tradycyjnych! Małopolska jest krajowym liderem pod względem ilości produktów regionalnych, które uzyskały w Unii Europejskiej certyfikaty Chroniona Nazwa Pochodzenia lub Chronione Oznaczenie Geograficzne. 12 z 40 zarejestrowanych polskich produktów, pochodzi właśnie z tego województwa. Województwo Małopolskie jest kopalnią produktów, które trafiają na listę produktów tradycyjnych, ale także jest też krajowym liderem pod względem liczby produktów regionalnych chronionych certyfikatami unijnymi. Pierwszym polskim produktem, który otrzymał certyfikat Unii Europejskiej, była pochodząca z Małopolski bryndza podhalańska. Następnie, małopolscy producenci zarejestrowali kolejnych 11 produktów. Certyfikat \"Chroniona Nazwa Pochodzenia\" mają: bryndza podhalańska, oscypek, redykołka (rodzaj sera z mleka owczego), karp zatorski, fasola \"Piękny Jaś\", a Chronione Oznaczenie Geograficzne – jabłka łąckie, śliwka suska sechlońska (podsuszana i podwędzana śliwka z pestką), chleb prądnicki, obwarzanek krakowski, kiełbasa lisiecka, jagnięcina podhalańska. Wśród ostatnich wpisów umieszczonych na liście produktów tradycyjnych, znajdują się takie wyroby kulinarne tj. wino z jabłek i płatków róży z Wolicy, śliwki w zalewie korzennej z Wolicy, miód spadziowy z Beskidu Wyspowego czy kiszone rydze z gminy Uście Gorlickie. Małopolska, jako pierwszy region w Polsce, postawiła na promocję województwa poprzez produkty regionalne oraz szerzenie swojego dziedzictwa kulinarnego. Służy temu m.in. Małopolski Festiwal Smaku z degustacjami i prezentacjami lokalnych smakołyków, organizowany corocznie w najważniejszych miejscowościach regionu. W ubiegłym roku została również wydana \"Małopolska do zjedzenia\" – książka kucharska z wyselekcjonowanymi przepisami z całego regionu.", "url": "https://stara.zywnosc.com.pl/smakowita-malopolska/", "category": "małopolskie", "sub_category": "Inne produkty", "phrase": "Kiszone rydze z gminy Uście Gorlickie"}