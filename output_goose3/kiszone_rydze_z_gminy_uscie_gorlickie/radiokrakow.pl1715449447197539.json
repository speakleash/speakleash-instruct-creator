{"meta_description": "", "title": "Kolejne małopolskie pyszności. Nowi kandydaci na ministerialną listę produktów tradycyjnych", "content": "Produkty te rekomenduje Małopolska Rada ds. Produktów Tradycyjnych i Dziedzictwa Kulinarnego. Teraz decyzję o ich wpisaniu na listę produktów tradycyjnych podejmie Ministerstwo Rolnictwa i Rozwoju Wsi. „Dziedzictwo kulturowe Małopolski, to także nasze dziedzictwo kulinarne. Niepowtarzalny smak, najwyższa jakość produktów i specyficzne metody wytwarzania sprawiają, że naszymi przysmakami zachwycają się nie tylko mieszkańcy regionu, ale przede wszystkim turyści z kraju i zagranicy. Cieszę się, że do 183 małopolskich produktów, wpisanych na ministerialną listę, mają szansę dołączyć kolejne” – powiedział w środę wicemarszałek Wojciech Kozak. Przepis na kiszone rydze z gminy Uście Gorlickie mieszkańcy tego regionu przekazują sobie z pokolenia na pokolenie. Ci, którzy przyrządzają rydze co roku, opowiadają, że kisić nauczyli się od mam, babek, miejscowych ludzi. W koloryt Beskidu Niskiego wpisane jest też doroczne wydarzenie - Święto Rydza, odbywające się na przełomie września i października w Wysowej-Zdroju. Można wówczas skosztować gorlickich rydzy. Łososiński sok tłoczony z jabłek miejscowi gospodarze przygotowują od ok. stu lat. Głównymi odmianami jabłek, wykorzystywanymi do produkcji soku, są: Jonagold, Szampion, Boskoop, Goldstar, Golden Delicious, Idared, Ligol, Elise, Gala. Mieszkańcy przygotowują jabłkowe soki od niepamiętnych czasów. Sadownictwu w tamtym regionie sprzyja odpowiedni mikroklimat. Miód spadziowy z Beskidu Wyspowego powstaje ze spadzi jodłowej, wydalanej przez miodownicę jodłową zieloną (Cinara pectinata Nordl), która bytuje na jodle pospolitej (Abies alba). W ulu następuje dalszy etap produkcji, polegający na przetworzeniu przyniesionej do ula spadzi, w miód. Miód produkują miejscowe pszczoły (linia Dobra), które od 2014 r. są objęte ochroną zasobów genetycznych. Wolica to przysiółek we wsi Olszana k. Nowego Sącza. wokół tego terenu panuje swoisty mikroklimat, umiarkowane opady, duże nasłonecznienie, osłonięcie od wiatrów, późne przymrozki i wysoki poziom wód gruntowych, który jest szczególnie korzystny dla sadownictwa. Region słynie z przetworów owocowych, szczególnie śliwkowych i jabłkowych. Tamtejsze śliwki w zalewie korzennej i wino z płatków róż mają szansę trafić na ogólnopolską listę produktów tradycyjnych. Śliwki w zalewie korzennej to kompot, który wyróżnia się intensywnym, korzennym zapachem. Dawniej podawano go w miseczkach - wówczas dolewano trochę przegotowanej wody, wedle uznania, by syrop nie był za słodki. Obecnie śliwki w zalewie korzennej, poza spożywaniem ich jako kompot, stanowią przystawkę podawaną bez syropu, m.in. do różnego rodzaju mięs. Wino z jabłek i płatków róży z Wolicy od innych win jabłkowych odróżnia dodatek płatków róży cukrowej, chętnie hodowanej w tamtejszych gospodarstwach. Dzięki takim składnikom wolickie wino ma specyficzny kolor, smak i zapach.", "url": "https://www.radiokrakow.pl/aktualnosci/aktualnosci/kolejne-malopolskie-pysznosci-nowi-kandydaci-na-ministerialna-liste-produktow-tradycyjnych/", "category": "małopolskie", "sub_category": "Inne produkty", "phrase": "Kiszone rydze z gminy Uście Gorlickie"}