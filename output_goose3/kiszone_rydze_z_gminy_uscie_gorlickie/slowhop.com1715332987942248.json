{"meta_description": "", "title": "odkrywaj i rezerwuj na", "content": "Restauracja znana z galicyjskich specjałów i położenia w starym parku zdrojowym. Dzieją się tu cuda, nie tylko słodkie, bo jesienią koniecznie rydzowe, codziennie chlebowe, ale i mączne, mięsiste i soczyste. Mamy rodzinne przepisy z Krakowa, doceniamy kuchnię żydowską i na nieznaną ludzkości skalę eksperymentujemy z rydzami. To wszystko sprawiło, że kuchnia Starego Domu Zdrojowego została doceniona i otrzymała prawo do posługiwania się lokalną marką KARPATING. Kiszone rydze z gminy Uście Gorlickie zostały dzięki staraniom właścicielek wpisane na listę produktów tradycyjnych województwa małopolskiego. Rydze z lasów Beskidu Niskiego mają tu liczne oblicza i to przez cały rok! Mamy rydze kiszone, rydzowe pasty kanapkowe i masła, ale uwaga! Podamy Wam też domowe makarony, pierogi i kreple, czy cepeliny. Wołowinę i baraninę. W sezonie letnim również owcze sery. Pyszne przystawki i zupy. Jest nam po drodze z mięsożercami, ale i wegetarianami. Wpada się do nas na słodkie, więc planując obiad należy wziąć pod uwagę sprawy deserowe, żeby potem nie wracać do domu niespełnionym. Pamiętajcie o zakupach do domu! Zamiast plastikowego suweniru proponujemy słoiki. Zapakujemy Wam na wynos chleby na zakwasie, konfitury, rydze i inne frykasy przyrządzone zgodnie z regionalnymi prawidłami i podpowiemy, żeby nalać do butelki czyniącej zdrowotne cuda wody mineralnej wprost ze źródła. Gdybyście jednak postanowili pozostać na dłużej, zapytajcie o wolny pokój. W Starym Domu Zdrojowym można się zatrzymać w przytulnie urządzonych pokojach.", "url": "https://slowhop.com/pl/wizytowki/restauracje/stary-dom-zdrojowy.html", "category": "małopolskie", "sub_category": "Inne produkty", "phrase": "Kiszone rydze z gminy Uście Gorlickie"}