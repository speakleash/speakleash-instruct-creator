{"meta_description": "Żuławski olej rzepakowy tłoczony na zimno otrzymał znak \"Poznaj Dobrą Żywność\".  Symbol jest przyznawany  przez Ministerstwo Rolnictwa.", "title": "Kowale: Żuławski olej z ministerialnym znakiem Poznaj Dobrą Żywność", "content": "- Starałam się o uzyskanie tego znaku przez trzy lata - tłumaczy Irena Janczukowicz-Kosewska z Kowal, właścicielka olejarni. - Nadanie go sprawi, że klienci zauważą, docenią polskie, dobrej jakości produkty. Niewątpliwie podniesie to także wartość firmy. Podczas procedury nadania znaku PDŻ otrzymałam także wiele cennych uwag od pracowników ministerstwa. Pani Irena w sposób tradycyjny pozyskuje olej z rzepaku. Wyrób jest naturalny, bo tłoczony w tradycyjny sposób, według metody z 1812 r., którą olejarka znalazła poszukując dokumentów, odwiedzając muzea, biblioteki. We Wdzydzach Kiszewskich w Muzeum - Kaszubskim Parku Etnograficznym trafiła na starą drewnianą olejarnię. Spotykała się także ze starszymi mieszkańcami i podpytywała jak kiedyś produkowano olej. Do tej pory olej zdobył kilka certyfikatów i wyróżnień. Przede wszystkim w 2007 r. został wpisany na listę tradycyjnych produktów Pomorza, do sieci Nasze Kulinarne Dziedzictwo - Smaki Regionów, nominację do \"Perły 2011\", Dziedzictwo Kulinarne Pomorskie. Olej ma także szansę na uzyskanie dwóch prestiżowych certyfikatów - \"Jakość Tradycja\", który służy wyróżnianiu produktów żywnościowych wysokiej jakości z uwzględnieniem produktów tradycyjnych oraz Chronione Oznaczenie Geograficzne, który jest systemem ochrony regionalnych produktów rolnych w Unii europejskiej. Olej tłoczony na zimno ma najbardziej proporcjonalny układ składników odżywczych. Zawiera blisko 60 proc. jednonienasyconych kwasów tłuszczowych, które korzystnie wpływają na poziom cholesterolu, zawiera również bardzo cenne kwasy wielonienasycone omega-3 i 6, witaminę E oraz karotenoidy. W przygotowaniu jest zimny sos żuławski. Przepis pochodzi z 1858 r. Żuławski olej rzepakowy oraz inne produkty regionalne np. wiele gatunków miodów, soki naturalne, syropy, nektary, keczup z żurawiny, wyrabiane w sposób tradycyjny dostępnych jest w sklepie Swojska Szafarka w Kowalach. Głównym celem Programu PDŻ - Poznaj Dobrą Żywność jest informowanie o wysokiej jakości produktów żywnościowych. Znak PDŻ jest przyznawany tylko wyrobom, które spełniają kryteria, opracowane przez Kolegium Naukowe ds. jakości produktów żywnościowych. Oznaczenie to ma również na celu podnoszenie zaufania konsumenta do produktu żywnościowego poprzez informację o jego wysokiej i stabilnej jakości.", "url": "https://pruszczgdanski.naszemiasto.pl/kowale-zulawski-olej-z-ministerialnym-znakiem-poznaj-dobra/ar/c8-1174677", "category": "pomorskie", "sub_category": "Gotowe dania i potrawy", "phrase": "Sos zimny żuławski"}