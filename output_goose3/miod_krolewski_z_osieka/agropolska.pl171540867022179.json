{"meta_description": "", "title": "Unijny certyfikat dla kiełbasy białej parzonej z Wielkopolski / Aktualne wiadomości z Polski, informacje rolnicze z kraju, wydarzenia / Agropolska", "content": "Ogłoszenie wyników certyfikacji nastąpić ma 12 marca. Jak zapowiedział Jacek Marcinkowski, tego dnia na Starym Rynku w Poznaniu odbędzie się promocja regionalnych wyrobów wędliniarskich na wielkanocny stół. Jeszcze w tym roku kiełbasa biała parzona wielkopolska ma uzyskać unijny certyfikat, o który starają się wielkopolscy wędliniarze. Stanie się kolejną, obok m.in. rogala świętomarcińskiego czy smażonego sera wielkopolskiego, kulinarną wizytówką regionu w Unii Europejskiej.    Biała kiełbasa tradycyjnie stawiana jest na wielkopolskim, wielkanocnym stole. Wielkanoc w polskiej tradycji uchodzi za najbardziej mięsne święto.   Jak powiedział we wtorek PAP honorowy prezes Stowarzyszenia Rzeźników i Wędliniarzy RP Jacek Marcinkowski, przyszłoroczna Wielkanoc ma być pierwszą, w trakcie której Wielkopolanie będą mogli nabyć kiełbasę białą parzoną wielkopolską z unijnymi oznaczeniami.– Dopełnione zostały już wszystkie procedury konieczne do spełnienia w kraju, spodziewamy się, że do końca roku kiełbasa uzyska unijny certyfikat. Biała kiełbasa jest produkowana w całej Polsce, ale nasza wyróżnia się smakiem i wyglądem: jest szara na przekroju, zawiera czosnek, majeranek, pieprz – naturalne przyprawy, bez żadnych dodatków – powiedział.Jak podkreślił, kiełbasa biała parzona wielkopolska ma szanse zainteresować konsumentów także spoza Wielkopolski i kraju.– Naszą ambicją jest, by Wielkopolska miała w UE swój charakterystyczny, mięsny akcent. Region jest znany z rogali świętomarcińskich, teraz może kojarzyć się także z dobrą kiełbasą – powiedział Marcinkowski.Obecnie producenci tradycyjnych wędlin mogą starać się o lokalny certyfikat jakości, przyznawany rokrocznie w ramach akcji \"Wielkanoc Mięsne Święta – Polska Tradycja\". W tym roku kiełbasę białą parzoną wielkopolską testom poddało 17 producentów.We wtorek w Poznaniu ocenie zostało poddanych w sumie sześć produktów: poza kiełbasą białą parzoną wielkopolską były to też szynka rolka wielkopolska, wędzonka krotoszyńska, kiełbasa polska wędzona, ogonówka wędzona i polędwica wędzona. Certyfikację przeprowadzali członkowie dwóch komisji – konsumentów i ekspertów. Oceniany był wygląd zewnętrzny, kolor, przekrój i smak.    – Smakując to, co do tej pory otrzymaliśmy mogę stwierdzić, że w tym roku znacznie podniosła się jakość kiełbasy polskiej wędzonej, lepsze są też i pozostałe wyroby. Kiełbasy białe są albo dobre, albo poprawne. Tu można naprawdę wybrać wędliny na wielkanocny stół. To my, konsumenci wymuszamy na zakładach mięsnych dbałość o coraz lepszy produkt, z coraz mniejszą ilością chemii. Oczywiście wciąż ważne jest, w jakim sklepie robimy zakupy – powiedział PAP degustujący wędliny ekspert kulinarny Juliusz Podolski.    Ogłoszenie wyników certyfikacji nastąpić ma 12 marca. Jak zapowiedział Jacek Marcinkowski, tego dnia na Starym Rynku w Poznaniu odbędzie się promocja regionalnych wyrobów wędliniarskich na wielkanocny stół.", "url": "https://www.agropolska.pl/aktualnosci/polska/unijny-certyfikat-dla-kielbasy-bialej-parzonej-z-wielkopolski,1885.html", "category": "świętokrzyskie", "sub_category": "Miody", "phrase": "Miód królewski z Osieka"}