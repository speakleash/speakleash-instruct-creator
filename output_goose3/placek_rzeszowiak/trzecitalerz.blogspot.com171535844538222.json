{"meta_description": "", "title": "Placek Rzeszowiak – kuchnia podkarpacka", "content": "Placek Rzeszowiak to najlepiej znane w Polsce ciasto z Podkarpacia. Swoją sławę zawdzięcza wyjątkowemu połączeniu maku, orzechów i sera. Są to najpopularniejsze składniki, którymi nadziewane są tradycyjne wypieki w regionie. W Rzeszowiaku te nasze ulubione składniki możemy mieć w jednym kawałku ciasta. Placek Rzeszowiak został wpisany na ministerialną listę produktów tradycyjnych (swoją drogą Podkarpacie wciąż jest na pierwszym miejscu pod względem liczby zarejestrowanych wyrobów tradycyjnych – mamy ich już 220). Znajdziemy tam wyjaśnienie nazwy tego wyjątkowego wypieku. „Nazwa placka pochodzi od kolorów spódnic w damskim ludowym stroju rzeszowskim. Różnorodne kolory nawiązują do wyglądu ciasta w przekroju, na który składają się pasy ułożone z masy orzechowej, makowej i serowej.” Uściślę jedynie, że na spodzie placka znajduje się ciasto kruche, na nim pasami wyłożone są na przemian masy makowa i orzechowa, a masa serowa przykrywa wierzch ciasta. Przepis który dzisiaj prezentuję pochodzi od osoby równie wyjątkowej, jak sam placek. Pani Eleonora Karaś, gospodyni weselna z Krościenka Wyżnego (okolice Krosna), stała się znana nie tylko w okolicy dzięki publikacjom jej przepisów w serii zatytułowanej „Przepisy pani Luśki”. Stowarzyszenie Kulturalne \"Dębina\", działające w Krościenku Wyżnym, wydało już 10 książek z tej serii i cieszą się one niesłabnącą popularnością. Przepisy pani Luśki są też publikowane w regionalnych gazetach i czasopismach. W mojej ocenia to wystarczająca rekomendacja, choć najlepszą rekomendacją jest oczywiście doskonały smak ciasta. Sceptykom, którzy znają Rzeszowiaka z programów, czy książek kulinarnych, powiem jedynie, że przepis pani Luśki opublikowano już w 2003 roku. Składniki ciasta zagniatamy i przed rozwałkowaniem schładzamy w lodówce.. Mak sparzamy, odsączamy i mielimy. Dodajemy do niego masło, cukier, żółtka, olejek i miód. Wszystko ucieramy, a na koniec dodajemy 2 ubite białka i delikatnie mieszamy. Orzechy zalewamy wrzącym mlekiem, dodajemy cukier, masło i mieszamy. Po przestudzeniu dodajemy ubitą pianę z białek. Mieszamy delikatnie. Miękką margarynę lub masło ucieramy z cukrem pudrem i żółtkami. Dodajemy biały ser, mąkę, cukier waniliowy, budyń , rodzynki i dalej ucieramy. Dodajemy ubitą pianę z 6 białek i delikatnie mieszamy. Kruche ciasto wykładamy na blaszkę wyłożoną papierem do pieczenia. Na ciasto wykładamy pasami na przemian masę makową i orzechową (u mnie wyszło 6 pasów wzdłuż dłuższego boku foremki). Przykrywamy równą warstwą masy serowej. Pieczemy około 70 minut w temperaturze 180 stopni C (grzałka góra-dół). Więcej podkaroackich ciast i innych regionalnych dobroci znajdziecie w zakładce", "url": "https://trzecitalerz.blogspot.com/2017/10/placek-rzeszowiak-kuchnia-podkarpacka.html", "category": "podkarpackie", "sub_category": "Wyroby piekarnicze i cukiernicze", "phrase": "Placek rzeszowiak"}