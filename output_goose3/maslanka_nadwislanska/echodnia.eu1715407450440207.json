{"meta_description": "Zawodnicy z całej Polski rywalizowali w niedzielę na piętnastokilometrowej trasie 41. Biegu Nadwiślańskiego imienia Alfreda Freyera. Wystartowali sprzed zamku w Baranowie Sandomierskim, finiszowali przed zamkiem w Tarnobrzegu.", "title": "41. Bieg Nadwiślański imienia Alfreda Freyera. Od zamku w Baranowie do zamku w Tarnobrzegu [ZDJĘCIA]", "content": "Metę biegu głównego przekroczyło 136 osób. Wygrał Andrzej Starżyński (UMCS Lublin), któremu pokonanie dystansu zajęło 48 minut i 9 sekund. Drugi był Ukrainiec Oleksii Obukhovskiy, a trzeci Michał Wojciechowski z Tarnobrzega (Witar Tarnobrzeg). Najszybszą z dwunastu startujących tarnobrzeżanek była Agata Wieczorek (TeBeG Runners Team) przed Pauliną Markowiak i Edytą Gwoździowską (Witar Tarnobrzeg). Najszybszym z 27 tarnobrzeżan był Michał Wojciechowski przed Marcinem Płanetą i Wiesławem Sądelem. Jesienne tarnobrzeskie święto sportu było bardzo udane. Wymarzona pogoda sprzyjała sportowej aktywności. Współorganizator wydarzenia trener Klubu Biegacza Witar w Tarnobrzegu Adam Maślanka cieszył się z wysokiej frekwencji, zwłaszcza wśród dzieci i młodzieży. Dużym bowiem zainteresowaniem cieszyły się biegi rozegrane przed południem w parku dzikowskim. W konkurencjach wystartowało ponad 250 młodych zawodników.", "url": "https://echodnia.eu/podkarpackie/41-bieg-nadwislanski-imienia-alfreda-freyera-od-zamku-w-baranowie-do-zamku-w-tarnobrzegu-zdjecia/ar/c1-14518253", "category": "lubelskie", "sub_category": "Sery i inne produkty mleczne", "phrase": "Maślanka nadwiślańska"}