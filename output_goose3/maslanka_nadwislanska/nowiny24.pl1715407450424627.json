{"meta_description": "70 zawodników ukończyło rozegrany w niedzielę w Tarnobrzegu 42. Bieg Nadwiślański imienia Alfreda Freyera. Biegacze rywalizowali na piętnastokilometrowej trasie. Wystartowali sprzed zamku w Baranowie Sandomierskim, finiszowali przed zamkiem w Dzikowie.", "title": "42. Bieg Nadwiślański imienia Alfreda Freyera w Tarnobrzegu za nami. Zawodnicy pokonali 15 kilometrów [ZDJĘCIA]", "content": "Pierwszy na mecie był Andrzej Starżyński (UMCS Lublin JMP Flowers), który na tej samej trasie triumfował także przed rokiem. Pokonanie dystansu zajęło zwycięzcy 47 minut i 27 sekund. Drugie miejsce zajął Michał Biały (SKB Kraśnik) z czasem 49:25. Na trzecim stopniu podium stanął tarnobrzeżanin Michał Wojciechowski reprezentujący Witar Tarnobrzeg (49:46). Nagrodzono również najlepszych zawodników z Tarnobrzega. Wśród pań to Agata Wieczorek, Paulina Markowiak i Monika Górecka. Wśród panów - Michał Wójcikowski, Radek Karasiński i Marcin Płaneta. Bieg zorganizował tarnobrzeski klub biegacza WITAR i Miejski Ośrodek Sportu i Rekreacji. Prowadzący imprezę trener Adam Maślanka cieszył się, że doszła ona do skutku mimo pandemii koronawirusa. Odwołano jednak biegi młodzieżowe i bieg rodzinny. Bieg Nadwiślański imienia Alfreda Freyera to jedna z najstarszych i najpopularniejszych imprez w regionie. Upamiętnia postać i sukcesy sportowe pochodzącego z Dzikowa najwybitniejszego lekkoatlety okresu międzywojennego, mistrza i rekordzisty Polski zwanego polskim Nurmim. Kariera Alfreda Freyera została przerwana tragicznie przed jego upragnionym debiutem olimpijskim w Amsterdamie, 21 grudnia 1927 roku. Sportowiec spędzał wtedy czas w rodzinnym Dzikowie. Kiedy w zamku wybuchł pożar ruszył na ratunek, chciał ocalić zbiory biblioteczne. Był jedną z 11 osób, które wówczas zginęły. Miał zaledwie 26 lat. Spoczął na cmentarzu w Miechocinie.", "url": "https://nowiny24.pl/42-bieg-nadwislanski-imienia-alfreda-freyera-w-tarnobrzegu-za-nami-zawodnicy-pokonali-15-kilometrow-zdjecia/ar/c1-15241923", "category": "lubelskie", "sub_category": "Sery i inne produkty mleczne", "phrase": "Maślanka nadwiślańska"}