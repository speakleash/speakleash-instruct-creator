{"meta_description": "W minioną niedzielę po raz kolejny podkarpaccy biegacze uczcili pamięć Alfreda Freyera, jednego z najwybitniejszych przedwojennych lekkoatletów nazywanego polskim Nurmim. 15-kilometrowa trasa biegła wzdłuż Wisły spod zamku w Baranowie Sandomierskim do zamku w Tarnobrzegu-Dzikowie.", "title": "Zginął w pożarze, oddali mu hołd. Za nami 35. Bieg Nadwiślański [ZDJĘCIA]", "content": "W minioną niedzielę po raz kolejny podkarpaccy biegacze uczcili pamięć Alfreda Freyera, jednego z najwybitniejszych przedwojennych lekkoatletów nazywanego polskim Nurmim. 15-kilometrowa trasa biegła wzdłuż Wisły spod zamku w Baranowie Sandomierskim do zamku w Tarnobrzegu-Dzikowie. – Impreza się udała. Dopisała pogoda i frekwencja, co nie było takie oczywiste, biorąc pod uwagę, że w tym samym dniu odbyło się wiele innych biegów. U nas w biegu głównym wystartowało niemal 200 osób, a w biegach młodzieżowych - 300. Znacznie więcej niż w latach poprzednich – cieszył się Adam Maślanka, trener i jeden z organizatorów Biegu Nadwiślańskiego. W biegu głównym niespodzianki nie było. Triumfował Artur Kern z Unii Hrubieszów, drugi był Sylwester Lepiarz z Wronowa, a trzeci Michał Wojciechowski z klubu Witar Tarnobrzeg, wychowanek Adama Maślanki. Michał jest osoba niedosłyszącą. – Pierwszy raz w historii naszego biegu ktoś taki znalazł się na podium. Na co dzień Michał specjalizuje się w biegach średnich. Ma za sobą występy w halowych mistrzostwach świata, w tym roku zajmował czołowe miejsca na olimpiadzie dla głuchoniemych w Rumunii. Teraz przerzucamy się na przełaje, bo wkrótce czekają nas kolejne zawody – informuje trener Maślanka. Prestiż i satysfakcja to jedno, konkretna nagroda za wysiłek, drugie. Zwycięzca biegu głównego otrzymał 700, drugi na mecie 600, a trzeci – 500 zł. Organizatorzy „płacili” do szóstego miejsca włącznie. Urodzony w 1901 roku Alfred Freyer zginął w wieku zaledwie 26 lat, ratując w wielkim pożarze bezcenną bibliotekę hrabiego Zdzisława Tarnowskiego w Dzikowie. Od dawna w organizacji Biegu Nadwiślańskiego pomaga Marek Freyer, spadkobierca rodu. – Co roku po zakończeniu biegu składamy kwiaty pod pomnikiem Alfreda ufundowanym przez Polski Związek Lekkiej Atletyki. W Tarnobrzegu i okolicy wciąż żywa jest pamięć o tym fantastycznym sportowcu i odważnym człowieku. Alfred Freyer jest patronem kilku szkół – przypomina Adam Maślanka.", "url": "https://m.festiwalbiegowy.pl/biegajacy-swiat/zginal-w-pozarze-oddali-mu-hold-za-nami-35-bieg-nadwislanski-zdjecia", "category": "lubelskie", "sub_category": "Sery i inne produkty mleczne", "phrase": "Maślanka nadwiślańska"}