{"meta_description": "", "title": "Rillettes z gęsi", "content": "Rillettes to pyszne smarowidło do chleba – coś pomiędzy pasztet a bogatym smalcem. Mięso – w tym przypadku gęsi, jest przez długi czas w niskiej temperaturze gotowane w tłuszczu, dzięki czemu staje się niezwykle miękkie, rozpływające się wręcz, a przy tym bardzo aromatyczne. Do przygotowania rillettes z gęsi możemy wykorzystać pierś lub udko, będzie nam tez potrzebny gęsi smalec do gotowania, który możemy kupić po prostu w sklepie albo jeśli piekliśmy wcześniej gęś, wytopiony tłuszcz zlać do pojemnika, poczekać aż stężeje i zebrać. Do doprawienia pasty możemy użyć ulubionych ziół i przypraw: rozmarynu, majeranku, owoców jałowca, kolorowego pieprzu – ja podam oryginalny przepis, który otrzymałam na warsztatach gęsiny od prowadzącej Marzeny Hajn, z rozmarynem i czosnkiem – bardzo smaczny. Mięso nacieramy solą, pieprzem, czosnkiem i rozmarynem – zostawiamy do zamarynowania na noc. Po upływie 12 godzin, mięso przekładamy do rondelka, zalewamy tłuszczem i gotujemy powoli przez ok 2 godz. Studzimy. Cebulę siekamy bardzo drobno i szklimy na niewielkiej ilości tłuszczu, dodajemy do mięsa. Rillettes doprawiamy do smaku solą i pieprzem oraz jeśli mamy ochotę ziołami. Pastę przekładamy do słoika uciskając, zakręcamy i tak przechowujemy w lodówce. W eleganckiej wersji na stół możemy ją podać na półmisku formując kulki łyżką do lodów.", "url": "https://www.dorotasmakuje.com/2014/10/rillettes-z-gesi/", "category": "warmińsko-mazurskie", "sub_category": "Gotowe dania i potrawy", "phrase": "Smarowidło z gęsi"}