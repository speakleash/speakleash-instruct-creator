{"meta_description": "", "title": "Miód pitny trójniak cedyński – Wikipedia, wolna encyklopedia", "content": "Miód pitny trójniak Cedyński – regionalny alkoholowy produkt pszczelarski (miód pitny), charakterystyczny dla powiatu gryfińskiego. 27 lutego 2018 wpisany na polską listę produktów tradycyjnych (zgłaszającym był Jan Olszański)[1]. Z okazji tysiącletniej rocznicy bitwy pod Cedynią (1972) nieistniejące obecnie Nadodrzańskie Zakłady Przetwórstwa Owocowo-Warzywnego w Dębnie wprowadziły na rynek nową markę miodu pitnego (trójniaka) pod nazwą \"Cedyński\". Oprócz tego do handlu weszło też kilka innych marek, m.in. trójniak Czcibor. Nastaw przygotowywano z odpowiednim wyprzedzeniem, począwszy od 1970[1][2]. Produkt wytwarzano najczęściej na bazie miodu wielokwiatowego (czasem wrzosowego) i moszczu z czarnej porzeczki własnego wyrobu. Miód pochodził z pobliskich Spółdzielni Ogrodniczo-Pszczelarskich w Myśliborzu i Chojnie. \"Cedyński\", jako miód sycony musiał leżakować przez okres minimum dwóch lat[1]. Jest to napój fermentowany, klarowany, z brzeczki miodowej, konfekcjonowany najczęściej w butelkach o pojemności 0,75, 2,25 lub 3 litrów. Barwa jest przejrzysta i bursztynowa, natomiast konsystencja lekko kleista[2].", "url": "https://pl.wikipedia.org/wiki/Mi%C3%B3d_pitny_tr%C3%B3jniak_cedy%C5%84ski", "category": "zachodniopomorskie", "sub_category": "Miody", "phrase": "Akacjowy miód cedyński"}