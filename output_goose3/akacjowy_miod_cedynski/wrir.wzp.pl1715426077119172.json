{"meta_description": "W dniu 22 lutego 2013 r. kolejne dwa produkty wpisane zostały na Listę Produktów Tradycyjnych. Są to miody wałeckie i akacjowy miód cedyński. Miody wałeckie Produkt wpisany na Listę Produktów Tradycyjnych w dniu 22.02.2013r. Kategoria – miody powiat Wałecki Wniosek złożony do Urzędu Marszałkowskiego Województwa Zachodniopomorskiego przez Walentego Pawłowskiego Rejonowe Koło", "title": "Nowe produkty wpisane na Listę Produktów Tradycyjnych", "content": "W dniu 22 lutego 2013 r. kolejne dwa produkty wpisane zostały na Listę Produktów Tradycyjnych. Są to miody wałeckie i akacjowy miód cedyński. Miody wałeckie  Produkt wpisany na Listę Produktów Tradycyjnych w dniu 22.02.2013r.  Kategoria – miody  powiat Wałecki  Wniosek złożony do Urzędu Marszałkowskiego Województwa Zachodniopomorskiego przez Walentego Pawłowskiego Rejonowe Koło Pszczelarzy w Wałczu.  Początki pszczelarstwa i wytwarzania Miodu wałeckiego na Ziemi Wałeckiej sięgają jeszcze czasów przedwojennych. W wielu miejscowościach stały poniemieckie ule w kształcie bałwanka śniegowego i miniaturowych domków. Po wojnie nowi mieszkańcy tych ziem rozstawiali pasieki po całym terenie w odległości 1,5 km od siebie. Pasieki były różnej wielkości, najczęściej takie po 15 uli. W roku 1946 w Wałczu zorganizowany został Związek Pszczelarzy. W 1950 roku Koło Pszczelarzy w Wałczu przekształciło się w Powiatowy Związek Pszczelarzy, który objął swym zasięgiem teren całego powiatu wałeckiego. Najbardziej korzystny okres dla pszczelarzy i wytwarzania Miodu wałeckiego, tzw. złote lata nastąpił w II poł. lat 60-tych i I poł. lat 70-tych. Potwierdzają to również dokumenty, z których wynika, że niektórzy mieszkańcy Wałcza dostarczyli do Powiatowego Związku Gminnych Spółdzielni „Samopomoc Chłopska” w Wałczu, Zakładu Skupu i Zbytu Produktów Rolnych i Surowców Wtórnych np. 220 kg miodu - w roku 1965, 255 kg - w roku 1968, czy też 180kg - w roku 1971. W 1973 roku na terenie powiatu naliczono 262 pasieki, w których było ok. 4510 pni, do PZP należało 155 pszczelarzy mających 3132 ule.Bardzo dużą wagę koło pszczelarzy przykładało do zdrowotności i higieny pasiek. Nie bez znaczenia był fakt, iż w Powiatowym Związku Gminnych Spółdzielni do każdego kupionego kilograma miodu dopłacano złotówkę na lekarstwa dla pszczół. W celu uzyskania jak największej i najlepszej jakości Miodu wałeckiego pszczelarze zajmowali się również działalnością społeczną, dbając m.in. o pożytki pszczele. Na początku lat 70-tych, w ramach corocznej akcji wysadzania miododajnych roślin posadzono 500 lip, 200 akacji i 4500 krzewów. W ciągu tych prawie 70 lat surowce wykorzystywane do wytwarzania produktu pn. Miody wałeckie, cały czas pochodzą z terenów Powiatu Wałeckiego.Walory smakowe i zdrowotne Miodu wałeckiego doceniło w 2011 roku jury konkursu „Nasze Kulinarne Dziedzictwo. Smaki Regionów”, przyznając wyróżnienie w kategorii Produkty i przetwory pochodzenia zwierzęcego, podkategoria Miody.Jak podkreślają sami wytwórcy : „Wałecki miód – to skarb, który mamy w zasięgu naszej ręki”. Akacjowy miód cedyński  Produkt wpisany na Listę Produktów Tradycyjnych w dniu 22.02.2013r.  Kategoria – Miody  powiat Gryfiński  Wniosek złożony do Urzędu Marszałkowskiego Województwa Zachodniopomorskiego przez Jana Olszańskiego  Pod nazwą „Akacjowy miód cedyński” wytwarzany jest miód charakteryzujący się płynną konsystencją i przezroczystą, jasno-słomkową barwą. Pożytek, jakim jest akacja, wykorzystywany do produkcji tego miodu pochodzi głównie z wolnego od zanieczyszczeń, czystego ekologicznie terenu Cedyńskiego Parku Krajobrazowego i jego otuliny. Początek wytwarzania tego produktu sięga II połowy XX wieku. W roku 1974 jeden z mieszkańców województwa zachodniopomorskiego, zamieszkały we wsi Klępicz otrzymał z Produkcyjnej Spółdzielni Rolniczej w Boleszkowicach pięć rodzin pszczelich, które stały się podstawą jego własnej pasieki. ”W okresie prowadzenia pasieki, tj. od 1974r., wśród miodów zawsze obecny był produkt – miód akacjowy, który inf. JO uzyskiwał z pasieki wędrownej z nadodrzańskich terenów w gminach Moryń i Cedynia”- wywiad etnograficzny. Miód sprzedawany był najczęściej w beczkach 200 i 260 litrowych. Tak jak przed laty w pasiece stosuje się ule wielkopolskie, dwunastoramkowe, tzw. stojaki. „Miód akacjowy pozyskiwany jest z pasieki wędrownej, w której mieszczą się 52 rodziny pszczele (jest nią przystosowany do tego celu barakowóz). Pasieka ustawiana jest najczęściej w okolicy wsi Stara Rudnica leżącej nad samym brzegiem Odry w obrębie Cedyńskiego Parku Krajobrazowego, …, oraz na terenach wokół Góry Czcibora, także z lasami z dużym procentem drzew akacjowych” – wywiad etnograficzny.Długoletnia tradycja wytwarzania „Akacjowego miodu cedyńskiego – prawie 40- letnia, pozwoliła jego wytwórcom poznać wszystkie tajniki, przyczyniające się do uzyskania jak najlepszego gatunkowo produktu. Od kilku lat „Akacjowy miód cedyński” pojawia się na różnego rodzaju krajowych i zagranicznych festynach, jarmarkach, czy też dożynkach potwierdzając swoją markę.   Wieloletnią tradycję wytwarzania i niezmienną dobrą jakość tego produktu doceniło w roku 2012 jury konkursu „Nasze Kulinarne Dziedzictwo. Smaki Regionów” przyznając „Akacjowemu miodowi cedyńskiemu” I nagrodę w kategorii „Produkty regionalne pochodzenia zwierzęcego”, podkategoria „Miody”.", "url": "https://wrir.wzp.pl/aktualnosci/nowe-produkty-wpisane-na-liste-produktow-tradycyjnych", "category": "zachodniopomorskie", "sub_category": "Miody", "phrase": "Akacjowy miód cedyński"}