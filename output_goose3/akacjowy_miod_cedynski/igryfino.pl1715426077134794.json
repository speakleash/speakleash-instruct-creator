{"meta_description": "Aż cztery medale, w tym dwa złote, zdobyła rodzinna Pasieka Dziki Miód z Dargomyśla na The Mazer Cup International - największym i najbardziej prestiż...", "title": "Nasz powiat na stoły serwuje miody akacjowe", "content": "Z dala od przemysłu, w zgodzie z naturą, na łąkach oraz w lasach w pobliżu Dargomyśla czy Chwarszczan pracują pszczoły rodzinnej Pasieki Dziki Miód. Pracują tak dobrze, że powstające dzięki nim miody pitne są doceniane, aż za oceanem na The Mazer Cup w Denver. Złote medale zdobyły tam „Flight of the Bumblebee” - „Lot Trzmiela” (kategoria miodów pitnych tradycyjnych) i „Jabczak” (kategoria Cyser - miody z dodatkiem jabłek). Brązowym medalem nagrodzono „Zwiegeld” (kategoria Pyment - miody z dodatkiem winogron) oraz „Barrel C Acacia” (kategoria Varietal – miody pitne z jednego gatunku miodu). Podczas konkursu oceniane są m.in. smak i bukiet, aromat, konsystencja czy barwa miodów pitnych. O wyróżnienia rywalizują setki produktów z całego świata. Pasieka „Dziki Miód” z Pomorza Zachodniego już w zeszłym roku była nagrodzona za trójniaka „Słodycz Łąki”. - Wielkie gratulacje dla Anny i Krzysztofa Piwowarów, którzy tworzą wspaniałe miody pitne i rozsławiają nasz region. Nie pierwszy i nie ostatni raz należy powiedzieć, że Pomorze Zachodnie to kraina miodem płynąca. Nasi producenci miodów to absolutna światowa czołówka. – powiedział wicemarszałek województwa zachodniopomorskiego Jarosław Rzepa. Warto przypomnieć, że na ministerialną listę produktów tradycyjnych zostało wpisanych aż 11 miodów z Pomorza Zachodniego: Miody Pojezierza Drawskiego, Miody ze Wzgórz Świeszewskich, Drahimski, Miody przelewickie, Miody wałeckie, Akacjowy miód cedyński, Miody z Lasu Świętej Marii, Miody Puszczy Barlineckiej, Miody Pojezierza Choszczeńskiego, Miody dębickie i miody rusinowskie. Czy będą kolejne? Jak na razie to słodka tajemnica i zapewne kwestia czasu, który trzeba dać zachodniopomorskim pszczołom.", "url": "https://www.igryfino.pl/artykul/24359,nasz-powiat-na-stoly-serwuje-miody-akacjowe", "category": "zachodniopomorskie", "sub_category": "Miody", "phrase": "Akacjowy miód cedyński"}