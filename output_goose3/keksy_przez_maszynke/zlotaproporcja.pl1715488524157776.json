{"meta_description": "Dziś na blogu smaki z dzieciństwa i przepis na kruche ciasteczka na smalcu wyciskane z maszynki według przepisu prababci.", "title": "Kruche ciasteczka na smalcu wyciskane z maszynki | Przepisy", "content": "Dziś na blogu mała podróż sentymentalna w poszukiwaniu smaków z dzieciństwa i przepis na kruche ciasteczka z tradycjami według przepisu babci, która dostała go od swojej mamy. Zawsze pojawiają się na stole podczas świąt, w tym roku nie mogło być inaczej. Zrobienie ich nie jest trudne, ale dosyć czasochłonne. Do przygotowania ciasteczek potrzebna jest maszynka do mielenia mięsa ze specjalną nakładką do wyciskania ciastek. Jeżeli nie macie takiej maszynki (my pożyczamy od babci), możecie rozwałkować ciasto i użyć zwykłych foremek do ciasteczek. Przed rozpoczęciem ugniatania ciasta trzeba wyjąć masło i smalec z lodówki. Nie, nie pomyliliśmy się. Smalec jest jednym z podstawowych składników ciasteczek, dzięki niemu będą miały idealną twardość i konsystencję. Kiedy masło i smalec zrobią się miękkie, kroimy je w kostkę i dodajemy do jednego kilograma mąki. Następnie dodajemy dwie łyżki gęstej śmietany, dwie szklanki cukru, jedno całe jajko oraz cztery żółtka i zaczynamy ugniatać ciasto. Ugniatamy dopóki wszystkie składniki nie połączą się i nie otrzymamy gładkiej, jednolitej masy. Kiedy ciasto jest gotowe zawijamy je w folię lub w przykrytej misce wkładamy je do lodówki na co najmniej trzy godziny. Spokojnie możemy je zostawić w lodówce na całą noc, na pewno im to nie zaszkodzi.          Po wyjęciu ciasta z lodówki przeciskamy je przez maszynkę z założoną nakładką do ciastek. Ma ona kilka różnych kształtów, nam najbardziej pasuje kształt klasyczny, ale co kto lubi. Po przeciśnięciu przez maszynkę układamy ciastka na blasze wyłożonej papierem do pieczenia i wkładamy do piekarnika. Pieczemy około 15 minut w 200 stopniach, ale długość pieczenia jak zawsze zależy od piekarnika. Jak ciastka zaczną się rumienić, wyciągamy je z piekarnika. Wszystkie przepisy i potrawy z Polski:  Kuchnia polska Lubisz nasze przepisy? Będzie nam bardzo miło, jeżeli podzielisz się nimi ze znajomymi i zostaniesz naszym stałym czytelnikiem na blogu, Facebooku i Instagramie!", "url": "https://www.zlotaproporcja.pl/2014/01/02/kruche-ciasteczka-na-smalcu-wyciskane-z-maszynki/", "category": "opolskie", "sub_category": "Wyroby piekarnicze i cukiernicze", "phrase": "Keksy przez maszynkę/kruche ciastka kręcone przez maszynkę"}