{"meta_description": "", "title": "VII Dzień Miodu w Pszczynie - relacja z wydarzenia", "content": "Przy pięknej pogodzie odbył się na pszczyńskim rynku VII Śląski Dzień Miodu - wydarzenie zorganizowane przez Śląski Związek Pszczelarzy w Katowicach, Stowarzyszenie Pszczelarzy Ziemi Pszczyńskiej, Urząd Miejski w Pszczynie i Pszczyńskie Centrum Kultury. Na swoich stoiskach produkty pszczele, w tym przede wszystkim miody, wystawiło dwudziestu pięciu wystawców, nie tylko ze śląska, ale również z Ziemi Żywieckiej, okolic Częstochowy, a także ze Zlina w Republice Czeskiej. Największym zainteresowaniem cieszyły się miody: lipowy, wielokwiatowy, borówkowy, malinowy, wrzosowy, leśny i ze spadzi iglastej. Najważniejszym punktem programu był \"Konkurs na najsmaczniejszy miód\", który w tym roku miał inną oprawę. Do konkursu wystawiono siedemnaście miodów. W głosowaniu pierwsze miejsce zajął miód lipowy z pasieki Brunona Furczyka z Goczałkowic, drugie miejsce miód nektarowo-spadziowy z pasieki Zygmunta Noconia z Wielowsi, a trzecie miejsce miód leśny z pasieki Antonina Ševců ze Zlina w Republice Czeskiej. Wszyscy wystawcy ofiarowali miód na rzecz \"Domu Kulejących Aniołów\". Licznie zgromadzeni uczestnicy doskonale bawili się przy muzycznych występach Zespołu Regionalnego \"Ćwiklice\" i greckiego zespołu ludowego M.E.S.K. Gwoździem programu były występy wokalne księdza Bogdana Skowrońskiego. Najbardziej wzruszyło słuchaczy jego wykonanie utworu \"Alleluja\". Wykład \"Jak zmieniają się wartości organoleptyczne miodu po dodaniu pierzgi, pyłku, mleczka pszczelego i propolisu\" wygłosiła mgr inż. Celina Habryka. Całość imprezy prowadziła pani Stefania Dyduch, która opowiadała nie tylko o miodzie, pszczołach i produktach pszczelich, ale przekazała także publiczności wiele informacji z historii Pszczyny.", "url": "https://www.portalpszczelarski.pl/artykul/1145-vii-dzien-miodu-w-pszczynie-relacja-z-wydarzenia", "category": "śląskie", "sub_category": "Miody", "phrase": "Miody z Ziemi Żywieckiej"}