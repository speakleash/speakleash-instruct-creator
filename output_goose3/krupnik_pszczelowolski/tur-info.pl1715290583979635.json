{"meta_description": "Zakończyły się XIX Targi Turystyki i Wypoczynku Lato 2014, a także odbywające się w tym samym...", "title": "Sezon turystyczny na Mazowszu rozpoczęty", "content": "Zakończyły się XIX Targi Turystyki i Wypoczynku Lato 2014, a także odbywające się w tym samym terminie III Targi Produktów Tradycyjnych i Ekologicznych \"Regionalia\" oraz II Targi Agroturystyka. Tym samym oficjalnie zainaugurowano sezon turystyczny na Mazowszu. W dniach 4-6 kwietnia br. w Centrum Targowo-Kongresowym MT Polska w Warszawie gościło 400 wystawców: polskich i zagranicznych przedstawicieli miast, regionów i organizacji, którzy stworzyli ten wielki turystyczny kiermasz.    Andrzej Kozłowski, Wiceprezes MT Targi Polska, zaznaczył, że kiermaszowy charakter imprezy wynika z tego, iż jest ona kierowana do indywidualnych klientów. \"Na Targi Lato zapraszamy mieszkańców Warszawy, Mazowsza i innych regionów. Turystyka krajowa ma się coraz lepiej dlatego zależy nam, aby stworzyć wydarzenie, które pozwoli odkryć piękne zakątki. Targom Lato towarzyszą również Targi Regionalia oraz Agroturystyka, które dopełniają ofertę letniego wypoczynku\" - powiedział.    Podczas oficjalnego otwarcia targów, Katarzyna Sobierajska, Podsekretarz Stanu w Ministerstwie Sportu i Turystyki, powiedziała, że jest to największe święto turystyczne przed sezonem urlopowym. Gromadzi tych, którzy chcą zaprezentować to, co przygotowali na nadchodzący sezon. \"Możemy powiedzieć, że rok 2013 był rokiem dobrym dla turystyki krajowej, odnotowano 9% wzrost podróży krajowych. Mam nadzieję, że obecny rok będzie kolejnym, w którym Polacy zdecydują się na wycieczki po Polsce. Poszerzenie oferty Targów Lato o turystykę aktywną, m.in. rowerową, jeszcze bardziej uatrakcyjni tę imprezę\" - podkreśliła.    Wśród wystawców Targów Lato znalazły się regiony, miasta, powiaty, gminy, atrakcje turystyczne, centra promocji, hotele, ośrodki, uzdrowiska, organizatorzy turystyki i lokalne grupy działania. Poza polskimi regionami obecni byli również zagraniczni wystawcy, a wśród nich przedstawiciele: Bośni i Hercegowiny, Egiptu, Gruzji, Kuby, Litwy, Szwecji, Węgier, Włoch oraz Nowej Zelandii.    \"Targi były doskonałą okazją do zaprezentowania szerokiemu gronu odbiorców bogatej oferty wyjazdowej Egiptu, jeszcze przed początkiem letniego sezonu turystycznego. Nasze stoisko przyciągnęło wielu odwiedzających, którzy poszukiwali zarówno ogólnych informacji o najciekawszych regionach Kraju Faraonów, jak i konkretnych ofert na wakacje. W czasie targów odbyliśmy również wiele interesujących spotkań. Mamy nadzieję, że przyczynią się one do jeszcze większego zainteresowania Egiptem w Polsce - podsumował Ahmed Sobhi, Dyrektor Biura ds. Turystyki Ambasady Egiptu.    Szeroko promowaną aktywnością była turystyka rowerowa. Dyscyplina ta zdobywa coraz więcej zwolenników, którzy chętnie wsiadają na dwa kółka. Przy okazji Targów Lato odbyła się coroczna konferencja prasowa Skandia Maraton Lang Team. Przywitano na niej miasta partnerskie, które będą gościły tegoroczne etapy maratonu. Czesław Lang wyraził radość, że ta rowerowa impreza rozwija się i uczestniczy w niej tylu miłośników rowerów, niezależnie od wieku i umiejętności. \"Osiem lat temu zastanawialiśmy się, co dodatkowego możemy zrobić dla promocji kolarstwa, zdrowego trybu życia, szczególnie w tych miastach gdzie odbywał się Tour de Pologne. Wyszliśmy z założenia, że zachęcimy tych, którzy widzieli kolarzy zawodowych, aby sami wsiedli na rower. Skandia Maraton Lang Team dołożył kropelkę do tego, że teraz 67% Polaków, którzy uprawiają sport, wybierają właśnie rower\" - powiedział.    Po raz pierwszy na targach znalazła się także ekspozycja dla wędkarzy. Ofertę prezentowało kilku wystawców, którzy proponowali sprzęt wędkarski, odzież, obuwie, wszelkie akcesoria niezbędne do wędkowania, a także woblery i zanęty. Dostępna była oferta wypraw wędkarskich oraz miejsc, do których warto przyjechać, aby powędkować.    Miejscem, które tętniło życiem, była targowa scena. W ciągu całego weekendu obywały się na niej pokazy tańca, występy zespołów wokalnych i teatralnych, jak i liczne quizy, w których odwiedzający mogli wygrać ciekawe nagrody.    Rozstrzygnięty został konkurs na najlepszą ofertę ekspozycyjną polskiego regionu, organizowany przez Polską Organizację Turystyczną wraz z firmą MT Targi Polska, organizatorem Targów Lato. Kryształowe Słońca powędrowały do Wielkopolskiej Organizacji Turystycznej oraz do Biura ds. Turystyki Ambasady Egiptu. Dodatkowo wyróżnione zostały: Małopolska Organizacja Turystyczna, Pomorska Regionalna Organizacja Turystyczna, a także Sudecka Organizacja Turystyczna.    Odwiedzający wybrali także Hit Lata, czyli ofertę, która spośród wszystkich spodobała się najbardziej. Zwycięska propozycja to Skandia Maraton Lang Team.    Równolegle odbywały się III Targi Produktów Tradycyjnych i Ekologicznych \"Regionalia\" oraz II Targi Agroturystyka, w trakcie których wystawcy prezentowali lokalne i naturalne wyroby z Polski i ze świata, oferty turystyczne w otoczeniu pięknych krajobrazów z dala od wielkomiejskiego zgiełku, a także wiele podróżniczych inspiracji na sezon wiosenno-letni.    Z myślą o wielkanocnym stole zwiedzający próbowali mięs i wędlin, wypieków, serów, słodkości i innych regionalnych przetworów i trunków. Zainteresowanie wzbudzały wyroby rzemieślnicze, ręcznie robiona biżuteria, a także kosmetyki przygotowane na bazie naturalnych składników. Na uczestników czekały atrakcje w tym pokazy kulinarne, występy zespołów ludowych, warsztaty i konkursy związane z ekologią. Podczas targów w specjalnym konkursie dla wystawców spośród ponad 70 zgłoszonych propozycji wyłoniono również najlepsze produkty regionalne.    \"To były znakomite trzy dni pełne kulinarnych i turystycznych atrakcji dla dorosłych i dzieci. Tysiące mieszkańców Warszawy i okolic z chęcią przyjechało do Centrum MT Polska, by spędzić tu miło czas na odkrywaniu bogactwa smaków polskich regionów, poszukiwaniu pomysłów na odpoczynek blisko natury i nie tylko, a także dobrej zabawie z ekologią w tle. Frekwencja zwiedzających dopisała, co wzbudzało zadowolenie wystawców, którzy mieli okazję promować swoje produkty w szerokim gronie potencjalnych klientów\" - mówi Bartosz Sosnowski, prezes MT Polska.    Wystawcy Targów Regionalia zaprezentowali wybór produktów tradycyjnych opartych na recepturach przekazywanych z pokolenia na pokolenie i przygotowanych na bazie naturalnych składników. Obok licznych polskich ofert można było również znaleźć smaczne zagraniczne przysmaki m.in. z Włoch czy Bułgarii. Na stoiskach nie zabrakło mięs i wędlin, pieczywa, ryb, miodów i wyrobów mleczarskich, domowych przetworów, słodyczy, regionalnych piw, likierów i wielu innych artykułów.    \"To bardzo udana impreza. Jest dużo ludzi, pojawili się handlowcy, przedstawiciele restauracji, z którymi prowadziliśmy biznesowe rozmowy. Przybyło również wielu odbiorców indywidualnych, co dla nas jest ważne, bowiem wystawiamy się w dużej mierze po to, żeby ostateczni konsumenci mogli też kupić i spróbować nasz produkt, by wrócili po niego do sklepu\" - powiedziała Małgorzata Pucer z Pasieki Pucer, która podczas targów oferowała miody tradycyjne pozyskiwane z czystego rejonu Mazur.    Na targach zwiedzający mogli podziwiać wyroby inspirowane sztuką i tradycją regionów m.in. biżuterię, świece z wosku pszczelego, delikatną koronkę.    Wystawcy prezentowali także różnorodne kosmetyki opracowywane na bazie naturalnych składników, które wzbudzały zainteresowanie nie tylko kobiet.    Z kolei na Targach Agroturystyka swoje oferty zachwalały gospodarstwa agroturystyczne, pokoje gościnne oraz lokalne grupy działania. Zwiedzający mogli odkryć atrakcje polskich regionów i zaplanować odpoczynek blisko natury. Mieli również możliwość skorzystania z wielu atrakcji towarzyszących trzem dniom targów. Wiele osób z zainteresowaniem przyglądało się kulinarnym pokazom, korzystało z degustacji i uczestniczyło w konkursach. W jednym z nich można było wygrać książki Magdy Gessler z autografem znanej restauratorki.    Z kolei podczas spotkań merytorycznych z cyklu \"Akademia Biokuriera\" można było dowiedzieć się więcej o budowaniu własnej eko-marki czy podobieństw, różnic oraz oznakowań żywności lokalnej, tradycyjnej i ekologicznej. Wiele propozycji edukacyjnych zabaw miały również dzieci. Prowadzono warsztaty recyklingowe, które uczyły najmłodszych, jak na co dzień dbać o środowisko, tworzyć ekologiczną biżuterię, udekorować eko ciasteczka czy wykonać zabawki lub instrumenty muzyczne z odpadów. Dla najmłodszych zorganizowano także konkursy m.in. na najładniejszą pracę z materiału organicznego, zbudowanie najwyższej wieży z odpadów czy segregację śmieci na czas.    W konkursie na najlepszy produkt Targów Regionalia nagrodzono wiele wspaniałych wyrobów. Nagroda Ministra Rolnictwa i Rozwoju Wsi trafiła do Spółdzielni Mleczarskiej w Skarszewach za ser Stary Szeneker. Poza tym jury składające się z przedstawicieli Ministerstwa Rolnictwa i Rozwoju Wsi, Polskiej Izby Produktu Regionalnego i Lokalnego, Urzędu Marszałkowskiego Województwa Mazowieckiego oraz Międzynarodowych Targów Polska przyznało Złote Medale.    W kategorii Skarby Natury nagrodzeni zostali: tłocznia Soków Wiatrowy Sad Grażyna Wiatr za tradycyjny sok jabłkowy z Kałęczewa z kwiatem czarnego bzu, Stowarzyszenia Dolina Karpia za wędzonego karpia zatorskiego, Okręgowa Spółdzielnia Mleczarska w Głuchowie za masło ekstra, Gospodarstwo produkcyjno-handlowo-usługowego Kowalski - Krzysztof Kowalski za olej lniany z ziołami, Consonni Bartelak s.c. za ciasto drożdżowe maślane oraz Piekarnia Ratuszowa Radzikowscy s.c. za chleb razowiec marszałkowski z Siedlec. Z kolei Złote Medale w kategorii Promile i Procenty wręczono Tłoczni Maurer za śliwowicę z Łącka oraz Pasiece Hodowlanej Z.M. Janikowie za krupnik pszczelowolski.    W kategorii Natura i Uroda Złoty Medal trafił do firmy Sylveco za tymiankowy żel do mycia twarzy. Natomiast w kategorii Rękodzieło Złoty Medal otrzymała Pracownia Haftów Artystycznych Małgorzata Grzelak za sztandar ręcznie haftowany różnymi technikami. Ponadto jury konkursowe przyznało 16 wyróżnień.", "url": "http://www.tur-info.pl/p/ak_id,31708,,mazowsze,sezon_turystyczny,targi_lato,targi_regionalia,targi_agroturystyka.html", "category": "lubelskie", "sub_category": "Napoje (alkoholowe i bezalkoholowe)", "phrase": "Krupnik pszczelowolski"}