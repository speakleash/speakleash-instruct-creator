{"meta_description": "Wystawcy Targów Regionalia zaprezentowali duży wybór produktów tradycyjnych opartych na recepturach przekazywanych z pokolenia na pokolenie.", "title": "Regionalia przyciągnęły tysiące zwiedzających", "content": "Kilkanaście tysięcy osób przybyło w dniach 4-6 kwietnia do Centrum MT Polska w Warszawie na III Targi Produktów Tradycyjnych i Ekologicznych Regionalia, II Targi Agroturystyka oraz XIX Targi Turystyki i Wypoczynku LATO. Na stoiskach 400 wystawców prezentowało lokalne i naturalne wyroby z Polski i ze świata, oferty turystyczne w otoczeniu pięknych krajobrazów z dala od wielkomiejskiego zgiełku, a także wiele podróżniczych inspiracji na sezon wiosenno-letni. Z myślą o wielkanocnym stole zwiedzający z zainteresowaniem próbowali apetycznych mięs i wędlin, chrupiących wypieków, smacznych serów, kuszących słodkości i innych znakomitych regionalnych przetworów i trunków. Podziw wzbudzały wyroby rzemieślnicze, ręcznie robiona biżuteria, a także kosmetyki przygotowane na bazie naturalnych składników. Na uczestników czekały liczne atrakcje w tym pokazy kulinarne, występy zespołów ludowych, warsztaty i konkursy związane z ekologią. Podczas targów w specjalnym konkursie dla wystawców spośród ponad 70 zgłoszonych propozycji wyłoniono również najlepsze produkty regionalne. – To były znakomite trzy dni pełne kulinarnych i turystycznych atrakcji dla dorosłych i dzieci. Tysiące mieszkańców Warszawy i okolic z chęcią przyjechało do Centrum MT Polska, by spędzić tu miło czas na odkrywaniu bogactwa smaków polskich regionów, poszukiwaniu pomysłów na odpoczynek blisko natury i nie tylko, a także dobrej zabawie z ekologią w tle. Frekwencja zwiedzających dopisała, co wzbudzało zadowolenie wystawców, którzy mieli okazję promować swoje produkty w szerokim gronie potencjalnych klientów – mówi Bartosz Sosnowski, prezes MT Polska, organizatora Targów Regionalia i Agroturystyka. Bogactwo regionów  Wystawcy Targów Regionalia zaprezentowali duży wybór produktów tradycyjnych opartych na recepturach przekazywanych z pokolenia na pokolenie i przygotowanych na bazie naturalnych składników. Obok licznych polskich ofert można było również znaleźć smaczne zagraniczne przysmaki m.in. z Włoch czy Bułgarii. Na stoiskach nie zabrakło mięs i wędlin, pieczywa, ryb, miodów i wyrobów mleczarskich, domowych przetworów, słodkości, regionalnych piw, likierów i wielu innych artykułów. – To bardzo udana impreza. Jest dużo ludzi, pojawili się handlowcy, przedstawiciele restauracji, z którymi prowadziliśmy biznesowe rozmowy. Przybyło również wielu odbiorców indywidualnych, co dla nas jest ważne, bowiem wystawiamy się w dużej mierze po to, żeby ostateczni konsumenci mogli też kupić i spróbować nasz produkt, by wrócili po niego do sklepu – powiedziała Małgorzata Pucer z Pasieki Pucer, która podczas targów oferowała miody tradycyjne pozyskiwane z czystego rejonu Mazur. Na targach zwiedzający mogli podziwiać wyroby inspirowane sztuką i tradycją regionów m.in. piękną biżuterię, świece z wosku pszczelego, delikatną koronkę. – Jestem bardzo zadowolona szczególnie za reklamę, którą zrobiliśmy na targach – powiedziała Katarzyna Dziasek z firmy Decor’s, prezentująca koronki koniakowskie – Nasze koronki są bardzo znane w Polsce i chcemy, żeby też tak było za granicą. Na targach są obecni zagraniczni klienci, co nas cieszy. W tym roku proponujemy ręcznie robione obrusy, serwetki, ale największą uwagę klienci zwracają na ręcznie robione suknie koronkowe – dodała Katarzyna Dziasek. Wystawcy prezentowali także różnorodne kosmetyki opracowywane na bazie naturalnych składników, które wzbudzały zainteresowanie nie tylko Pań. – Na targach wystawiamy się po raz pierwszy i jesteśmy mile zaskoczeni zarówno organizacją, bardzo fajną atmosferą, jak i dużą liczbą odwiedzających. Oferujemy kosmetyki z wyciągiem z kory brzozy, z ekstraktami roślin leczniczych. Jesteśmy polskim producentem, wschodzącą marką na krajowym rynku, ale coraz bardziej rozpoznawalną. Cieszymy się, że na targach możemy się zaprezentować szerszej publiczności. Mamy zapytania od osób prowadzących sklepy ze zdrową żywnością, z kosmetykami naturalnymi, SPA, ośrodki odnowy biologicznej, co na pewno później wpłynie na relacje z kontrahentami – powiedziała Joanna Darwińska z firmy Sylveco, która za tymiankowy żel do twarzy otrzymała Złoty Medal w konkursie na najlepszy produkt Targów Regionalia. Z kolei na Targach Agroturystyka swoje oferty zachwalały gospodarstwa agroturystyczne, pokoje gościnne oraz lokalne grupy działania. Zwiedzający mogli odkryć atrakcje polskich regionów i zaplanować odpoczynek blisko natury. – Nasze stoisko cieszy się dużą popularnością. Mamy bardzo szeroką ofertę wyjazdową począwszy od gospodarstw agroturystycznych przez turystykę pałacową. Są to miejsca przystosowane dla rodzin z dziećmi, dla osób, które potrzebują trochę więcej spokoju, lubią wypoczywać na łonie natury. Mamy 500 km szlaków rowerowych, które wzbudzają duże zainteresowanie ludzi. Każdy znajdzie coś dla siebie – podkreśliła Alicja Połusewicz z Lokalnej Grupy Działania „Warmiński zakątek”. Równolegle odbywały się Targi LATO, które dostarczały inspiracji do zaplanowania podróży w kraju i do odległych zakątków świata w okresie wiosenno-letnim. Zabawa dla małych i dużych  Zwiedzający mogli również skorzystać z wielu ciekawych atrakcji towarzyszących trzem dniom targów. Wiele osób z zainteresowaniem przyglądało się kulinarnym pokazom, korzystało z degustacji i uczestniczyło w konkursach. W jednym z nich można było wygrać książki Magdy Gessler z autografem znanej restauratorki. Z kolei podczas spotkań merytorycznych z cyklu „Akademia Biokuriera” można było dowiedzieć się więcej o budowaniu własnej eko-marki czy podobieństw, różnic oraz oznakowań żywności lokalnej, tradycyjnej i ekologicznej. Wiele propozycji edukacyjnych zabaw miały również dzieci. Prowadzono warsztaty recyklingowe, które w ciekawy sposób uczyły najmłodszych, jak na co dzień dbać o środowisko, tworzyć ekologiczną biżuterię, udekorować eko ciasteczka czy wykonać zabawki lub instrumenty muzyczne z odpadów. Dla najmłodszych zorganizowano także konkursy m.in. na najładniejszą pracę z materiału organicznego, zbudowanie najwyższej wieży z odpadów czy segregację śmieci na czas. Najlepsze produkty regionalne  W konkursie na najlepszy produkt Targów Regionalia nagrodzono wiele wspaniałych wyrobów. Nagroda Ministra Rolnictwa i Rozwoju Wsi trafiła do Spółdzielni Mleczarskiej w Skarszewach za ser Stary Szeneker. Poza tym jury składające się z przedstawicieli Ministerstwa Rolnictwa i Rozwoju Wsi, Polskiej Izby Produktu Regionalnego i Lokalnego, Urzędu Marszałkowskiego Województwa Mazowieckiego oraz Międzynarodowych Targów Polska przyznało Złote Medale. W kategorii Skarby Natury otrzymali je: tłocznia Soków Wiatrowy Sad Grażyna Wiatr za tradycyjny sok jabłkowy z Kałęczewa z kwiatem czarnego bzu, Stowarzyszenia Dolina Karpia za wędzonego karpia zatorskiego, Okręgowa Spółdzielnia Mleczarska w Głuchowie za masło ekstra, Gospodarstwo produkcyjno-handlowo-usługowego Kowalski – Krzysztof Kowalski za olej lniany z ziołami, Consonni Bartelak s.c. za ciasto drożdżowe maślane oraz Piekarnia Ratuszowa Radzikowscy s.c. za chleb razowiec marszałkowski z Siedlec. Z kolei Złote Medale w kategorii Promile i Procenty wręczono Tłoczni Maurer za śliwowicę z Łącka oraz Pasiece Hodowlanej Z.M. Janikowie za krupnik pszczelowolski. W kategorii Natura i Uroda Złoty Medal trafił do firmy Sylveco za tymiankowy żel do mycia twarzy. Natomiast w kategorii Rękodzieło Złoty Medal otrzymała Pracownia Haftów Artystycznych Małgorzata Grzelak za sztandar ręcznie haftowany różnymi technikami. Ponadto jury konkursowe przyznało 16 wyróżnień. Honorowymi patronami III edycji Targów Regionalia byli: Marek Sawicki, Minister Rolnictwa i Rozwoju Wsi; Adam Struzik, Marszałek Województwa Mazowieckiego oraz Polska Izba Produktu Regionalnego i Lokalnego.", "url": "https://ttg.news/regionalia-przyciagnely-tysiace-zwiedzajacych/", "category": "lubelskie", "sub_category": "Napoje (alkoholowe i bezalkoholowe)", "phrase": "Krupnik pszczelowolski"}