{"meta_description": "Zasmakuj w tradycji", "title": "Pasieka Hodowlana Z.M. Janikowie - Zasmakuj w tradycji", "content": "Pasieka ta znajduje się w Pszczelej Woli, która ma wieloletnie tradycje pszczelarskie. Od lat 40. ubiegłego wielu funkcjonuje tu szkoła rolnicza przekształcona później w jedyne w Polsce Technikum Pszczelarskie. Jest to rodzinna pasieka państwa Janików, gdzie pszczoły wytwarzają miód już od kilkudziesięciu lat. Gospodarstwo pszczelarskie nastawione jest na intensywną gospodarkę pasieczną, w której oprócz miodu pozyskuje się inne produkty oraz hoduje się matki i młode rodziny pszczele. W pasiece prowadzona jest selekcja i hodowla własnej linii pszczół o nazwie Maja. Rejonem rozmieszczenia pasieki i pozyskiwania miodu jest centralna część Lubelszczyzny. W pasiece prowadzona jest gospodarka wędrowna, co umożliwia pozyskiwanie wielu gatunków miodu, takich jak: rzepakowy, malinowy, gryczany, lipowy, spadziowy, wrzosowy i inne w zależności od warunków pożytkowych. Wśród rozmaitych produktów pozyskiwanych w pasiece wymienić można pyłek kwiatowy, propolis i wosk. Pasieka otrzymała wiele wyróżnień, m.in.: Wojewódzkiego Lidera Smaku 2009 za miody odmianowe lubelskie, statuetkę ogólnopolskiego konkursu promocyjnego Agro Polska 2012, wyróżnienie w wojewódzkim konkursie Lubelskie ze Smakiem 2015. Pasieka wielokrotnie uczestniczyła i zdobywała laury w wojewódzkim finale konkursu „Nasze Kulinarne Dziedzictwo”. Prym wśród pozyskiwanych miodów wiedzie miód malinowy, jako specyficzny i charakterystyczny, wielokrotnie wyróżniany i nagradzany. W roku 2010 otrzymał nagrodę Perły za najlepszy produkt regionalny z województwa lubelskiego. Miody malinowy, gryczany z Lubelszczyzny oraz krupnik pszczelowolski pochodzące z pasieki są wpisane na Listę Produktów Tradycyjnych. Ponieważ gryka jest jedną z najlepszych roślin miododajnych, a Lubelszczyzna należy do tradycyjnych rejonów jej upraw, to na szczególną uwagę zasługuje właśnie miód gryczany z tej pasieki. Na jego wyjątkowość składa się silny aromat pochodzący z kwiatów gryki oraz charakterystyczny słodki, lekko piekący smak. Ma wspomagające działanie w leczeniu i profilaktyce chorób serca oraz układu krążenia. Wymienione produkty oraz wiele innych smakowitych miodów można kupić w sklepie prowadzonym przez państwa Janików.", "url": "https://zasmakujwtradycji.pl/Pasieka-Hodowlana-ZM-Janikowie/", "category": "lubelskie", "sub_category": "Napoje (alkoholowe i bezalkoholowe)", "phrase": "Krupnik pszczelowolski"}