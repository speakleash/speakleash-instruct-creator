{"meta_description": "Jeśli byliście na Lubelszczyźnie chociaż raz, jest spora szansa, że tamtejszy krajobraz mocno kojarzy Wam się z charakterystycznymi plantacjami chmielu. Jednak poza niezbędnym składnikiem piwa, region ma bardzo długą tradycję winiarską. Co powstaje w winnicach Lubelszczyzny i Roztocza będziecie mogli sprawdzić w trakcie Zamojskiego Winogrania.", "title": "Na festiwalu w Zamościu będzie można spróbować win z Polski. Zamojskie Winogranie zaprasza", "content": "Jeśli byliście na Lubelszczyźnie chociaż raz, jest spora szansa, że tamtejszy krajobraz mocno kojarzy Wam się z charakterystycznymi plantacjami chmielu. Jednak poza niezbędnym składnikiem piwa, region ma bardzo długą tradycję winiarską. Co powstaje w winnicach Lubelszczyzny i Roztocza będziecie mogli sprawdzić w trakcie Zamojskiego Winogrania. Większości z nas z turystyką winną kojarzą się głównie południowe regiony Francji czy włoska Toskania. Nie trzeba jednak jechać tak daleko. Właśnie do Toskanii porównywany jest klimat Roztocza, jednego z najcieplejszych regionów w Polsce. Tradycja winiarska sięga tu czasów średniowiecznych, a poza winami gronowymi (wytwarzanymi z owoców winorośli), powstają tu też jakościowe wina owocowe – z agrestu, porzeczki czy gruszek. Festiwal Zamojskie Winogranie już po raz czwarty daje Wam okazję, by sprawdzić jak lokalny świat winiarski radzi sobie współcześnie. Poza degustacjami wina, w tegorocznym programie znajdą się wykłady na temat wina, targi producentów żywności regionalnej, live cooking, a także koncerty i dj'skie afterparty. Wszystko na terenie Zamościa, który dzięki swojej architekturze określany jest \"polską Padwą\" i \"perłą renesansu\". W strefie degustacji wina pokaże się 12 lokalnych producentów. Biorąc pod uwagę ich zasoby, oznacza to możliwość spróbowania ponad 100 win z Roztocza i Lubelszczyzny. Na samych winach się nie kończy – do każdej winiarni dobrana została jedna zamojska restauracja, która przygotuje dania zainspirowane winami wystawców. Jedną z najdalej sięgających tradycji może się poszczycić Winnica Gronowscy. W rękach rodziny od pokoleń znajduje się posiadłość na skraju Puszczy Solskiej, której 2,5 hektara poświęcone jest obecnie uprawie winorośli. Gronowscy produkują wina m.in. ze szczepów solaris, muscaris, hibernal czy johanniter. Doborem dań do produktów z winnicy zajmie się restauracja Hotel Arte. Kolejną rodzinną wytwórnią, która pojawi się na festiwalu jest Winnica Ostrowskich. Małżeństwo prowadzi przydomową winiarnię w miejscowości Komodzianka, położonej na Roztoczu Zachodnim, znanym z charakterystycznych głębokich wąwozów, które tworzą stoki idealne warunki do uprawy niektórych polskich szczepów win. Food pairingiem zajmie się Restauracja Padwa. Swój rodzinny charakter podkreśla też Winnica Mickiewicz, która pierwsze krzewy posadziła już w 2004 roku i z biegiem lat rozszerzyła uprawę na kilkudziesięcioarowy stok. Mickiewicz specjalizuje się w winach moszczowych, a najlepsze z nich doceniane są co roku na konkursach winiarskich. Tradycja winiarska Roztocza nie ogranicza się do winogron. W regionie od zawsze popularne były wina owocowe, które obecnie coraz bardziej zyskują na popularności w klasie premium. Za jedną czwartą tego rozwijającego się polskiego rynku odpowiada Winiarnia Zamojska, która do produkcji wykorzystuje czarną i czerwoną porzeczkę, gruszkę czy agrest. Przed II wojną światową polskie wina owocowe były popularne w całym kraju, a producenci z Lubelszczyzny eksportowali je na resztę świata. Winnica Lubelska postawiła sobie za cel powrót do tego stanu rzeczy i dziś specjalizują się w jakościowych winach z wiśni czy malin, dojrzewających m.in. w dębowych beczkach. Ich wytworami zainspiruje się Blue Pub, tworząc dania do degustacji. Zamojskie Winogranie nie ogranicza się tylko do alkoholi. W ramach festiwalu będzie można spróbować wyrobów lokalnych serowarów i owoców z roztoczańskich sadów. Niektórzy producenci zajmują się zarówno winem jak i produkcją żywności. Jednym z nich są państwo Nizio., którzy poza winnicą Nizio Naturals, prowadzą też uprawy owoców, przy których nie stosują oprysków i chemii, a z mleka ich owiec i kóz powstaje m.in. tradycyjny ser w popiele. Produkcją nabiału zajmuje się również certyfikowane gospodarstwo ekologiczne Moń w miejscowości Krupe, znanej z ruin piętnastowiecznego zamku i wyjątkowej czystości powietrza. Państwo Moń hodują jedną z najstarszych ras krów – polską czerwoną. Pani Dorota i Pan Jerzy, produkują m.in. tradycyjne na Lubelszczyźnie sery w ziołach, chociażby z pokrzywą, czosnkiem niedźwiedzim czy czarnuszką. Podtrzymywaniem tradycji Roztocza zajmuje się też rodzina Kaproniów – właściciele Zagrody Roztocze. Restauracja serwuje chociażby piróg jaglany. Jego baza – kasza jaglana – pozyskiwana jest z prosa uprawianego na Roztoczu od pokoleń. Poza pirogiem małżeństwo serwuje m.in. bułeczki obszańskie – krucho-drożdżowe ciasto wypełnione kaszą gryczaną, grzybami i kapustą, posypane z wierzchu makiem. Poza tymi daniami możecie spróbować też nalewki z brusznicy, potocznie nazywaną borówką. Na listę produktów tradycyjnych Województwa Lubelskiego trafiły też trzy wyroby z pasieki Państwa Janików. Miód malinowy, miód gryczany z Lubelszczyzny i krupnik pszczelowolski. Dwa pierwsze, podobnie do innych miodów z pasieki, powstają w modelu gospodarki wędrownej. Ule nie stoją zawsze w tym samym miejscu, lecz przewożone są co jakiś czas na odległości, których pszczoły nie pokonałyby same – w przypadku pasieki Państwa Janików w obrębie centralnej Lubelszczyzny, między Bugiem a Wisłą. Dzięki temu pszczoły mogą pobierać pyłek z różnych roślin – przy okazji zapylać uprawy, do których nie miałyby dostępu, gdyby ule zajmowały zawsze te samą pozycję. Pod nazwą krupnik pszczelowolski kryje się alkoholowy napój z miodem i przyprawami, który był specjalnością staropolskich dworów i dworków, szczególnie tych na Lubelszczyźnie, gdzie zagęszczenie pasiek jest wyjątkowo duże. Wśród jedzeniowych wystawców znajdziecie też cukiernię Heszku (działającą od 1956 roku) i Manufakturę Różaną, zajmującą się produkcją przetworów z królowej kwiatów. Zamojskie Winogranie rozpocznie się 12 sierpnia. Poza degustacjami odbędzie się tez konkurs winiarski, w którym zwycięzców wyłonią m.in. Artur Dubaj, menedżer winny z ponad 20-letnim doświadczeniem, czy Wiesław Wysokiński, sommelier zajmujący się winami już ponad 30 lat. Jak sama nazwa wskazuje na Winograniu nie zabraknie muzyki – wieczorem na scenie pojawią się Zuzanna Jabłońska i Agnieszka Chylińska, a po koncertach na rynku odbędzie się djskie afterparty. Więcej informacji znajdziecie .", "url": "https://noizz.pl/lifestyle/na-festiwalu-w-zamosciu-bedzie-mozna-sprobowac-win-z-polski-zamojskie-winogranie/hrd2xbz", "category": "lubelskie", "sub_category": "Napoje (alkoholowe i bezalkoholowe)", "phrase": "Krupnik pszczelowolski"}