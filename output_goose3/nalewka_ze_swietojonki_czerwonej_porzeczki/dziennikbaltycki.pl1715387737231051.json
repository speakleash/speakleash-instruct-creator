{"meta_description": "Restauracja Zielona Brama z Przywidza wygrała konkurs kulinarny o Bursztynowy Laur Marszałka Województwa Pomorskiego „Pomorskie Smaki”. Zwycięstwo zapewniła jej szmurowana gęś. Konkurs towarzyszył X Pomorskiemu Świętu Produktu Tradycyjnego. \r\n\r\n \r\n\r\nTegoroczna edycja konkursu rozegrała się w 2 kategoriach: potrawa oraz produkt. W pierwszej z nich rywalizowało 5 restauracji, w drugiej zaprezentowano 23 wyroby, m.in. ryby, wędliny, sery, syropy, nalewki i miody.", "title": "Znamy najlepszą pomorską potrawę! To szmurowana gęś", "content": "Celem konkursu jest zachęcenie restauracji i jej szefów do tego, aby chętniej wykorzystywali lokalne produkty i przygotowywali z nich tradycyjne pomorskie potrawy. To także okazja żeby – na fali mody na gotowanie – mieszkańcy województwa pomorskiego częściej sięgali po produkty, które mamy na wyciągnięcie ręki, a o których często zapomnieliśmy. Pomorskie Święto Produktu Tradycyjnego, któremu konkurs towarzyszył, ma również inny wymiar. Przypomina o wartościach, które związane są ideą slow-life. - Staramy się nie tylko zachować tradycje kulinarne naszego regionu i wspierać lokalnych producentów ale zależy nam również, by ludzie czerpali codzienną przyjemność z jedzenia i bycia razem – podkreśla marszałek województwa pomorskiego Mieczysław Struk. Wszyscy, którzy w niedzielę 12 czerwca odwiedzili okolice katedry oliwskiej mieli okazję spróbować produktów tradycyjnych z województwa pomorskiego. Na Pomorskim Święcie Produktu Tradycyjnego stanęły stoiska lokalnych wytwórców, stowarzyszeń, spółdzielni i kół gospodyń wiejskich. Można było poznać smaki związane z regionem, żywność wytwarzaną wyłącznie w województwie pomorskim, według wieloletnich, tradycyjnych metod i receptur. Nie zabrakło także słodkich deserów: rogalików z wiśniami, sznëki z glancã czy pùlwerkùcha, co w tłumaczeniu z języka kaszubskiego oznacza lukrowaną drożdżówkę i ciasto proszkowe. Rolnicy z Kaszub, Kociewia, Żuław i Powiśla przywieźli również pierogi, chleb, twaróg czy wędliny. Święto poprzedziła msza święta w intencji wszystkich osób zajmujących się rolnictwem i produkcją żywności.", "url": "https://dziennikbaltycki.pl/znamy-najlepsza-pomorska-potrawe-to-szmurowana-ges/ar/12385696", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka ze świętojonki (czerwonej porzeczki)"}