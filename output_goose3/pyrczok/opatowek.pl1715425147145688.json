{"meta_description": "", "title": "Urząd Miejski Gminy Opatówek, Pl. Wolności 14, 62-860 Opatówek, tel. 62 76-18-080, fax 62 76-18-017", "content": "To był niezapomniany Pyrczok. W dniu 28 października w sali Gminnego Ośrodka Kultury w Opatówku, z udziałem ponad 100 zaproszonych gości odbyła się impreza biesiadna nawiązująca do tradycyjnych wykopków, z wielkopolską pyrą w roli głównej. Podczas spotkania miała miejsce wyjątkowa uroczystość nadania Kapeli \"Sami Swoi\" medalu Ministerstwa Kultury i Dziedzictwa Narodowego \"Zasłużony dla Kultury Polskiej\". Medal i podziękowania z rąk burmistrza gminy Opatówek Sebastiana Wardęckiego i sekretarza gminy Krzysztofa Dziedzica odebrali obecni członkowie kapeli: Jerzy Knop, Stanisław Kamiński, Roman Idzikowski, Józef Dolat i Krzysztof Domżała, oraz byli muzycy i przyjaciele kapeli: Edmund Dębicki, Józef Raczyk i Czesław Marczak, Janina Karolak i Jerzy Karolak, a także najmłodszy muzyk grający w grupie Szymon Flak. Oprócz Kapeli Sami Swoi na scenie zaprezentowały się również zespół \"Opatowianie\" pod kierownictwem artystycznym Macieja Sawińskiego i rodzinny duet \"Słoneczko\" państwa Karolaków.  W części biesiadnej nie zabrakło tradycyjnych konkursów związanych z Pyrczokiem: obierania ziemniaków na czas, tarcia ziemniaków czy quizu z wiedzy o historii ziemniaków i tradycji Pyrczoka. Całość poprowadził dyrektor Gminnego Ośrodka Kultury Paweł Figiel, a w konkursach chętnie uczestniczyli goście na czele z radnymi gminy Opatówek. Na stołach zagościło swojskie jadło przygotowane przez panie z Koła Gospodyń Wiejskich w Opatówku, a wspólna zabawa na długo pozostanie w pamięci uczestników Pyrczoka.", "url": "https://opatowek.pl/new,2405", "category": "wielkopolskie", "sub_category": "Gotowe dania i potrawy", "phrase": "Pyrczok"}