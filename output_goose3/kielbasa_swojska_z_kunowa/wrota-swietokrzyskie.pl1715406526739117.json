{"meta_description": ". ]]> \n\t \n\t \n\t\t  \n  Wpisana na Listę Produkt&oacute;w Tradycyjnych w dniu  7 lutego 2011 r. w kategorii produkty mięsne.  \n &nbsp; \n    \n  \n  \n Charakterystyka produktu : \n ...", "title": "Kiełbasa swojska z Kunowa - Tradycyjny smak - Wrota Świętokrzyskie – Portal Województwa Świętokrzyskiego", "content": "Wpisana na Listę Produktów Tradycyjnych w dniu 7 lutego 2011 r. w kategorii produkty mięsne. Smak i zapach  Smak i zapach charakterystyczny dla kiełbasy wędzonej i pieczonej z wyraźnym aromatem wędzenia. Smak lekko słonawy z delikatnym posmakiem przypraw. Barwa  Barwa mięsa od ciemnoróżowej do brązowej, barwa tłuszczu biała. Kawałki mięsa średnio rozdrobnione, związane masą wiążącą i równomiernie rozmieszczone. Na terenie Kunowa i okolic tradycja wyrobu kiełbasy swojskiej istniała już w okresie międzywojennym. Działał tu wówczas stały punkt uboju zwierząt gospodarskich, zwany potocznie „szchlachtus”, gdzie wyprawiano mięso, z którego gospodarze produkowali następnie własne wędliny. Po wybuchu II wojny światowej, pomimo zakazu, kontynuowano produkcję swojskich wyrobów. Po 1945 roku powołano Gminną Spółdzielnię w Kunowie, wytwarzającą, między innymi różnego rodzaju wyroby wędliniarskie, w tym kiełbasę swojską. Swój niepowtarzalny smak zawdzięcza ona tradycyjnej recepturze i dodatkowi rozmaitych przypraw, takich jak czosnek i pieprz. Dzięki wędzeniu na drewnie dębowym, olchowym lub z drzew owocowych, uzyskuje natomiast wspaniały, głęboki aromat.", "url": "https://www.wrota-swietokrzyskie.pl/513/-/asset_publisher/lpKh/content/kielbasa-swojska-z-kunowa?redirect=https%3A%2F%2Fwww.wrota-swietokrzyskie.pl%2F513%3Fp_p_id%3D101_INSTANCE_lpKh%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa swojska z Kunowa"}