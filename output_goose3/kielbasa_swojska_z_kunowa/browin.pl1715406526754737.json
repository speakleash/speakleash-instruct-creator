{"meta_description": "", "title": "Domowa kiełbasa czosnkowa", "content": "Swojskie specjały mięsne to produkty, po które chętnie sięga wielu z nas. Powodów do tego jest kilka: smak, aromat i przekonanie, że kupując tego typu kiełbasy, nie spożywamy zbędnych polepszaczy smaku i sztucznych dodatków. W tego typu produkty najczęściej zaopatrujemy się na różnych targach lub u zaufanych dostawców. Z całą pewnością to lepszy wybór niż kupno gotowych wędlin i kiełbas z długą listą składników niekoniecznie korzystnie wpływających na nasze zdrowie. Jest jednak jeszcze jedna możliwość, swojską kiełbasę w prosty sposób przygotować możemy sami. Gorąco namawiamy do podjęcia takowej próby, z całą pewnością wykorzystując poniższy przepis, będzie ona udana. Z doświadczenia wiemy, że zazwyczaj na jednej kiełbasie przygoda się nie kończy... Jeśli lubisz dodatek czosnku w potrawach, ta kiełbasa Cię zachwyci. Jeśli jednak jesteś umiarkowanym entuzjastą tego dodatku , spokojnie przepis możesz zrealizować z jego pominięciem. Karczek pozbaw tłustych części, następnie zmiel go z innymi kawałkami chudego mięsa na maszynce o oczkach ok. 10-12 mm. Pozostałe mięso klasy II oraz boczek zmiel na oczkach ok. 2 mm, mięso klasy I na oczkach ok. 5-6 mm. Całość po zmieleniu dopraw i dokładnie wyrabiaj z zimną wodą, tak aby się dobrze skleiło (ok. 15-20 minut). Następnie masę mięsną przykryj, aby nie wyschła i odstaw na dobę do lodówki. Po tym czasie przygotuj jelita. Dokładnie opłucz je z soli i przelej wodą ich środkową część, następnie namocz przed produkcją przez ok. 20 minut w letniej wodzie (o temperaturze do ok. 30°C). Przy pomocy nadziewarki napełniaj jelita. Możesz je napełniać po całości bez zakręcania serdelków, a następnie powiesić kiełbasę na kołku do wyschnięcia. Kiełbasę susz w temp. do 22°C, aż do momentu gdy w dotyku będzie całkiem sucha. Proces możesz przyśpieszyć, korzystając z zimnego nawiewu wentylatora. Kiedy kiełbasa dobrze obeschnie, możesz przystąpić do jej wędzenia. Optymalne warunki to temp. 45-60°C, czas ok. 3 godziny, aż do uzyskania charakterystycznego koloru. Po uwędzeniu kiełbasę parz w temp. 75°C przez 15 -20 minut.", "url": "https://browin.pl/przepisnik/przepis/domowa-kielbasa-czosnkowa", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa swojska z Kunowa"}