{"meta_description": "", "title": "Produkty regionalne", "content": "Truskawka kaszubska czyli “kaszëbskô malëna” produkowana jest na obszarze powiatu kartuskiego, powiatu kościerskiego, powiatu bytowskiego oraz gminy Przywidz, Wejherowo, Luzino, Szemud, Linia, Łęczyce oraz Cewice. Truskawka jest słodka w smaku. Posiada specyficzny intensywny, przyjemny aromat. Większy poziom cukru w owocach niż w uprawianych w innych regionach spowodowany jest warunkami dojrzewania truskawki kaszubskiej. Wpływ ma na to specyficzny mikroklimat Pojezierza Kaszubskiego, w szczególności występujące tu chłodne noce i upalne dni. Co roku na Złotej Górze niedaleko Brodnicy Górnej, z okazji truskawkowych żniw, gospodarze powiatu kartuskiego organizują wielki festyn zwany truskawkobraniem. Żurawina to krzewinka występująca głównie na północy kraju, najczęściej na kaszubskich terenach podmokłych i bagnach. Owoce dojrzewają w lecie, jednak utrzymują się na pędach nawet do wiosny. Żurawina ceniona jest za wysoką wartość witaminy C, a ze względu na swoje właściwości lecznicze stosowana była w medycynie ludowej jako lekarstwo na przeziębienie, koklusz i gościec. Żurawina z Kaszub ucierana na surowo w marcu 2014 roku została wpisana na krajową listę produktów tradycyjnych Ministerstwa Rolnictwa i Rozwoju Wsi. O jej wpisanie na ministerialną listę wnioskowała pani Halina Rogińska, prezes Kaszubskiego Stowarzyszenia Agroturystycznego “Kościerska Chata“. W rodzinie pani Haliny żurawina wykorzystywana jest od dawna, a recepturę ucierania zaczerpnęła od swojej babci. W każdym domu kaszubskim smalec był podstawą zapasów spożywczych. Wytapiano go ze świeżej słoniny przy okazji świniobicia. Drobniutko pokrojoną słoninę wytapiano w rondlu na niewielkim ogniu . Następnie w odpowiednim momencie należało dodać posiekaną cebulę oraz według uznania kilka ząbków czosnku. Kiedy skwarki nabrały złotego koloru, garnek zdejmowano z ognia, dodawano majeranek, sól i pieprz. Przelewano smalec do naczyń, ustawiano w chłodzie do wystudzenia, od czasu do czasu mieszano, aby skwarki nie opadły na dno. Receptura przygotowywania kiełbasy kaszubskiej jałówieckiej zachowała się w zeszycie z notatkami kulinarnymi z 1972 r. Kiełbasa ta wykonywana jest z mięsa wieprzowego i cielęciny, czasem wołowiny. Mięso przez 12 godzin pekluje się w tzw. lace, czyli solance. Następnie krojone było na małe kawałki specjalnymi tasakami, a obecnie częściej mielone jest w ręcznej maszynce przez grube sito. Do rozdrobnionego mięsa dodawane są przyprawy, w tym sól, czosnek, majeranek, gałka muszkatołowa, pieprz i odrobina cukru. Dobrze wymieszany mięsny farsz wyciskany jest do wieprzowych jelit. Tak przygotowaną kiełbasę, podwieszoną na drążkach, obsusza się kilka dni w ciepłym, suchym i przewiewnym miejscu. Następnie odbywa się, trwający około 3-4 dni, proces wędzenia zimnym dymem. Do wędzenia stosowane jest drewno olchowe i jałowiec. Po uwędzeniu “jałówiecka” przechowywana jest w przewiewnym suchym miejscu, np. w spiżarni czy na strychu. Kiełbasa jest soczysta i delikatna, ponadto odznacza się dużą trwałością, może być przechowywana nawet 3-4 miesiące. Wysokogatunkowe mięso, odpowiednio dobrane proporcje przypraw i wędzenie w jałowcowo-olchowym dymie zapewniają jej charakterystyczny, ceniony zapach i smak. Miód z Kaszub ma barwę od jasnożółtej do brązowozielonej. Jego smak jest słodki z gorzkawą nutą, o silnym specyficznym aromacie roślin występujących na terenie Kaszub.  Na wyjątkowe cechy miodu kaszubskiego ma wpływ wiele czynników, między innymi jest to ukształtowanie terenu oraz klimat i roślinność tu występująca. Do produkcji miodu Kaszubskiego wykorzystuje się pszczołę miodną – Apis mellifera.  Pozyskiwany miód spożywany jest w formie miodu w plastrze, patoki i krupca. Taki miód jest naturalnym, zdrowym, tradycyjnym produktem oferowanym przez pszczelarzy posiadających pasieki na terenie Kaszub. Herbata z lipy i bzu czarnego z miodem lipowym Kwiaty lipy i bzu czarnego zbiera się w lipcu, następnie suszy w zadaszonym miejscu o odpowiedniej wilgotności powietrza oraz przechowuje się w specjalnych płóciennych workach. Aby otrzymać wartościowy napar, susz zaparza się w porcelanowym dzbanku przez ok. pół godziny, a następnie dosładza miodem lipowym. Połączenie kwiatów lipy, czarnego bzu i miodu działa bardzo silnie i skutecznie przy leczeniu przeziębień oraz wzmacnia organizm w okresie jesienno-zimowym, a także chroni przed infekcjami górnych dróg oddechowych.  Herbata z lipy i bzu czarnego z miodem lipowym jest wpisana na listę produktów tradycyjnych Ministerstwa Rolnictwa i Rozwoju Wsi oraz jest wytwarzana w miejscowości Lipy w gminie Stara Kiszewa. Bursztyn, zwany również jantarem, to kopalna żywica drzew iglastych z okresu trzeciorzędu. Barwa bursztynu jest głównie żółta, niekiedy może zawierać zatopione owady i szczątki roślin. Bursztyn jest charakterystyczny dla wybrzeża Morza Bałtyckiego, w województwie pomorskim występuje w okolicach Zatoki Gdańskiej, Mierzei Wiślanej oraz u nasady Helu.  Bursztyn posiada znane i cenione właściwości lecznicze. Nalewka z wykorzystaniem bursztynu cieszyła się uznaniem i zalecana była na wiele dolegliwości. Modyfikacja polega jedynie na dodaniu do nalewki mocnej herbaty lipowej i miodu lipowego, co wzmacnia właściwości lecznicze tego trunku.  Właściwości przeciwgrypowe wykazuje mieszanina herbaty z 3 kroplami nalewki bursztynowej, zaś nacieranie nalewką pleców obniża temperaturę i przynosi ulgę chorym na zapalenie płuc i oskrzeli. Cierpiący na osłabienie mięśnia sercowego, arytmię, bóle głowy również mogą nacierać ciało nalewką bursztynową lub kawałkiem bursztynu, a jedna kropla nalewki bursztynowej wtarta w nadgarstek orzeźwia i poprawia samopoczucie. W Kościerzynie w miejscu z ponad 150-letnią historią została wznowiona produkcja regionalnego piwa. Doświadczenie i tradycja w połączeniu z pasją piwowara oraz najlepszym sprzętem, zaowocowały niepowtarzalną jakością. Piwo w browarze jest niefiltrowane i niepasteryzowane oraz nie jest w żaden sposób utrwalane chemicznie, czy fizycznie. Do jego produkcji wykorzystywana jest woda z własnego ujęcia oraz najlepsze słody i chmiel dostępne na rynku polskim i zagranicznym. W mieście obecnie funkcjonuje duży browar, produkujący kościerskie piwo na większą skalę, oraz minibrowar połączony z hotelem, restauracją, pizzerią, pubem i galerią handlową. W sprzedaży oferowanych jest kilka rodzajów złotego trunku: Lager, Pszeniczne, Ciemna 10, Red Lager, American Ipa, India Pale Ale, Feelemon oraz Pils, a dodatkowo są ważone piwa okolicznościowe np. Kościerski Mikołaj, czy Żurawinowe z okazji Festiwalu Żurawiny. Gruszkę „Gdańczonkę” przygotowuje się z dodatkiem octu i cukru oraz poddaje pasteryzacji. Podaje się ją jako dodatek do wszelkich mięs. W 2007 roku Koło Gospodyń Wiejskich z Górek w gminie Karsin brało udział w konkursie „Nasze Kulinarne Dziedzictwo” w Sztumie i tam otrzymało pierwsze miejsce za „Gruszkę gdańczonkę w occie” w kategorii produkt roślinny. Przepis znalazła w starym zeszycie jedna z członkiń koła. W tym samym konkursie w 2008 i 2009 roku gruszka była nominowana do „Perły” – najwyższego odznaczenia, jakie może otrzymać produkt. „Perłę” otrzymała w 2010 roku w Poznaniu. W 2008 r. dofinansowanie z „Agro-Smaku” pozwoliło na przeprowadzenie badań dendrologicznych. W Górkach jest obecnie 26 sześćdziesięcioletnich grusz. Przeprowadzono też badania w Instytucie Sadownictwa i Kwiaciarstwa w Skierniewicach, po których okazało się, że gruszy „Gdańczonki” nie ma w rejestrze odmian. Stwierdzono jednak, że jest to rzadka lokalna odmiana średniej wielkości, a jej owoce są bardzo słodkie, soczyste, idealnie nadające się na przetwory.", "url": "https://lot-sercekaszub.pl/produkty-regionalne/", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Żurawina z Kaszub ucierana na surowo"}