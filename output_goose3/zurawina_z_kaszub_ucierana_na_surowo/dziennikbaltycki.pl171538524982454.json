{"meta_description": "Kaszuby słyną ze wspaniałych krajobrazów, czystych rzek i jezior oraz najsłodszych truskawek. Teraz do tego grona dołączyła także kaszubska żurawina, która wyróznia się niesamowitym smakiem.", "title": "Kaszubska żurawina - przepisy na przetwory z owoców. Mały owoc o niemal magicznych właściwościach", "content": "Kaszuby słyną ze wspaniałych krajobrazów, czystych rzek i jezior oraz najsłodszych truskawek. Teraz do tego grona dołączyła także kaszubska żurawina, która wyróznia się niesamowitym smakiem. To nie tak, że ten owoc pojawił się nagle i znikąd. Tylko, że o jego doskonałych właściwościach wiedzieli nieliczni. Kaszubskie Stowarzyszenie Agroturystyczne Kościerska Chata od kilku lat intensywnie promuje kaszubską żurawinę i odkrywa jej niemal magiczne właściwości. Chcą, by żurawina trafiła do każdego domu. - Owoce żurawiny zawierają tak wiele tak różnych składników cennych dla zdrowia człowieka, że zaliczana jest ona obecnie do najcenniejszych roślin leczniczych - mówi Halina Rogińska, prezes Kościerskiej Chaty. -Żurawina w mojej rodzinie stała się tradycją. Mój dziadek, idąc na ryby, zauważył na torfowisku połacie żurawiny. Zebrał je i przyniósł babci, a ona zaczęła ją przetwarzać, zasypując cukrem i konserwując w garnkach. Mając miskę makutrę ucierała, drewnianą pałką, co spowodowało iż masa tej żurawiny zrobiła się galaretowata. Żurawina prawdopodobnie zawsze tam rosła, jednak mieszkańcy o tym nie wiedzieli. Mama Zofia była pierwszą osobą, która sprzedawała żurawinę na naszym targowisku w Kościerzynie, ponieważ chciała w ten sposób dorobić nieco na bieżące wydatki i tym samym rozpowszechniła jej popularność na naszym terenie. Coroczne zbieranie żurawiny błotnej jest tradycją w wielu domach, ponieważ miejsc, w których występuje na Kaszubach jest wiele. Mimo, iż rośnie ona na terenach podmokłych i torfowiskach, przez co jej ręczne zbieranie jest utrudnione, zyskała wielu zwolenników, gdyż ma dużo właściwości pokarmowych i leczniczych. Miejsca gdzie rośnie żurawina są strzeżone tajemnicą. Tylko okoliczni mieszkańcy wiedzą, gdzie jej szukać. Miłośnicy żurawiny doskonale znają jej niezwykłe właściwości. Owoce są szczególnie zalecane przy przeziębieniu, anginie, bólu głowy spowodowanym zaczadzeniem, wspomaga leczenie zakażenia układu moczowego (zapalenie pęcherza moczowego i odmiedniczkowe zapalenie nerek), zapobiega tworzeniu się kamieni nerkowych, wpływa korzystnie na proces trawienia (błonnik pokarmowy reguluje przemianę materii), usprawnia przyswajanie żelaza (anemia). - Żurawina chroni przed wrzodami żołądka i dwunastnicy, zmniejsza ryzyko choroby nowotworowej dzięki zawartości proacytojaniny (bioflowonoidy), która hamuje rozwój komórek nowotworowych oraz podnosi poziom przeciwutleniaczy zmniejszającym ryzyko choroby nowotworowej, zaćmy, choroby Parkinsona, Alzheimera oraz reumatyzmu, zwalcza wirusa opryszczki - mówi Halina Rogińska. Owoce te doskonale wpływają na zdrowie. Jednak trzeba docenić także ich zbawienny wpływ na urodę. - Żurawina zwiększa napięcie skóry (działa liftingująco), poprawia jej jędrność, nawilża i wygładza drobne zmarszczki, reguluje pH skóry, działa antybakteryjnie i oczyszczająco, wzmacnia odporność immunologiczną skóry - dodaje Halina Rogińska. - W bardzo prosty sposób można przygotować maseczkę odżywczą na dłonie. Wystarczy do żurawiny ucieranej na surowo ( bez cukru) dodać kilka kropli olejku migdałowego, rozmieszać. Masą nacierać ciało. Doskonale odżywia skórę, a po jakimś czasie rozjaśnia plamy. Sałatka śledziowa z suszoną żurawiną  Składniki: 1 podwójny marynowany płat śledziowy, 1 ogórek konserwowy, 2 papryczki, 2/3 czerwonej cebuli, 1,5 łyżki suszonej żurawiny, koperek, 1 łyżeczka majonezu. Wszystkie składniki pokroić, włożyć do metalowej miski, dodać 1 łyżeczkę majonezu, odrobinę soli i pieprzu i dokładnie wymieszać. Udekorować żurawiną. Makaron z kurczakiem i żurawiną Składniki:2 łyżki masła, 1 pierś z kurczaka, garść żurawin, kilka liści szpinaku, 1/2 opakowania makaronu świderki, 2 łyżki oleju, sól i pieprz, garść sera (parmezan), 1 mała cebula. Makaron ugotować w osolonej wodzie. Pierś kurczaka pokroić, posolić, obsmażyć na oliwie. Na maśle podsmażyć cebulkę i dodać szpinak. Makaron przełożyć do miseczki, dodać szpinak i cebulkę oraz mięso. Wrzucić wcześniej namoczoną żurawinę. Doprawić, delikatnie wymieszać.  Informacje o żurawinie pochodzą z książki wydanej przez Kaszubskie Stowarzyszenie Agroturystyczne Kościerska Chata.", "url": "https://dziennikbaltycki.pl/kaszubska-zurawina-przepisy-na-przetwory-z-owocow-maly-owoc-o-niemal-magicznych-wlasciwosciach/ar/c8-3880265", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Żurawina z Kaszub ucierana na surowo"}