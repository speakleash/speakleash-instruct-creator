{"meta_description": "Na terenie Kaszub rośnie owoc niedoceniony, który warto promować. Żurawina, bo o nią chodzi, mimo iż popularna, nie wszystkim z nas kojarzy się z polskimi terenami.", "title": "Skarb ukryty na bagnach. Kaszubska żurawina", "content": "Na terenie Kaszub rośnie owoc niedoceniony, który warto promować. Żurawina, bo o nią chodzi, mimo iż popularna, nie wszystkim z nas kojarzy się z polskimi terenami. Żurawina jest wiecznie zieloną, wieloletnią, płożącą się krzewinką zaliczaną do rodziny wrzosowatych (pędy osiągają ok. metra długości). Roślina ta lubi tereny wilgotne o kwaśnym torfowym podłożu (obecnie z powodzeniem można uprawiać ją w ogrodzie). W Polsce (w środowisku naturalnym) występuje na Pomorzu, Pojezierzu Mazurskim, Podkarpaciu oraz na Lubelszczyźnie. Na Kaszubach można ją znaleźć na podmokłych terenach, bagnach i torfowiskach. W medycynie i w kuchni wykorzystuje się dwa gatunki żurawiny: żurawinę wielkoowocową (amerykańską) oraz żurawinę błotną (rośnie m.in. w Ameryce Północnej, północnej Azji, a także w Polsce). Owoce żurawiny błotnej są mniejsze i bardziej cierpkie. Te niezwykłe owoce zawierają wiele różnych cennych dla zdrowia człowieka składników – witamin (przede wszystkim witaminy C, a także B1 i B2, A, E, kwas foliowy, niacynę), minerałów (potas, żelazo, wapń, fosfor, sód), błonnika i kwasów organicznych (w tym kwas cytrynowy i jabłkowy, które nadają jagodom cierpki smak). Żurawina obfituje też w silne przeciwutleniacze – antocyjanozydy i flawonoidy, zawiera też cukry – glukozę i fruktozę. Żurawina zaliczana jest obecnie do jednych z najważniejszych roślin leczniczych. Znana jest przede wszystkim z działania ograniczającego rozwój bakterii oraz skuteczności w zapobieganiu infekcji dróg moczowych i pęcherza. Wykorzystuje się ją w kosmetologii, medycynie i kuchni. Świetnie sprawdza się jako dodatek do potraw mięsnych, deserów i ciast, a także nalewek. Pani Halina Rogińska – bohaterka naszego reportażu – od lat zajmuje się promowaniem żurawiny. Uważa, że owoc ten powinien stać się symbolem Kaszub. W jej rodzinie żurawina znana i wykorzystywana jest od dawna. Z inicjatywy pani Haliny żurawina ucierana na surowo została wpisana na Listę Produktów Tradycyjnych. Konfitura ta ceniona jest nie tylko ze względu na walory smakowe, ale także właściwości lecznicze. Pani Rogińska jako prezes Kaszubskiego Stowarzyszenia Agroturystycznego \"Kościerska Chata\" brała także udział w przygotowywaniu trasy \"Szlakiem Kaszubskiej Żurawiny\". Trasa ta łączy miejsca występowania żurawiny, lokalnych atrakcji związanych z kulturą i tradycją regionu. Ponadto, w tym roku, dzięki bohaterce naszego reportażu po raz trzeci zorganizowano Festiwal Żurawiny.", "url": "https://swiatrolnika.info/swiatrolnika-tv/skarb-ukryty-na-bagnach-kaszubska-zurawina.html", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Żurawina z Kaszub ucierana na surowo"}