{"meta_description": "Bar „Pasztecik” to obecnie najstarszy lokal w mieście serwujący lokalny przysmak - paszteciki- smażone ciasto drożdżowe z nadzieniem mięsnym bądź jarskim, podawany z mocno przyprawionym barszczem czerwonym.", "title": "Pasztecik", "content": "Bar „Pasztecik” to obecnie najstarszy lokal w mieście serwujący lokalny przysmak - paszteciki- smażone ciasto drożdżowe z nadzieniem mięsnym bądź jarskim, podawany z mocno przyprawionym barszczem czerwonym. Historia szczecińskich pasztecików sięga 1969 roku, kiedy to w spółdzielni spożywców „Społem” zrodził się pomysł wykorzystania w gastronomii radzieckiej maszyny do przygotowywania „pirożków”. Ważący prawie tonę produkt radzieckiego przemysłu zbrojeniowego został wymyślony dla radzieckiej armii. Maszyna potrafiła błyskawicznie nakarmić żołnierzy „pirożkami” i to w każdych, nawet najtrudniejszych poligonowych warunkach. Zgodnie z instrukcją była w stanie zrobić ich ponad 600 na godzinę. Spółdzielnia „Społem” otworzyła swój pierwszy pasztecikowy bar przy al. Wojska Polskiego naprzeciwko kina Kosmos. Nazwę „pasztecik” dla nadziewanych mięsem „pirożków” wymyśliła Bogumiła Polańska (w 1969 r. technolog żywienia w „Społem”), wspólnie z prezes „Społem” Haliną Michalską i dyrektorem Marianem Ruteckim. Rosyjskie „pirożki” po spolszczeniu stałyby się „pierożkami”, a przecież to, co smażyła wojskowa maszyna zupełnie ich nie przypominało. Tymczasem „paszteciki” pasowały jak ulał - wszak farsz drobno mielony, zupełnie jak w pasztetach. Tak powstał „pasztecik”. Nazwa przyjęła się natychmiast, paszteciki błyskawicznie zawojowały Szczecin. W latach 70. i 80. XX wieku pasztecik stał się lokalnym specjałem, po który ustawiały się długie kolejki. Dla wielu bar Bogumiły Polańskiej to kultowe miejsce. Stare mozaiki na ścianach doceniają dziś młodzi ludzie, którzy robią sobie przed nimi zdjęcia. Personel „Pasztecika” obsługiwał wielu znanych gości – firmowe paszteciki jadł tu Zbigniew Wodecki, Jerzy Połomski, Marek Perepeczko, Robert Moskwa, Agata Kulesza, Joanna Koroniewska. Przychodzą tu szczecińscy dziennikarze, aktorzy, znani lekarze. Pasztecikami zajadają się klienci z całego świata: Włoch, Niemiec, Szwajcarii, Austrii, czy Australii. Zawsze zabierają dużą porcję ze sobą, na drogę. Bar „Pasztecik” wystąpił też w teledysku - zdjęciami z legendarnego baru zilustrował swój utwór „Miej wątpliwość” znany szczeciński muzyk hip-hopowy „Łona” (Adam Zieliński). 22 grudnia 2010 roku pasztecik szczeciński znalazł się na liście produktów tradycyjnych, co oznacza, iż wszyscy producenci muszą ściśle przestrzegać jego receptury. W roku 2015 władze wojewódzkie ogłosiły, że dzień 20 października obchodzony będzie jako Dzień Pasztecika Szczecińskiego.", "url": "https://visitszczecin.eu/pl/gastronomia/221-pasztecik", "category": "zachodniopomorskie", "sub_category": "Gotowe dania i potrawy", "phrase": "Pasztecik szczeciński"}