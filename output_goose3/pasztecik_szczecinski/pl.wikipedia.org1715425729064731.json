{"meta_description": "", "title": "Pasztecik szczeciński – Wikipedia, wolna encyklopedia", "content": "Pasztecik szczeciński – rodzaj smażonego ciasta drożdżowego nadziewanego zwykle mieszankami mięsnymi, rzadziej[1] jarskimi, danie typowe dla Szczecina[2], uważane za jeden z symboli miasta i jego mieszkańców[3]. Nadzienie składa się najczęściej z wieprzowiny połączonej z wołowiną, kapusty z grzybami bądź sera i pieczarek[1][4]. W czasach Polskiej Rzeczypospolitej Ludowej dość powszechnym zjawiskiem było zastępowanie farszu mięsnego pastą jajeczną[5]. Ciasto z zewnątrz jest kruche, jednak w środku ma delikatną i miękką konsystencję. Pasztecik serwowany jest zazwyczaj z niezabielanym, mocno przyprawionym czerwonym barszczem. Najstarszy lokal serwujący paszteciki został założony w 1969 roku[2], do produkcji specjału używał maszyny sprowadzonej w 1971 roku z radzieckiego demobilu, wyprodukowanej dla tamtejszego wojska[1]. W 2008 roku pojawiła się propozycja Urzędu Marszałkowskiego Woj. Zachodniopomorskiego, aby pasztecik wpisać na Listę produktów tradycyjnych, chronionych przez unijne prawo[5]. Ostatecznie pasztecik znalazł się na liście 22 grudnia 2010 roku, co oznacza, iż wszyscy producenci muszą ściśle przestrzegać jego receptury[6]. W roku 2015 władze wojewódzkie ogłosiły, że dzień 20 października obchodzony będzie jako Dzień Pasztecika Szczecińskiego[7].", "url": "https://pl.wikipedia.org/wiki/Pasztecik_szczeci%C5%84ski", "category": "zachodniopomorskie", "sub_category": "Gotowe dania i potrawy", "phrase": "Pasztecik szczeciński"}