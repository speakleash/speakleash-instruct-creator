{"meta_description": "Ciepłe, drożdżowe ciasto, z nadzieniem mięsnym, serowo-pieczarkowym czy kapustą i grzybami zna prawie każdy mieszkaniec Szczecina. Kultowy bar przy al. Wojska Polskiego 46 w środę, 20 października, świętuje 52 urodziny szczecińskiego pasztecika. - Ciepły pasztecik od lat cieszy się popularnością wśród mieszkańców i turystów. W 2010 r. zyskał także uznanie Ministra Rolnictwa i", "title": "Szczeciński Pasztecik cieszy smakiem od ponad pół wieku", "content": "Ciepłe, drożdżowe ciasto, z nadzieniem mięsnym, serowo-pieczarkowym czy kapustą i grzybami zna prawie każdy mieszkaniec Szczecina. Kultowy bar przy al. Wojska Polskiego 46 w środę, 20 października, świętuje 52 urodziny szczecińskiego pasztecika. - Ciepły pasztecik od lat cieszy się popularnością wśród mieszkańców i turystów. W 2010 r. zyskał także uznanie Ministra Rolnictwa i Rozwoju Wsi i znalazł się na Liście Produktów Tradycyjnych. Zachęcam do degustacji szczególnie w dniu jego święta – mówi wicemarszałek Olgierd Kustosz. Historia pasztecika szczecińskiego sięga końca lat 60-tych XX wieku. Ówczesna Szczecińska Spółdzielnia Społem otrzymała w 1969 roku z radzieckiego demobilu maszynę służącą do wyrabiania „pierożków”, nazwanych pasztecikami. Najbardziej popularnym nadzieniem był farsz mięsny, jednak w latach 80-tych produkowano także paszteciki z masą jajeczną i rybną oraz z twarożkiem na słodko lub słono. Dziś, oprócz mięsnych, w sprzedaży dostępne są także z kapustą i grzybami oraz pieczarkami i żółtym serem. - Mamy bardzo dużo konsumentów nie tylko ze Szczecina, z Polski, ale w okresach wakacyjnych nawet z całego świata. Recepturę utrzymujemy, kontynuujemy tę tradycję, co doceniają konsumenci - mówiła Bogumiła Polańska, właścicielka baru „Pasztecik”. - Ten najbardziej kultowy to pasztecik z mięsem wołowym, ale jakiś czas temu wprowadziliśmy również jarskie wkłady. W tym dniu można u nas zjeść pasztecika z mięsem oraz z serem i pieczarkami, w promocyjnej cenie 4,00 zł za sztukę – dodaje. To właśnie na wniosek Bogumiły Polańskiej szczeciński pasztecik w grudniu 2010 r. został wpisany na Listę Produktów Tradycyjnych. Receptura tego przysmaku oparta jest tylko na naturalnych produktach i metodach dojrzewania ciasta drożdżowego. Jej tajemnica kryje się w proporcjach i odpowiednim sposobie mieszania składników. Prawdziwy serwowany jest prosto z maszyny służącej do jego wypieku. Pierwszy bar „Pasztecik” został otwarty w październiku 1969 roku, przy alei Wojska Polskiego 11, vis a vis kina „Kosmos”. Sześć lat później przy al. Wojska Polskiego 46 powstał kolejny bar, oferujący drożdżowe wypieki i do dziś pozostał jedynym miejscem serwującym wyroby według niezmiennej receptury. Bar „Pasztecik” spod numeru 11 przeniósł się pod numer 46, do swojej filii, ponieważ pawilony, w których się mieścił, zostały wyburzone na początku lat 90.", "url": "https://wrir.wzp.pl/aktualnosci/szczecinski-pasztecik-cieszy-smakiem-od-ponad-pol-wieku", "category": "zachodniopomorskie", "sub_category": "Gotowe dania i potrawy", "phrase": "Pasztecik szczeciński"}