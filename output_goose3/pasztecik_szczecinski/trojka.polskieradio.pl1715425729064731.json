{"meta_description": "Każdy region Polski ma swoje smaki i charakterystyczne potrawy, często znane już od setek lat. Ale są też takie, których historia jest stosunkowo krótka i doskonale znana. To właśnie przypadek pasztecika szczecińskiego, który 20 października obchodzi swoje święto.", "title": "Pasztecik szczeciński, pyry z gzikiem, kartacze: regionalne przysmaki, których warto spróbować", "content": " • Pasztecik szczeciński powstał na przełomie lat 60. i 70. XX wieku. Paprykarz szczeciński wymyślono tylko kilka lat wcześniej. • Drobno mielony farsz, jak w pasztetach, stał się popularny w Szczecinie w 1969 roku. I tak jest do dziś. Do wyrobu tego specjału najpierw służyła maszyna z radzieckiej armii. • Jaki jest skład pasztecików? To ciepłe ciasto drożdżowe z mięsnym nadzieniem, kapustą i grzybami lub z pieczarkami i serem. Paszteciki szczecińskie są zrobione ze smażonego ciasta drożdżowego oryginalnie nadziewanego farszem mięsnym, choć w kryzysowych czasach lat 70. i 80. pojawiły się wersje jarskie, dziś znane jako wege (kapusta z grzybami, pieczarki, jajka). Podawane są z niezabielanym czerwonym barszczem w kubeczku. Samo powstanie pasztecików, będących dzisiaj symbolem miasta, wiąże się podobno z maszyną z… radzieckiego demobilu pierwotnie służącą do wyrobu pierożków. Zakupił ją przedsiębiorczy przedstawiciel \"prywatnej inicjatywy\" (tak na przełomie lat 60. i 70. ubiegłego wieku nazywano małych przedsiębiorców) i po niewielkich naprawach i przeróbkach uruchomił produkcję pasztecików. Potrawa szybko podbiła serca i podniebienia mieszkańców Szczecina, którzy stali w długich kolejkach do baru o nazwie, jakżeby inaczej!: \"Pasztecik\", by je kupić. Lokal istnieje do dziś, a same paszteciki zostały wpisane w 2010 roku na unijną Listę produktów regionalnych. Wśród najbardziej znanych polskich potraw regionalnych trzeba odnotować również klasyczną potrawę ze Śląska, czyli roladę wołową obowiązkowo podawaną z modrą kapustą i kluskami śląskimi. Na Podlasiu na pewno należy spróbować kartaczy zwanych cepelinami. A na Kaszubach? – Smaży się boczek, na którym będziemy odsmażać ziemniaki, tzw. zapiekle bulwy. To podajemy posypane szczypiorkiem. I do tego maślanka – zachęca Barbara Kępa, sołtys Brodnicy Wielkiej. Jeśli pozostajemy przy potrawach, w których kartofle odgrywają główną rolę, to w Wielkopolsce serwowane są słynne pyry z gzikiem, czyli ziemniaki gotowane w mundurkach, obrane i podawane z gęstym, kremowym, tłustym twarogiem z dodatkiem cebuli, czosnku, czasem też ogórka, koperku i rzodkiewki, oraz oleju rydzowego. A na słodko z Wielkopolski obowiązkowy jest rogal świętomarciński, który swoje święto ma 11 listopada, w dniu św. Marcina. – Aby zostały nazwane prawdziwymi rogalami świętomarcińskimi, muszą być wyrabiane wyłącznie w Poznaniu i okolicach. Muszą także mieć swoją recepturę, która jest określona i powszechnie znana – tłumaczy Wojciech Mania z Poznańskiej Lokalnej Organizacji Turystycznej. A wracając na chwilę do Szczecina, związana jest z tym miastem jeszcze jedna potrawa, wręcz kultowa w niektórych kręgach to konserwa o nazwie paprykarz szczeciński. Powstała również w latach 60. XX wieku jako wyraz fascynacji polskich technologów żywienia pływających na polskich dalekomorskich statkach-chłodniach afrykańskimi potrawami regionalnymi. W tym wypadku inspiracją była dość ostra potrawka rybna pochodząca z Senegalu. Paprykarz szczeciński to mieszanka mielonej ryby (min. 40 proc.), ryżu, koncentratu pomidorowego, cebuli, oleju i przypraw. Jak widać, nie ma w nim papryki (no, może odrobina w przyprawach), ale to nie przeszkadza, by doczekał się własnego pomnika. Oczywiście w Szczecinie. 50 lat z pasztecikiem. Jak to się robi?/YouTube Radio Szczecin • Lody, lody... Czy na pewno jest to najlepszy i najzdrowszy pomysł na ochłodę?", "url": "https://trojka.polskieradio.pl/artykul/3264940,pasztecik-szczecinski-pyry-z-gzikiem-kartacze-regionalne-przysmaki-ktorych-warto-sprobowac", "category": "zachodniopomorskie", "sub_category": "Gotowe dania i potrawy", "phrase": "Pasztecik szczeciński"}