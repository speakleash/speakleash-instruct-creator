{"meta_description": "Kojarzony ze Szczecinem przysmak kulinarny w barze \"Pasztecik\" jest serwowany już od 50 lat. Z tej okazji właścicielce lokalu Bogumile Polańskiej życzenia złożyli dziś Prezydent Szczecina Piotr Krzystek i marszałek województwa Olgierd Geblewicz. Oficjalne świętowanie urodzin zaplanowano na najbliższy poniedziałek.", "title": "Słynny szczeciński bar &#8222;Pasztecik&#8221; świętuje 50. urodziny. Będzie wiele atrakcji", "content": "Kojarzony ze Szczecinem przysmak kulinarny w barze „Pasztecik” jest serwowany już od 50 lat. Z tej okazji właścicielce lokalu Bogumile Polańskiej życzenia złożyli dziś Prezydent Szczecina Piotr Krzystek i marszałek województwa Olgierd Geblewicz. Oficjalne świętowanie urodzin zaplanowano na najbliższy poniedziałek. – Gratulujemy wytrwałości, dziękujemy za serce i za zaangażowanie wszystkim pracownikom pasztecika. Życzymy stu lat i jeszcze więcej – mówił podczas dzisiejszej wizyty w lokalu Prezydent Szczecina Piotr Krzystek. – Bar „Pasztecik” to marka miasta i alei Wojska Polskiego. Pionier wśród fast foodów. Miejsce kultowe, które tworzy klimat naszego miasta. „Pasztecik” jest konsekwentny i mimo zmieniających się realiów rynkowych i przyzwyczajeń kulinarnych ciągle na topie. Z okazji pięknego jubileuszu prezydent miasta wręczył właścicielce lokalu 50 czerwonych róż oraz rysunek autorstwa Henryka Sawki, który ma swoją galerie zaledwie kilkadziesiąt metrów od baru. Grafika przedstawia załogę żaglowca Kruzensztern, która wyjaśnia, że „Dni Morza to tylko pretekst, tak naprawdę przypłynęliśmy na paszteciki”. Bogumiła Polańska otrzymała też wyjątkowy medal okolicznościowy od marszałka Olgierda Geblewicza. Jest na nim Gryf, który trzyma bursztyn przypominający pasztecika. – Cieszymy się, że mamy tylu konsumentów, którzy o nas pamiętają – mówiła Bogumiła Polańska. – Kiedy zbliżają się urodziny pasztecika, wspominamy wtedy lata 60. i 70., kiedy wszystko się zaczynało. Dziękujemy naszym wszystkim klientom, nie tylko tym ze Szczecina, ale również z Polski i Europy. Jutro (piątek) paszteciki będą rozdawane za darmo przechodniom na al. Wojska Polskiego w Szczecinie. Ma to być zachęta do wzięcia udziału w urodzinach, które odbędą się w najbliższy poniedziałek w godz. 10.00-19.00. Jakie atrakcje czekają mieszkańców i turystów w lokalu przy al. Wojska Polskiego 46? Przygotowano m.in. magnesy i pocztówki z logiem pasztecika, pasztecikowy ogródek ze stolikami na zewnątrz lokalu oraz set jednego z najlepszych Dj-ów w mieście. No i najważniejsze – pasztecika będzie można kupić w specjalnej urodzinowej cenie (2,50 zł). Pasztecik to ciepłe ciasto drożdżowe z tradycyjnym nadzieniem mięsnym, kapustą i grzybami lub pieczarkami z serem. Jest przygotowywany w ważącej tonę maszynie, która pierwotnie wykorzystywana była w radzieckiej armii. W Szczecinie przysmak jest serwowany od 1969 roku. Pierwszy bar z pasztecikami powstał przy al. Wojska Polskiego naprzeciwko kina Kosmos. Prowadziła go Bogumiła Polańska, która wspólnie ze swoimi przełożonymi wymyśliła nazwę „pasztecik”. Kolejny lokal powstaje cztery lata później przy ul. Wielkiej (dziś Wyszyńskiego), a w 1975 r. otwiera się trzeci bar przy al. Wojska Polskiego 46, który jako jedyny do dziś dochował wierności starej recepturze. W 1993 roku nastąpiła prywatyzacja baru. Właścicielką została jego dotychczasowa kierowniczka, czyli Bogumiła Polańska. Mimo upływu czasu, kilku remontów i zmieniających się gustów Polaków, bar „Pasztecik” przy al. Wojska Polskiego niewiele się zmienił. Jego wystrój przypomina czasy PRL-u – jest stara mozaika, stoły barowe, wysokie stołki, a także kasa przy drzwiach lokalu.", "url": "https://infoludek.pl/szczecin/slynny-szczecinski-bar-pasztecik-swietuje-50-urodziny-bedzie-wiele-atrakcji/", "category": "zachodniopomorskie", "sub_category": "Gotowe dania i potrawy", "phrase": "Pasztecik szczeciński"}