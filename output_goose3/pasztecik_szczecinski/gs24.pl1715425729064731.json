{"meta_description": "Przyjechał do Szczecina ze znienawidzoną Armią Czerwoną. Na początku krył się w koszarach i pracował tylko dla sołdatów. Dziś jest jednym z symboli Szczecina, a miejscowi i turyści pokochali go jak swojego.", "title": "Pasztecik szczeciński dziś ma swój dzień. Znany w Polsce i na świecie wciąż smakuje. Od ponad pół wieku", "content": "Z mięsem? Z kapustą i grzybami? Pasztecik szczeciński dziś ma swój dzień! Przyjechał do Szczecina ze znienawidzoną Armią Czerwoną. Na początku krył się w koszarach i pracował tylko dla sołdatów. Dziś jest jednym z symboli Szczecina, a miejscowi i turyści pokochali go jak swojego. Pasztecik Szczeciński. To, że pojawił się w Szczecinie z Armią Czerwoną, może być miejską legendą. Chociażby dlatego, że maszyny do wyrobu „gorących pierożków” wciąż można kupić na Ukrainie. Zarówno nowe (do nich dołączony jest przepis na ciasto) jak i używane. Zresztą nie tylko na Ukrainie, ale na całym obszarze byłego ZSRR. I można było kupić też w czasach PRL. Nie ma to znaczenia. W każdym razie, to co produkuje specjał uznany nawet za kulinarne dziedzictwo Pomorza Zachodniego nosi kryptonim AŻZP-M a właściwie АЖЗП-М, bo to w końcu sowiecki wynalazek. Zajrzyjmy na archiwalne strony „Głosu Szczecińskiego”: historia pasztecika szczecińskiego sięga końca lat 60. XX w., kiedy to ówczesna Szczecińska Spółdzielnia Społem otrzymała od radzieckiego demobilu maszynę służącą do wyrabiania pierożków, nazwanych pasztecikami. Maszyna waży sporo, bo 850 kg, zajmuje też dużo miejsca, ale za to jest całkiem wydajna: do ośmiuset osiemdziesięciu sztuk na minutę. Ciasto, które podawane jest z jednego pojemnika, waży maksymalnie 80 gram., nadzienie (podajnik numer dwa) 45 gram. Jeśli więc trafilibyśmy pasztecika potwora, to mógłby ważyć nawet 125 gramów. Jednak taki zwyczajny to jedynie 100 gram. Początkowo serwowane były z farszem mięsnym, później także z masą jajeczną i rybną, z twarożkiem na słodko lub słono. Dziś w sprzedaży dostępne są także z serem i pieczarkami czy kapustą i grzybami. I obowiązkowym barszczem. Od 2010 roku jest wpisany na listę produktów regionalnych. I rzeczywiście jak ktoś przyjeżdża do Szczecina, to musi stąd wyjechać ze smakiem pasztecika w ustach. Inaczej pobyt trudno uznać za zaliczony. Najstarszy punkt gdzie można było kupić paszteciki, mieścił się vis a vis kina Kosmos. Kolejki, kolejki i kolejki, tak zapamiętali z pewnością mniej więcej pięćdziesięcioletni i nieco starsi szczecinianie. Ale pasztecik przed lub (częściej) po filmie był obowiązkowy. Tak wrastał w Szczecin. Pisaliśmy lata temu: Tradycyjny, czyli jaki? Przede wszystkim przygotowany z naturalnych składników, serwowany prosto z maszyny. Nigdy mrożony, lub powtórnie odgrzewany! Tajemnica receptury kryje się w proporcjach i odpowiednim sposobie mieszania składników.", "url": "https://gs24.pl/pasztecik-szczecinski-dzis-ma-swoj-dzien-znany-w-polsce-i-na-swiecie-wciaz-smakuje-od-ponad-pol-wieku/ar/c1-15861307", "category": "zachodniopomorskie", "sub_category": "Gotowe dania i potrawy", "phrase": "Pasztecik szczeciński"}