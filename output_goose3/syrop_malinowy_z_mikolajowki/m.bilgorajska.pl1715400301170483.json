{"meta_description": "", "title": "Zestawy produktów tradycyjnych dla medyków", "content": "Samorząd Województwa Lubelskiego podejmuje różnego rodzaju działania mające na celu wsparcie szpitali i pracującego tam personelu medycznego. Tym razem dla pracowników oddziałów zakaźnych, którzy zajmują się pacjentami zarażonymi wirusem SARS-CoV-2 przygotowane zostały zestawy składające się z produktów tradycyjnych pochodzących z województwa lubelskiego. Są to wyroby wpisane na prowadzoną przez Ministra Rolnictwa i Rozwoju Wsi Listę Produktów Tradycyjnych. Produkty trafią też do Biłgoraja. - Pandemia koronawirusa zmieniła życie każdego z nas. Mam nadzieję, że przekazane dziś produkty sprawią naszym medykom odrobinę radości w tym trudnym czasie - mówił marszałek Jarosław Stawiarski i dodaje: - Dziękuję lekarzom z oddziałów zakaźnych, ratownikom medycznym oraz pielęgniarkom za ich pracę i poświęcenie każdego dnia. Zestawy produktów tradycyjnych zostaną przekazane personelowi medycznemu pracującemu w szpitalnych oddziałach zakaźnych zajmujących się pacjentami zarażonymi wirusem COVID-19 w całym województwie (pełna lista poniżej). Podjęte działania są z jednej strony gestem symbolicznego docenienia ciężkiej pracy naszych medyków, a z drugiej strony akcja posłuży do promocji żywności tradycyjnej i regionalnej lokalnych producentów, którzy borykają się obecnie z ograniczonymi możliwościami handlu. Samorząd Województwa Lubelskiego zakupił produkty za kwotę 15 tysięcy złotych. Wśród produktów, które trafią do medyków znajdują się: herbatka różana z ziołami z Wandalina, jabłka suszone z Wandalina, konfitura z owoców róży z Końskowoli, miód gryczany z Lubelszczyzny, miód wielokwiatowy - majowy z Karczmisk, sok jabłkowo-buraczkowy z Wandalina, syrop malinowy z Mikołajówki, syrop z owoców róży z Końskowoli, tradycyjne wyroby z czekolady pochodzące z lubelskiej cukierni, czy witaminy Eremity - Syrop z Czarnego Bzu z Kodnia. • None ARION Szpitale sp. z o.o. w upadłości - Zespół Opieki Zdrowotnej w Biłgoraju", "url": "https://m.bilgorajska.pl/aktualnosc,22394,0,amp,0,Zestawy-produktow-tradycyjnych-dla-medykow.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Syrop malinowy z Mikołajówki"}