{"meta_description": "", "title": "Odcinek 137", "content": "Potrawa 1  Gulasz z szynki wieprzowej na soku z kiszonej kapusty i piwie karmelowym z dynią i groszkiem  Składniki: • 500 g szynki wieprzowej • 150 g surowego wędzonego boczku • 2 łyżki mąki pszennej • 2 ząbki czosnku • 1 łyżka mielonego kminku • 1 – 2 łyżki ziaren kolendry • 5 – 6 plasterków świeżego imbiru • ½ szklanki soku z kiszonej kapusty • ½ szklanki piwa karmelowego • 300 g dyni piżmowej • 150 g groszku cukrowego • 1 ostra papryczka • 1 cytryna • 1 łyżka octu piwnego • ½ łyżki miodu • sól, grubo mielony pieprz, olej  Sposób przygotowania:  1. Szynkę wieprzową kroimy w grubą kostkę, surowy wędzony boczek w drobną.  2. Do naczynia lejemy odrobine oleju i wysmażamy boczek na chrupiące skwarki. Skwarki przekładamy na bok do miseczki, a na pozostałym tłuszczu, ewentualnie dolewając odrobinę oleju, przesmażamy szynkę wieprzową na mocno złoty kolor z każdej strony.  3. Do przesmażonej szynki dodajemy plasterki świeżego imbiru, rozgnieciony ząbek czosnku, utarte w moździerzu ziarna kolendry, mielony kminek, sól i pieprz. Chwilę wszystko smażymy, po czym zalewamy sokiem z kiszonej kapusty i piwem karmelowym. Dusimy pod przykryciem na wolnym ogniu przez 45 minut do godziny. Ostatnie 15 minut, można dusić bez przykrycia mieszając, aby zredukować sos.  4. Do drugiego, rozgrzanego naczynia wlewamy odrobinę oleju, dorzucamy dynię pokrojoną w kostkę, podsmażamy chwilę, po czym dusimy pod przykryciem przez 2 minuty. Potem dorzucamy posiekaną ostrą papryczkę, pokojoną w cieniutkie paseczki skórkę z wymytej i sparzonej cytryny, rozgnieciony ząbek czosnku, doprawiamy solą i pieprzem. Dodajemy groszek cukrowy pokrojony w większe kawałki, ocet piwny. Dusimy kolejne 2 minuty pod przykryciem.  5. Na samy końcu doprawiamy gulasz z szynki wieprzowej miodem, po czym podajemy z dynią i groszkiem cukrowym.  Dobra rada: taki gulasz można też przyrządzić z łopatki wieprzowej Potrawa 2  Placki „szkubane” z kapustą i miodem pitnym  Składniki: • 1 cebula • 250 g kiszonej kapusty • 50 ml miodu pitnego • 1 cytryna • 6 – 7 pieczonych placków ziemniaczanych • 2 łyżki orzeszków pistacjowych • 150 ml kwaśnej gęstej śmietany • 50 g wędzonego oscypka • sól, grubo mielony pieprz, olej  Sposób przygotowania:  1. W rozgranym naczyniu smażymy do zeszklenia na odrobinie oleju cebule pokrojoną w kostkę. Do zeszklonej cebuli dorzucamy lekko przesiekaną, odciśniętą kapustę kiszoną. Doprawiamy pieprzem.  2. Do podsmażonej kapusty dolewamy miód pitny, dodajemy startą skórkę i sok z cytryny. Wszystko razem smażymy aż miód pitny się zredukuje.  3. Pieczone na blasze, zimne placki ziemniaczane rwiemy na małe kawałki. Porwane placki łączymy z podsmażoną kiszoną kapustą, dodajemy orzeszki pistacjowe w całości, wszystko dokładnie mieszamy.  4. Przekładamy masę do żaroodpornych naczynek, zalewamy kwaśną gęstą śmietaną, posypujemy z wierzchu tartym wędzonym oscypkiem.  5. Pieczemy w piekarniku nagrzanym do 180ºC przez 35 minut, Podajemy gorące, udekorowane listkami ulubionych świeżych ziół. .  Dobra rada: placki zrobione z tartych ziemniaków, odrobiny mąki pszennej, jajka, soli, możemy też upiec na przesmarowanej odrobiną oleju patelni o grubym dnie, najlepiej żeliwnej", "url": "https://karolokrasa.pl/przepisy/odcinek-137/", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Cieszyńska dynia"}