{"meta_description": "wCzestochowie.pl - informacje, wiadomości, aktualności z Częstochowy i regionu. Sport, wydarzenia, kultura i rozrywka, komunikacja, kościół, zdrowie, konkursy.", "title": "Twaróg krzepicki na Liście Produktów Tradycyjnych", "content": "Województwo śląskie znalazło się w czołówce listy regionów, pod względem liczby zarejestrowanych produktów tradycyjnych, podawanej przez Ministerstwo Rolnictwa i Rozwoju Wsi. Wśród nich sporą grupę stanowią produkty z obszaru częstochowskiego. Kilkanaście dni temu na listę trafił kolejny produkt: twaróg krzepicki, wytwarzany z mleka pozyskiwanego od dostawców z terenu Jury Krakowsko-Częstochowskiej. Twaróg krzepicki na Listę Produktów Tradycyjnych trafił 27 lipca. Jego produkcja rozpoczęła się w 1938 r. po wybudowaniu nowego zakładu mleczarskiego w Krzepicach. Do tej pory większa część produkcji odbywa się ręcznie bez użycia urządzeń mechanicznych. Nie bez znaczenia jest fakt, że twaróg wytwarzany jest z mleka pozyskiwanego od dostawców z obszaru Jury Krakowsko-Częstochowskiej, z terenów czystych ekologicznie. Twaróg krzepicki jest 125. produktem na Liście Produktów Tradycyjnych województwa śląskiego. Wśród produktów z naszego regionu są na niej m.in.: masło krzepickie, szczekocińska kiełbasa siekana na słomie pieczona, kaszanka pieczona szczekocińska, złotopotocki karp smażony, złotopotocki pstrąg z rusztu, chleb tatarczuch (produkowany w Żarkach), miód z nektaru kwiatów jurajskich z Janowa, jurajski żur na grzybach, kapusta z grochem po częstochowsku, ciulim lelowski i makaron z Rudnik.", "url": "http://www.wczestochowie.pl/artykul/10921,twarog-krzepicki-na-liscie-produktow-tradycyjnych", "category": "śląskie", "sub_category": "Mięso świeże oraz produkty mięsne", "phrase": "Szczekocińska kiełbasa siekana na słomie pieczona"}