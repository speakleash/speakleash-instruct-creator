{"meta_description": "", "title": "Korowal weselny na liście produktów tradycyjnych", "content": "PODKARPACKIE. Tradycyjne, słodkie ciasto z Grodziska Dolnego zarejestrowane w Ministerstwie Rolnictwa i Rozwoju Wsi. Korowal weselny (w niektórych regionach kraju, zwłaszcza na Podlasiu nazywany korowajem) to wyrób piekarniczy – duży (40 cm średnicy, do 20 cm wysokości), pieczony na okrągłej blasze, wyrośnięty bochen pszennego chleba, w przekroju przypominający ciasto drożdżowe. Ciasto ma delikatnie słodki smak. W okolicach Grodziska Dolnego (powiat leżajski) wypiek przygotowywany był na wesela. Zachowały się słowa piosenki weselnej „Korowalem ciasto, Toczyło się przez miasto, Przez miasto i przez rynek, Do Marysi po wianek (…)” Do jego wypieku używane jest ciasto podobne do chleba, w smaku lekko słodkawe. Rozczynia się tak jak chleb. Oprócz mąki, jajek i wody dodawane jest mleko oraz cukier. Następnie piecze się w dużej okrągłej blasze. Na wierzchu ciasta zwykle zapiekano warkocz z ciasta. Korowal zdobiony był różnego rodzaju kawałkami ciasta w formach np. ptaszków, kwiatków, listków. Dawniej zazwyczaj na wesele przygotowywało się co najmniej dwa ciasta: jedno – w domu panny młodej, drugie – w domu pana młodego i piekło już na trzy dni przed weselem. Ciasto rozdawane było wszystkim gościom weselnym w odpowiedniej kolejności. Pierwsi otrzymywali je państwo młodzi, następnie rodzice, rodzice chrzestni i pozostali goście. Goście otrzymywali także kawałek do domu. Obecnie korowal pieczony jest podczas różnych świąt i wydarzeń lokalnych. - To 115 produkt tradycyjny z województwa podkarpackie na ministerialnej liście – mówi Marek Kot, zastępca dyrektora Departamentu Rolnictwo Urzędu Marszałkowskiego.", "url": "http://gospodarkapodkarpacka.pl/news/view/4393/korowal-weselny-na-liscie-produktow-tradycyjnych", "category": "podkarpackie", "sub_category": "Wyroby piekarnicze i cukiernicze", "phrase": "Korowal weselny"}