{"meta_description": "", "title": "Tradycyjne wesele – Wiano", "content": "Dawne wesele ludowe było widowiskiem – z odpowiednią dramaturgią, inscenizacją, tańcami i muzyką. Sposób urządzania i przebieg wesela - według dawnego zwyczaju - chcą zachować od zapomnienia organizatorzy imprezy \"Spotkania z Pieśnią i Tradycją Weselną\": Gminny Ośrodek Kultury w Borkach i zespół śpiewaczy z Krasewa. Do przeglądu mogą się zgłaszać do 16 maja kapele i zespoły ludowe odtwarzające autentyczne, tradycyjne pieśni i obrzędy weselne. Konkurs odbędzie się 28 maja w remizie w Krasewie. Tej imprezie będzie towarzyszyć festiwal potraw weselnych. Do konkursu kulinarnego uczestnicy zgłaszają potrawy weselne (dania główne, przekąski, napoje, ciasta, desery). Dawniej biesiada i zabawa weselna rozpoczynała się od ceremonialnego powitania gości. Byli witani i anonsowani przez starszego drużbę, który mówił m.in. na wszystko dobre, powitać się godzi. Muzykanci przygrywali skoczną muzykę, a goście rzucali pieniądze kapeli. Goście wchodzili do domu według starszeństwa i w tej kolejności zasiadali przy stole. Usadzaniem gości przy stole zajmował się starszy drużba. Panna młoda witała weselników tulaniem chleba. Podchodziła do stołu, całowała na nim bochen chleba, toczyła go po krawędzi stołu, tak aby nie upadł, mówiąc: Dał ci nam cię sam pan Jezus, Następnie kroiła chleb na małe kawałki i rozdawała wszystkim gościom. Obrzędem tulania chleba panna młoda deklarowała przyjęcie na siebie obowiązków gospodyni i pani domu. Obrzęd ten miał też zapewnić dobrobyt młodemu małżeństwu. Kiedy usadzono wszystkich gości, do stołu na honorowe miejsce prowadzono młodą parę. Drużba patronował wnoszeniu potraw i rozlewaniu trunków. Gospodarz zapraszał do jedzenia: Na co nas stać częstujem was,  Pożywajcie, popijajcie,  Serca nasze uradują,  Jak się goście uczęstują. Za zdrowie pana młodego, żeby dożył wieku długiego Za zdrowie panny młodej co nie żałowała poduszeczki swojej. Oj, gwałtu, rety, dajcie gorzałki,  Bo nam się porwą kiszki w kawałki.  Dali mi, dali, jeden kieliszek Nawet nie doszedł do drobnych kiszek. W trakcie wesela goście podchodzili do orkiestry i wyśpiewywali żartobliwie tzw. przyśpiewki – o zaletach i wadach obecnych na weselu gości, do pana młodego, pani młodej, starościn, gospodarza. A co nam tu po tych babach, Co zasiadły na tych ławach? Po obiedzie rozpoczynały się tańce – takie do upadłego do późnych godzin nocnych. Po każdym tańcu rzucano muzykantom pieniądze, a w przerwach częstowano ich wódką, piwem i zakąską. Tańczono krakowiaka, mazury, obertasy, kujawiaki, galop, polki, walce wolne i szybkie i inne polskie tańce. Kołacz (korowaj lub korowal) jest to staropolskie pieczywo obrzędowe. Pieczony był w wieczór panieński, w przeddzień wesela. Kołacz miał kształt wielkiego okrągłego, wyrośniętego bochenka chleba lub podłużnej bułki. Zdobiono go formowanymi ręcznie z ciasta ptaszkami, guzkami, laleczkami, po upieczeniu wstążeczkami, bibułkowymi kwiatami. Starościna wnosiła go uroczyście, z muzyką i śpiewem, wręczała najstarszemu drużbie, który obdzielał nim wszystkich obecnych – najpierw państwa młodych, a następnie gości, muzykantów i kucharki. A witajże z nami, kołaczu rumiany, Od Pana Jezusa i Najświętszej Panny, Dziś nam tu zesłany, Spożywanie kołacza odbywało się przed oczepinami lub po tym ceremoniale. Kulminacyjnym punktem wesela były oczepiny – oddanie wianka i założenie czepka przez pannę młodą czyli obrzęd przejścia z wolnego panieńskiego stanu w poczet mężatek. Zgodnie z tradycją panna młoda manifestowała swój żal, niechęć, sprzeciw i pozorowała odwlekanie ceremonii. Drużbowie, wirując w tańcu z panną młodą, starali się przerwać taniec i posadzić ją na ławie, aby przystąpić do oczepin. Młoda wymykała się i uciekała. Aż wreszcie nadchodziły nieuchronne oczepiny. Starościny ścinały młodej pasmo włosów albo cały warkocz lub upinały jej warkocze tak, aby nie było ich widać spod czepka. Ceremonii tej towarzyszyły pieśni i przyśpiewki. Najstarszą z pieśni weselnych jest pieśń o chmielu. Oj chmielu, chmielu, serokie liście.  Oj, już Marysię ocepilista.  Oj chmielu, oj nieboże,  Już nic tu nie pomożę,  Chmielu, nieboże! Oj chmielu, chmielu, ty bujne ziele,  Nie będzie bez cię żadne wesele.  Oj chmielu, oj nieboże,  To na dół, to ku górze,  Chmielu nieboże. Panna młoda trzymała na kolanach ozdobny talerz lub misę, do której goście wrzucali pieniądze na wianek. Kiedy już panna młoda w całej krasie stała się mężatką, rozpoczynały się na nowo tańce do samego rana. Zobacz fragment filmu \"Wesele Książęce\". Zwróćcie uwagę na strój panny młodej (czepiec weselny) i pana młodego (kwiaty na kapeluszu). Goście weselni tańczą z parą młodą, a następnie wypijają po kieliszku wódki.", "url": "http://wiano.eu/article/1016", "category": "podkarpackie", "sub_category": "Wyroby piekarnicze i cukiernicze", "phrase": "Korowal weselny"}