{"meta_description": "Produkt wpisany na listę produktów tradycyjnych w dniu 2011-06-02 w kategorii Wyroby piekarnicze i cukiernicze w woj. opolskim.", "title": "Chleb mleczny praszkowski - - Portal Gov.pl", "content": "Okrągły, dobrze wypieczony z cienką skórką, na przekroju miękisz drobnoporowaty. Wierzch chleba posypany makiem. Z wierzchu ciemnozłocisty, miękisz jasnosłomkowy. Od spodu chleb bielony mąką żytnią i otrębami. Praszka jest jedną z najstarszych osad w dawnej ziemi wieluńskiej. Pierwsze wzmianki źródłowe o Praszce, zwanej pierwotnie Michałów, pochodzą z 1260 r. W 1392 r. król Władysław Jagiełło wydał przywilej Piotrowi Kowalskiemu herbu Wierusz na założenie miasta Praszka. Przekształceniu wsi w miasto sprzyjało położenie przy przeprawie przez rzekę Prosnę oraz na ważnym szlaku handlowym łączącym ziemię wieluńską ze Śląskiem. W połowie XVIII wieku w Praszce występowały cechy: rzeźników, szewców, piekarzy i innych. Na początku XX wieku powstały co najmniej trzy piekarnie, a produkcja chleba mlecznego rozpoczęła się w połowie lat 70-tych. Technologia tego chleba, podobnie jak większości chlebów mieszanych, była oparta na dobrze przygotowanym zaczynie, dobrze wyrobionym cieście z dodatkiem mleka świeżego lub kwaśnego oraz czasie garowania. Niedodanie któregokolwiek z surowców lub nieodpowiednie przygotowanie wiązało się z porażką wypieku. Jednym z głównych elementów chleba mlecznego, jak sama nazwa wskazuje, było i jest mleko. Najczęściej było to mleko słodkie. Bywało też, że dodawano zsiadłe mleko, ze względów ekonomicznych, jednakże chleb nie zmieniał cech smakowych ani estetycznych. Smak chleba szybko dostrzegli mieszkańcy Praszki i okolic. Do dnia dzisiejszego jest on pieczony i z powodzeniem sprzedawany. Wspomnienia o chlebie wracają często do samych jego początków: „(…) pamiętam, że przez kilka pierwszych lat od wprowadzenia chleba do obiegu to tylko w okresie przedświątecznym chlebek mleczny był posypany makiem. Przez cały rok jednak był bez posypki makiem (…)” (Wywiad etnograficzny przeprowadzony z mieszkańcami Praszki).", "url": "https://www.gov.pl/web/rolnictwo/chleb-mleczny-praszkowski", "category": "opolskie", "sub_category": "Wyroby piekarnicze i cukiernicze", "phrase": "Chleb mleczny praszkowski"}