{"meta_description": "", "title": "Opolski rekord podczas Targów Smaki Regionów - Radio Doxa", "content": "Osiem dań z naszego województwa uhonorowano w Poznaniu, w krajowym finale konkursu „Nasze Kulinarne Dziedzictwo – Smaki Regionów”. Opolscy producenci i kucharze pobili ubiegłoroczny rekord zdobywając aż osiem tzw. pereł. Do przedstawicieli Opolszczyzny trafił także medal Targów Smaki Regionów, przyznawany za najlepsze produkty spożywcze. Tę nagrodę otrzymało Gospodarstwo Rybackie Markowe za swój paprykarz. – To niewątpliwie sukces naszego województwa, które – choć najmniejsze – zdecydowanie wyróżnia się w kraju wysoką jakością lokalnej żywności – stwierdza Antoni Konopka, członek zarządu województwa opolskiego. – To właśnie potwierdza, że opolskie to nie tylko prawdziwy tygiel kulturowy, ale również kulinarny. Nagrody otrzymały m.in. chleb mleczny praszkowski, lody, ciastka wigilijne, marcepan śląski, policzki wieprzowe z ciapkapustą oraz placki kartoflane z blachy z wędzonym pstrągiem. Nie ukrywam, że obecnie podejmujemy działania w kierunku rozwoju turystyki kulinarnej. Dodatkowo Anna Bodzioch z Departamentu Rozwoju Obszarów Wiejskich z UMWO otrzymała Klucz do Polskiej Spiżarni. Jest to nagroda przyznawana osobom szczególnie zasłużonym w procesie wsparcia i promocji kulinarnego dziedzictwa swoich regionów.", "url": "https://doxa.fm/aktualnosci/region/opolski-rekord-podczas-targow-smaki-regionow/", "category": "opolskie", "sub_category": "Wyroby piekarnicze i cukiernicze", "phrase": "Chleb mleczny praszkowski"}