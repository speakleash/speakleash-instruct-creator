{"meta_description": "W sobotę 11 lipca Gminna Spółdzielnia „Samopomoc Chłopska” w Praszce świętowała jubileusz 75-lecia istnienia.", "title": "GS ma 75 lat - Urząd Miejski w Praszce", "content": "W sobotę 11 lipca Gminna Spółdzielnia „Samopomoc Chłopska” w Praszce świętowała jubileusz 75-lecia istnienia. Powstała w lutym 1945 roku. Jubileuszowa uroczystość odbyła się w restauracji Kmicic, a uczestniczyli w niej obecni oraz byli pracownicy GS-u, a także goście zaproszeni - wśród nich m.in.: Beniamin Godyla - senator RP, Jarosław Tkaczyński - burmistrz Praszki oraz Adam Staniszewski - dyrektor opolskiego oddziału Krajowego Związku Rewizyjnego „Samopomoc Chłopska”. Spotkanie rozpoczął Bogdan Pietras, przewodniczący Rady Nadzorczej spółdzielni, a po odśpiewaniu „Sto lat” i symbolicznej lampce szampana, historię jubilatki przedstawiła Krystyna Preś. - Po wojnie ludzie potrafili się integrować - powiedziała Krystyna Preś, od 1996 roku prezes praszkowskiej GS. - Jeszcze nie ucichły odgłosy okupacji, a już zaczęli organizować spółdzielnię. Chęć przystąpienia do niej wyraziło prawie tysiąc osób. Aktualnie GS zatrudnia 45 osób, prowadzi 6 sklepów spożywczych (trzy w Praszce oraz w Przedmościu, Strojcu i Szyszkowie), stację diagnostyczną, myjnię samochodową oraz piekarnię, która jest oczkiem w głowie firmy. Od niedawna spółdzielnia świadczy również zakupy na telefon. Za swoją działalność GS otrzymała szereg nagród - wśród nich m.in. Praszkowskiego Koziołka, Różę Powiatu Oleskiego, Opolską Nagrodę Jakości, Orła Agrobiznesu oraz Srebrny Laur Umiejętności i Kompetencji. Cenione są również wyroby piekarni - w 2019 roku podczas Międzynarodowych Targów Poznańskich rolada makowa zapiekana w cieście biszkoptowym otrzymała najwyższą nagrodę - Perłę. Wcześniej - w 2011 roku - Polska Izba Produktu Regionalnego i Lokalnego nagrodziła chleb mleczny praszkowski, zaś w 2017 roku chleb biesiadny otrzymał tytuł Top Produkt. Wspomniany już chleb mleczny, a także kopytka piernikowe mają certyfikat jakości Klastra Dobrej Żywności „Oleski Koszyk”. Krystyna Preś jest wiceprezesem tego stowarzyszenia producentów żywności. Wiele miłych słów pod adresem jubilatki padło od zaproszonych gości, którzy przekazali także na ręce pani prezes listy gratulacyjne. - GS to najstarsza firma w Praszce - zauważył burmistrz Tkaczyński. - Dziękuję za to, że jesteście widoczni w życiu społecznym gminy i trwale wpisaliście się w nią. Nie zabrakło również jubileuszowego tortu. Był pyszny, a ważył aż 10 kg. Do jego przygotowania wykorzystano aż 30 jajek. Uhonorowane zostały osoby z co najmniej 40-letnim stażem pracy w GS-ie: Anna Bartosiak (48 lat), Anna Soberka (46), Bogdan Pietras (45), Zygmunt Paruch, Eugeniusz Poniewiera (po 43), Danuta Polak, Urszula Pilakowska (po 41) oraz Andrzej Rogala (40), emeryci: Gabriela Gołąb, Danuta Zawadzka, Bożena Pietras, Stanisława Madeła i Zofia Reszka, członkowie spółdzielni: Maria Dubińska, Elżbieta Małyska, Teresa Małolepsza, Stanisław Bożek, Małgorzata Macheta, Krystyna Istek, Elżbieta Mieszkalska, Jan Badera oraz pracowniczy spółdzielni: Bogusława Mieszkalska, Maria Wiatr, Joanna Preś, Dominika Kowalczyk, Zbigniew Janas, Dorota Szeląg, Joanna Napieraj, Matylda Zawadzka, Anna Musiał, Agnieszka Jabłońska, Konrad Haładyn, Dariusz Panek, Tomasz Więckowski, Danuta Furmańska, Barbara Zygmunt, Danuta Polak, Nina Wiecha, Elżbieta Placek, Emilia Szczykała i Joanna Sudomierska.", "url": "http://praszka.pl/3818/gs-ma-75-lat.html", "category": "opolskie", "sub_category": "Wyroby piekarnicze i cukiernicze", "phrase": "Chleb mleczny praszkowski"}