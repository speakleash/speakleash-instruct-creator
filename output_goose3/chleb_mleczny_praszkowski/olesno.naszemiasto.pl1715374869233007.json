{"meta_description": "Pokazy kulinarne, warsztaty carvingu oraz stoiska z lokalną, dobrą żywnością - tak było na festiwalu OK Food Festival w Oleśnie.", "title": "OK Food Festival 2019 w Oleśnie. To było święto dobrego jedzenia [ZDJĘCIA]", "content": "Kulinarną imprezę wymyślili producenci żywności z Olesna i okolic, zrzeszeni w klastrze dobrej żywności Oleski Koszyk. W tym roku do udziału w festiwalu kulinarnym i pokazania swoich produktów, zaproszono także lokalnych przedsiębiorców z branży spożywczej, którzy nie należą do klastra. Wyrobiliśmy sobie bardzo mocną markę i wielu chętnych producentów chce pokazać się na naszym festiwalu. Chętnie zgodziliśmy się na to, ponieważ uważamy, że lokalną żywność trzeba promować, trzeba się nią chwalić - mówi Wilhelm Beker, prezes stowarzyszenia Oleski Koszyk, a na co dzień szef Okręgowej Spółdzielni Mleczarskiej w Oleśnie. Przy garach stanęła także młodzież! Pokaz „Gotuj z Oleskim Koszykiem” przygotowali uczniowie Szkoły Podstawowej nr 1 oraz Zespołu Szkół Zawodowych w Oleśnie. Oprócz znanych specjałów, jak śmietankówka oleska czy chleb mleczny praszkowski, można było spróbować także smakołyków spoza Oleskiego Koszyka: kozich serów z Chudoby, ciapkapusty z żeberkami z Wachowa czy piwa z browaru w Borkach Wielkich.", "url": "https://olesno.naszemiasto.pl/ok-food-festival-2019-w-olesnie-to-bylo-swieto-dobrego/ar/c3-5172297", "category": "opolskie", "sub_category": "Wyroby piekarnicze i cukiernicze", "phrase": "Chleb mleczny praszkowski"}