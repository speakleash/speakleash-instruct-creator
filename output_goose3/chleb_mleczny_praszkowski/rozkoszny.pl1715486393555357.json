{"meta_description": "Chleb mleczny to japońska piekarnicza klasyka. Lekki i puszysty, zachowujący długo świeżość, dzięki przygotowaniu na zasmażce z mąki i mleka.", "title": "Chleb mleczny", "content": "Chleb mleczny to japońska piekarnicza klasyka. Lekki i puszysty, zachowujący długo świeżość, dzięki przygotowaniu na zasmażce z mąki i mleka. Nie piekę obecnie tyle chleba, ile kiedyś z prostego powodu. W moich ulubionych piekarniach robią to lepiej, a sam proces jest dość pracochłonny. Robię wyjątek dla rodzajów pieczywa, które trudno dostać nad Wisłą, choćby dla japońskiego chleba mlecznego – o wrzecionowatej teksturze i subtelnie słodkim smaku. Wszechstronny w użyciu, a przy tym bardzo prosty w przygotowaniu. Przepis, który używam oparłem na recepturze Erica Kim z “Korean American”, której proporcje i składniki jednak pozmieniałem pod własne preferencje. Najważniejszym elementem jest zasmażka tangzhong – to właśnie jej zasługa, że chleb mleczny jest tak wyjątkowy. Chleb mleczny forma 11.5 x 30 cm Tangzhong ½ szklanki (70 g) mąki pszennej chlebowej (typ od 550 do 650) 1 szklanki (250 ml) pełnotłustego mleka Ciasto ½ szklanki (125 ml) śmietanki 30% 2 łyżki miodu 500 g mąki pszennej chlebowej (typ od 550 do 650) + ½ szklanki (70 g) do wyrabiania 2 saszetki (2 x 7 g) drożdży suszonych 1 łyżeczka soli morskiej drobnoziarnistej 1 duże jajko ¾ szklanki (180 ml) pełnotłustego mleka 1. Przygotuj zasmażkę tangzhong: przełóż mąkę wraz z mlekiem do dużego garnka. Gotuj na umiarkowanym ogniu, cały czas mieszając trzepaczką, aż zasmażka się zagęści na konsystencję śmietany, 5 – 6 minut. 2. Przygotuj ciasto właściwe: do zasmażki tangzhong wlej śmietanę i miód. Wymieszaj do połączenia. Dodaj 500 g mąki, drożdże, sól, jajko i ¾ szklanki (180 ml) mleka. Za pomocą drewnianej łyżki, wymieszaj ciasto do powstania klejącej brei (to okej!). Przykryj pokrywką lub lnianą ściereczką i odstaw do podwojenia objętości, na 50 – 60 minut. 3. Obsyp stolnice mąką, wyłóż ciasto. Wyrabiaj ciasto, podsypując mąką, starając się nie przekroczyć tej ½ szklanki (70 g) mąki, 5 – 6 minut. Podziel ciasto na dwie części. Każdą rozpłaszcz i zawiń boki do środka, ściskając je jak pierożka. Odwróć i zakręcaj, domykając ciasto tak jak w rolce. Przełóż dwie kule do naoliwionej foremki. Przykryj ją i odstaw do potrojenia objętości, 50 – 60 minut. 4. Rozgrzej piekarnik do 180 stopni Celsjusza (góra-dół). Piecz, aż chleb się zarumieni, około 40 minut. Studź 15 minut w foremce. Wyjmij i wystudź całkowicie (lub nie, co szanuję – nigdy nie potrafię odmówić sobie świeżo upieczonego chleba z masłem). Rady/porady Chleb mleczny szczelnie owinięty ręcznikiem kuchennym i schowany w worek foliowy zachowa świeżość do 3 – 4 dni. Nie zapomnij pochwalić się, wstawiając zdjęcie na Instagram z hasztagiem #rozkoszny, oznaczając mnie, abym Cię znalazł! Jeśli jeszcze nie śledzisz bloga na Instagramie i Facebooku, a chcesz być na bieżąco, koniecznie to nadrób.", "url": "https://www.rozkoszny.pl/chleb-mleczny/", "category": "opolskie", "sub_category": "Wyroby piekarnicze i cukiernicze", "phrase": "Chleb mleczny praszkowski"}