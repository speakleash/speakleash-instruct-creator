{"meta_description": "Portal informacyjny Związku Powiatów Polskich - Serwis Główny - Aktualności - Klaster Dobrej Żywności ,&quot;Oleski Koszyk&quot; jest stowarzyszeniem utworzonym w 2013...", "title": "Dobre praktyki: Klaster dobrej żywności Oleski koszyk", "content": "Klaster Dobrej Żywności ,\"Oleski Koszyk\" jest stowarzyszeniem utworzonym w 2013 r. Inicjatorami utworzenia stowarzyszenia są przedsiębiorcy z branży spożywczej z terenu powiatu oleskiego. List intencyjny w tej sprawie podpisany został przez 12 firm. Celem klastra jest podejmowanie wspólnych działań marketingowych dla promocji znaku towarowego Klastra i produktów nim oznakowanych, a także utworzenie sieci współpracy pozwalającej na efektywne połączenie i wykorzystanie potencjału przedsiębiorstw oraz wzmacnianie więzi kooperacyjnych przy udziale instytucji otoczenia biznesu i władz samorządowych. Aktualnie z logo Oleskiego Koszyka sprzedawanych jest 27 najlepszych i najbardziej znanych przysmaków oferowanych przez oleskich przedsiębiorców, a wśród nich są m.in.: - masło ekstra z Olesna oraz ser twarogowy półtłusty z Olesna z Okręgowej Spółdzielni Mleczarskiej w Oleśnie;  - kiełbasa myśliwska i szynka domowa z liściem z PPHU \"Wacław\" z Żytniowa;  - salceson z indyka i kiełbasa rudnicka drobiowa z PPHU \"Feks\" z Mirowszczyzny;  - mąka dalachowska 480 z Młyna Dalachów;  - kołocz śląski oraz mieszanka ciastek z PPHU \"Kłos\" z Kujakowic Górnych;  - chleb mleczny praszkowski i kopytka piernikowe z Gminnej Spółdzielni \"Samopomoc Chłopska\" w Praszce;  - chleb koło oraz chleb razowy ziarnisty z piekarni Jana Kuzaja w Wojciechowie;  - bułka swojska Marcina oraz chleb swojski ziarnisty z piekarni \"U Marcina\" w Wysokiej;  - papryka konserwowa i ogórki konserwowe z Przedsiębiorstwa Przetwórczego Edwarda Gładysza z Bobrowy;  - żurek domowy oraz barszcz biały z Wytwórni Barszczu w Odcinku;  - miód gryczany i miód wielokwiatowy z Gospodarstwa Pasiecznemu \"Maja\" w Rudnikach;  - jabłka odmiany Rubinola i Decosta z Gospodarstwa Sadowniczo-Ogrodniczego w Brzezinach;  - danie Głodny Hrabia z Pałacu Pawłowice. Znak towarowy Oleskiego Koszyka został zarejestrowany w Urzędzie Patentowym i jest znakiem prawnie chronionym.  Każde znajdujące się \"w koszyku\" danie ma certyfikat potwierdzający, że produkt jest zdrowy, naturalny oraz najwyższej jakości. Certyfikat Oleskiego Koszyka może otrzymać wyłącznie produkt regionalny o gwarantowanej jakości i wyjątkowych walorach smakowych. Przyznaje go kapituła, w skład której wchodzą członkowie klastra, po zapoznaniu się technologią produkcji i po ocenie walorów kulinarnych zgłoszonego produktu. Zgłoszeniami produktów na listę kandydatów do otrzymania Certyfikatu zajmuje się Wydział promocji i rozwoju gospodarczego w Starostwie Powiatowym w Oleśnie. Koordynatorem projektu w jednostce jest Lidia Zientek, Naczelnik Wydziału Programów Rozwoju, Inwestycji i Zamówień Publicznych Starostwa Powiatowego w Oleśnie. Zapraszamy do odwiedzenia strony Telewizyjnego Portalu Szkoleniowo-Edukacyjnego ZPP na której zamieszczony jest film informujący o tej inicjatywie. Źródło: materiał powstał w ramach projektu \"Innowacyjna i sprawna administracja\" współfinansowanego ze środków UE w ramach Europejskiego Funduszu Społecznego, a realizowanego przez Związek Powiatów Polskich", "url": "https://wartowiedziec.pl/serwis-glowny/aktualnosci/21256-dobre-praktyki-klaster-dobrej-ywnoci-qoleski-koszykq", "category": "opolskie", "sub_category": "Wyroby piekarnicze i cukiernicze", "phrase": "Chleb mleczny praszkowski"}