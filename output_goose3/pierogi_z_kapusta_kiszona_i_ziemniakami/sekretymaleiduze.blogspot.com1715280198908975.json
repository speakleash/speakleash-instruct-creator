{"meta_description": "Pierogi z ziemniakami i kapustą kiszoną.", "title": "Pierogi z ziemniakami i kapustą kiszoną", "content": "Ja przepadam za tymi wigilijnymi z kapustą i grzybami oraz za zwykłymi pierogami z kapustą kiszoną  i ziemniakami. Co prawda nie przepadają za nimi moi dwaj panowie, bo w farszu występuje podsmażana cebulka, której oni nie lubią. Tym razem jednak postanowiłam sobie sprawić odrobinę przyjemności i ulepiłam dwa rodzaje pierogów. Panowie zadowolili się ruskimi, a ja z apetytem zjadłam pierożki z ziemniakami i kiszoną kapustą. Dzisiejsze pierożki okraszone były skwarkami, które zwykle przygotowuje w naszym domu pan K. Jego skwaruchy są złote i chrupiące. Po prostu najlepsze! Kapustę kiszoną osączyć z wody i pokroić nożem drobne części, a następnie smażyć krótką chwilę na rozgrzanej patelni z dodatkiem oliwy, aby reszta wody odparowała, a kapusta lekko zmiękła. Cebulę pokroić w kostkę i przesmażyć na złoty kolor. Wszystkie składniki ze sobą połączyć.  Przesianą mąkę włożyć do melaksera lub rozsypać na stolnicy.  Do mąki dodać sól i wyrabiać powoli dodając wodę do momentu, aż ciasto będzie zwarte i elastyczne  i stanowić będzie jedną całość.  Zwykle wyrabiam ciasto w melakserze i z doświadczenia wiem, że wyrabiając w nim ciasto, dodaję o połowę wody mniej niż przy wyrabianiu ręcznym. Tak wyrabiane ciasto jest elastyczne i miękkie oraz świetnie się rozwałkowuje. Po wyrobieniu ciasto pozostawić na ok. 30 min, aby „odpoczęło”. W tym celu przestudzone ciasto wkładam sobie do woreczka foliowego. Nie wysycha i staje się jeszcze bardziej elastyczne. Podzielić ciasto na 4 części i rozwałkować na cieniutki placek każdą z nich. Wykrawać z rozwałkowanego ciasta koła za pomocą szklanki. Na środek każdego krążka nałożyć farsz i dokładnie zlepić brzegi. Ulepione pierogi gotować w osolonym wrzątku tak długo, aż nie wypłyną na powierzchnię garnka i od tego momentu przez jeszcze 5 minut. Wyjąć z wody bezpośrednio na talerz łyżką cedzakową i podawać okraszone skwarkami ze słoniny lub przestudzić i opiec na złoty kolor na patelni.", "url": "https://sekretymaleiduze.blogspot.com/2019/03/pierogi-z-ziemniakami-i-kapusta-kiszona.html", "category": "kujawsko-pomorskie", "sub_category": "Gotowe dania i potrawy", "phrase": "Pierogi z kapustą kiszoną i ziemniakami "}