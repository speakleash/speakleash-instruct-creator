{"meta_description": "Pierogi z ziemniakami i kapustą kiszoną - przepyszne pierogi na święta i nie tylko. Łączą w sobie smak pierogów ruskich i z kapustą.", "title": "Pierogi z ziemniakami i kapustą", "content": "W tym roku na świątecznym stole zagoszczą u nas pierogi z ziemniakami i kapustą kiszoną. Są rewelacyjne i znacznie lżej strawne niż klasyczne pierogi z kapustą i grzybami. W tym roku, ze względów zdrowotnych kilku członków rodziny, szczególnie staramy się, by na stole znalazły się lżejsze dania. Co wcale nie oznacza, że są mniej smaczne. A wręcz przeciwnie. Jeśli nie jedliście pierogów z ziemniakami i kapustą, powinniście je zrobić. W smaku przypominają połączenie pierogów ruskich i właśnie tych tradycyjnych świątecznych. Nie ma w nich tylko grzybów. Do przygotowania pierogów z ziemniakami i kapustą użyłam tradycyjnej kapusty kiszonej, a nie kwaszonej (zakwaszanej octem). To bardzo ważne, bo ocet diametralnie zmienia smak kapusty. Ciasto robiłam z mojego ulubionego i moim zdaniem najlepszego przepisu na ciasto na pierogi. Z podanych proporcji wyszło mi 67 sporych pierogów, bardzo hojnie wypakowanych nadzieniem. Dla mniejszej rodziny to idealna porcja na święta. Chyba że macie w domu wielkich fanów pierogów, którzy jedzą tylko i wyłącznie jedno danie, wówczas proponuję zrobić z podwójnej porcji. A jeśli spodziewacie się dużej liczby gości, zróbcie nawet z potrójnej porcji. Jeszcze tylko przez kilka dni książka „80 śniadań dookoła świata” jest dostępna w moim sklepie w specjalnej, obniżonej cenie! Są w niej także przepisy na pierogi, choć pieczone, a do tego wiele innych śniadaniowych wypieków z różnych stron świata, a także na klasyczne śniadania. Dzięki niej nie będziecie się rano nudzić lub nie będą się nudzić osoby, które nią obdarujecie. Zajrzyjcie do sklepu. • gorąca woda (w temp. 80-90 stopni C) – około 500-600 ml, ale dokładna ilość zależy od rodzaju mąki Ziemniaki obieramy i gotujemy do miękkości w osolonej wodzie. Studzimy. Rozdrabniamy przy pomocy praski do ziemniaków. Kapustę kiszoną bardzo drobno siekamy. Cebulę kroimy w drobną kostkę. Posiekaną cebulę podsmażamy na oleju na dużej nieprzywierającej patelni. Dodajemy posiekaną kapustę i 1,5 szklanki wrzącej wody. Gotujemy na średnim ogniu przez 60 minut. W międzyczasie, gdy płyn odparuje dolewamy 1,5 wrzącej wody. Regularnie mieszamy. Po godzinie kapusta powinna być miękka, ale jeśli nie będzie, to dolejcie jeszcze wody i gotujcie aż do miękkości. Czasami kapusta potrzebuje nawet 1,5h. Gdy kapusta się gotuje, można zrobić ciasto na pierogi. Odsyłam Was do osobnego wpisu, który dokładnie opisuje ten proces. Ciasto i farsz dzielimy na cztery części. Pierwszą część ciasto cienko wałkujemy, wycinamy kółka i nakładamy proporcjonalnie farsz. Zawijamy. Gotujemy w osolonej wodzie z dodatkiem 1 łyżki oleju ok. 3 minut od wypłynięcia pierogów na powierzchnię. Pierogi studzimy w taki sposób, by do siebie nie dotykały, inaczej mogą się posklejać. Jak większość pierogów na słono, także i te, moim zdaniem, smakują najlepiej po delikatnym podsmażaniu, gdy się zezłocą. Po wyjęciu z wody są jednak także wspaniałe i zdecydowanie bardziej lekko strawne. Pamiętajcie, że pierogi po ugotowaniu i całkowitym ostudzeniu można mrozić. Przed świętami nie trzeba wszystkiego zostawiać na ostatnią chwilę, wiele dań można robić z wyprzedzeniem.", "url": "https://madameedith.com/przepis/pierogi-z-ziemniakami-i-kapusta/", "category": "kujawsko-pomorskie", "sub_category": "Gotowe dania i potrawy", "phrase": "Pierogi z kapustą kiszoną i ziemniakami "}