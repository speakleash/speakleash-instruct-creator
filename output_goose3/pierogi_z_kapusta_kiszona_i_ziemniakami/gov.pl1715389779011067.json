{"meta_description": "Produkt wpisany na listę produktów tradycyjnych w dniu 2020-01-21 w kategorii Gotowe dania i potrawy w woj. kujawsko-pomorskim.", "title": "Pierogi z kapustą kiszoną i ziemniakami - - Portal Gov.pl", "content": "Kawałki cienkiego i elastycznego ciasta, wypełnione farszem z kapusty kiszonej i ziemniaków Pirogi po ugotowaniu są miękkie i gładkie. Podsmażone są twardsze Pierogi to słowiańska specjalność. Jarski przepis na pierogi z kapustą kiszoną i ziemniakami, przybył do Bytkowic w województwie kujawsko-pomorskim wraz z Kresowiakami, którzy osiedlili się w tym regionie tuż po II Wojnie Światowej. Rozpowszechnione we wsi Bytkowice, pierogi z kapustą kiszoną i ziemniakami, są odmianą popularnych na Ukrainie „wareników”, których farsz najczęściej sporządzano z połączenia ugotowanych i utłuczonych ziemniaków z serem białym, kaszą lub suszonymi bądź świeżymi grzybami leśnymi, albo świeżą bądź ukiszoną kapustą. Mieszkanki Bytkowic przygotowują postne pierogi z kapustą kiszoną i ziemniakami najczęściej z okazji Świąt Bożego Narodzenia, odzwierciedlając receptury na „wareniki”. Gospodynie zawracają uwagę, na to aby wykorzystywana do farszu kapusta była dobrze ukiszona i bardzo kwaśna: „Jest to ważne, ponieważ podczas wcześniejszego duszenia dla zmiękczenia konsystencji kapusty traci się część kwaskowatości. W związku z tym, jeśli kapusta nie będzie do końca ukiszona, wtedy będzie nijaka w pierogach!”. Mieszkanki Bytkowic sporządzenie pierogów rozpoczynają od przygotowania farszu. Kapustę gotują w niewielkiej ilości wody. Po ostygnięciu odciskają ją tak, aby była sucha. Do pokrojonej kapusty dodają ugotowane i utłuczone ziemniaki, podsmażoną wcześniej cebulę a całość doprawiają solą oraz pieprzem. W kolejnym etapie gospodynie wyrabiają ciasto z mąki, jaj, soli, gorącej wody oraz oleju. Gdy ciasto jest odpowiednio elastyczne, rozwałkowują je na grubość około 3 mm i wycinają krążki wypełniając je, wcześniej przygotowanym farszem. Pierogi z kapustą kiszoną i ziemniakami, można podać ugotowane w osolonym wrzątku (nie dłużej niż 3 minut), bądź podsmażone na patelni. Liczne przepisy na bezmięsne pierogi, do sporządzenia których głównie używano ugotowanych ziemniaków i ukiszonej kapusty znajdują się m.in. w publikacji pt. „Kosowska Kuchnia Jarska” autorstwa Romualdy i Apolinarego Tarnowskich (wyd. 1929 r., Lwów) lub w pozycji „Obiady u Kowalskich” autorstwa Jadwigi Kłosowskiej (wyd. 1986 r., Warszawa).", "url": "https://www.gov.pl/web/rolnictwo/pierogi-z-kapusta-kiszona-i-ziemniakami", "category": "kujawsko-pomorskie", "sub_category": "Gotowe dania i potrawy", "phrase": "Pierogi z kapustą kiszoną i ziemniakami "}