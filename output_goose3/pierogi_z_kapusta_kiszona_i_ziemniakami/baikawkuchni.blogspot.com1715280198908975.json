{"meta_description": "", "title": "Pierogi z kapustą kiszoną i ziemniakami", "content": "Pyszne pierożki wypełnione farszem z kiszonej kapusty, ziemniaków i grzybów. Najlepiej smakują polane przysmażoną na maśle cebulką i z barszczykiem na grzybowym wywarze. Do farszu można wykorzystać nadmiar ugotowanych ziemniaków z poprzedniego dnia. Grzyby zalać zimną wodą, odstawić na minimum 1 h i gotować je w tej samej wodzie na małym ogniu przez 20 min. Kapustę poszatkować, zalać wodą, wsypać kminek, doprowadzić do wrzenia i gotować przez 15 min. Rozgrzać patelnię, wlać olej, dodać masło i zeszklić cebulę na małym ogniu (ok. 8 min). Przełożyć do dużej miski razem z tłuszczem. Do kapusty dodać posiekane lub zmielone grzyby (wywar wykorzystać do barszczu lub wlać do kapusty) i gotować przez kolejne 15 min. Odcedzić. Kapustę odcisnąć z nadmiaru wody i przełożyć do miski z cebulą. Ziemniaki odcedzić, przecisnąć przez praskę do ziemniaków i dodać do kapusty. Farsz doprawić do smaku i dobrze wymieszać. Mąkę przesiać na stolnicę lub do miski. W gorącej wodzie rozpuścić masło i stopniowo wlewać do mąki, mieszając łyżką lub ostrożnie ręką. Wody należy wlać tylko tyle, ile zabierze mąka, czyli tylko do połączenia się składników. Powygniatać chwilę, aż ciasto będzie gładkie, elastyczne i nie będzie się kleiło do rąk. W razie konieczności podsypywać mąką. Wykrawać szklanką kółka, nakładać po kopiastej łyżeczce farszu, składać na pół i zlepiać brzegi ciasta. Pierogi układać na ściereczce lub stolnicy wysypanej mąką. Przykryć ściereczką do czasu gotowania. Nastawić wodę na pierogi i dobrze posolić (na 4 l wody 2 łyżeczki soli). Pierogi wrzucać partiami na wrzącą wodę (po 15-20 pierogów), zagotować i od razu zmniejszyć ogień do minimum. Gotować przez 2-3 minuty, od czasu do czasu delikatnie mieszając drewnianą łyżką.", "url": "http://baikawkuchni.blogspot.com/2015/05/pierogi-z-kapusta-kiszona-i-ziemniakami.html", "category": "kujawsko-pomorskie", "sub_category": "Gotowe dania i potrawy", "phrase": "Pierogi z kapustą kiszoną i ziemniakami "}