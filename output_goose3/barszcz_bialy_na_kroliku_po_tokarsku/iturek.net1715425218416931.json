{"meta_description": "I Turkowski Slam Poetycki i Gala Poetycka – to dwie, niezwykłe imprezy, za sprawą których, przez dwa dni, Turek stał się miastem poetyckich uniesień. Wszystko za sprawą Miejskiej Biblioteki Publicznej i Stowarzyszenia Przystań, które od kilku już lat", "title": "I Turkowski Slam Poetycki i Gala Poetycka", "content": "I Turkowski Slam Poetycki i Gala Poetycka – to dwie, niezwykłe imprezy, za sprawą których, przez dwa dni, Turek stał się miastem poetyckich uniesień. Wszystko za sprawą Miejskiej Biblioteki Publicznej i Stowarzyszenia Przystań, które od kilku już lat łączą siły, by wspólnie wyczarować przestrzeń dla miłośników wierszy, a przy okazji stworzyć kulturalne wydarzenie, które przyciągnie nawet tych, niezainteresowanych twórczością poetycką. Wielkie poetyckie świętowanie rozpoczęło się już w piątek, 15 listopada, I Turkowskim Slamem Poetyckim. Tuż po godzinie 20.30 jedenastu poetów z całej Polski stanęło na scenie Stowarzyszenia Przystań, by wziąć udział w niecodziennej rywalizacji, walcząc o zainteresowanie publiczności autorskimi wierszami. Reguły poetyckich zmagań były proste, ale bardzo skrupulatnie przestrzegane. Poeci w swoich prezentacjach nie mogli używać rekwizytów ani instrumentów, a ich wystąpienie nie mogło przekroczyć 3 minut. Po rundzie eliminacyjnej publiczność, przyznając największą ilość punktów, wytypowała czwórkę uczestników, którzy zmierzyli się ze sobą w bezpośrednich pojedynkach.  Ostatecznie po wygranym pojedynku półfinałowym, zwyciężczynią I Turkowskiego Slamu Poetyckiego została Małgorzata Wójcik z Krakowa, która w finale pokonała Esterę Modnicką z Łodzi. Wydarzenie w niezwykle sprawy i zabawny sposób poprowadziła Małgorzata Pionke, a czas między poszczególnymi rundami piosenką poetycką umilali Paweł Grabara, Paweł Ciemniewski oraz Daria Iglikowska. Kolejnego dnia, po Slamie, w sobotę 16 listopada, przyszedł czas na największe poetyckie wydarzenie w Turku – Galę Poetycką, którą od kilku już lat wspólnie, z powodzeniem, organizują Stowarzyszenie Przystań oraz turkowska biblioteka. Wydarzenie było przede wszystkim okazją do podsumowania jubileuszowego XX Ogólnopolskiego Konkursu Poetyckiego im. Włodzimierza Pietrzaka, który podczas tegorocznej edycji odbywał się pod hasłem „Po możliwe nie warto wyciągać ręki” oraz XV Ogólnopolskiego Konkursu Literackiego, organizowanego co roku pod hasłem „Zbiorę wszystkich przyjaciół i serce przed nimi otworzę, bo doprawdy czy warto inaczej na ziemi tej żyć…”. W pierwszej części uroczystości prezentowano wiersze, wplatając je w przygotowany na tę okazję przez Stowarzyszenie Przystań spektakl słowno-muzyczny. Część artystyczna była także okazją do upamiętnienia postaci Włodzimierza Pietrzaka, patrona turkowskiej biblioteki. Całość miała niepowtarzalny klimat i zapewne zapadnie na długo w pamięć odbiorców. W dalszej części Gali, prowadzonej przez dziennikarkę Radia Eska – Małgorzatę Piontke ogłoszono zwycięzców obu Konkursów i wręczono nagrody. W XX edycji Ogólnopolskiego Konkursu Poetyckiego im. Włodzimierza Pietrzaka, organizowanego przez Miejską Bibliotekę Publiczną w Turku, I Nagroda powędrowała do Klaudii Mazur z Katowic, II Nagrodę przyznano Czesławowi Markiewiczowi z Zielonej Góry, natomiast III Nagrodę otrzymał Henryk Liszkiewicz z Piły. W tym roku przyznane zostały także nagrody dla młodych poetów do 18 roku życia, które otrzymali: Joanna Wyrzykowska z Siedlec za zajęcia I miejsca, Kinga Nowińska z Lidzbarka za zajęcie II miejsca oraz Dominika Liszkiewicz z Piły, zdobywczyni III miejsca. Jury, w skład którego weszli – Izabela Fietkiewicz-Paszek, Ryszard Biberstajn oraz Lech Lament, przyznali także Nagrodę dla Lokalnego Poety, którą otrzymała Ela Galoch z Turku. W sumie na konkurs wpłynęły 104 zestawy wierszy. W XV Ogólnopolskim Konkursie Literackim, organizowanym przez Stowarzyszenie PRZYSTAŃ, w ramach projektu: „Literatura w trzech aktach. Wspomnień czas.”, współfinansowanego przez Gminę Miejską Turek i Powiat Turecki w Jury zasiedli Anna Baśnik – poetka z Warty oraz, tak jak w bibliotecznym Konkursie – Lech Lament. Konkurs podzielony był na trzy kategorie. W Kategorii I: Poezja „Młody Talent” – dla osób od 14 do 20 lat I miejsce zdobyła Kinga Nowińska z Lidzbarka, II miejsce natomiast przypadło Małgorzacie Wójcik z Krakowa. W Kategorii II: Poezja dla osób od 20 roku życia I miejsce zdobyła Mariola Kruszewska z Mińska Mazowieckiego, II miejsce Krzysztof Martyna z Kalisza, III miejsce Anna Konylińska z Warszawy. W Kategorii III natomiast – Poezja dla dzieci – I miejsce wywalczyła Barbara Zakrzewska z Ostrołęki, II miejsce Tadeusz Charmuszko z Suwałk, III miejsce Jadwiga Mariola Jankowska z Turku. Działania realizowane przez Miejską Bibliotekę Publiczną im. Włodzimierza Pietrzaka są częścią projektu „Jubileuszowo wokół Pietrzaka”. Dofinansowano ze środków Ministra Kultury i Dziedzictwa Narodowego pochodzących z Funduszu Promocji Kultury.", "url": "https://www.iturek.net/fakty/cool/i-turkowski-slam-poetycki-i-gala-poetycka", "category": "wielkopolskie", "sub_category": "Gotowe dania i potrawy", "phrase": "Barszcz biały na króliku po tokarsku"}