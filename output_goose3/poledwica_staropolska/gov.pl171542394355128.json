{"meta_description": "Produkt wpisany na listę produktów tradycyjnych w dniu 2010-09-15 w kategorii Produkty mięsne w woj. wielkopolskim.", "title": "Polędwica staropolska - - Portal Gov.pl", "content": "Wędzonka bez osłonki, na przekroju w kształcie spłaszczonego walca. Mięsień częściowo otoczony tkanką łączną. Jasnobrązowa do wiśniowej na powierzchni, na przekroju jasnoczerwona do jasnowiśniowej. Nazwa Pogorzeli pochodzi od staropolskiego wyrazu „pogorzel”, czyli miejsca po wypaleniu. W XVIII wieku Pogorzela położona w powiecie Krotoszyn stanowiła znaczny ośrodek rzemieślniczy. Rzemiosło i handel zaopatrywały głównie rynek wewnętrzny. Przed drugą wojną światową i zaraz po niej było czynnych 8 warsztatów rzeźnicko-wędliniarskich. Przepis na produkcję wędzonek staropolskich pochodzi z lat 1945-1950. Charakterystyczne dla polędwicy staropolskiej jest peklowanie suche poprzez nacieranie mieszanką soli kamiennej i saletry. Następnie układa się polędwice ściśle w basenach i przekłada, co 48 godzin. Całkowity czas peklowania trwa do 4 tygodni. Kolejnym etapem jest osadzanie i suszenie, które trwa 1 tydzień. Ostatnim etapem wytwarzania jest wędzenie zimnym dymem, aż do uzyskania wiśniowej barwy.", "url": "https://www.gov.pl/web/rolnictwo/poledwica-staropolska", "category": "wielkopolskie", "sub_category": "Mięso świeże oraz produkty mięsne", "phrase": "Polędwica staropolska"}