{"meta_description": "Naszą misją jest podniesienie atrakcyjności obszaru LGD dla mieszkańców, partnerów w biznesie (inkubator przedsiębiorczości), rolnictwa oraz turystów. Chcemy sprawić, by w oparciu o nasze zasoby przyrodnicze i kulturowe obszar ten stał się miejscem różnorodnych inicjatyw społecznych.", "title": "Czerwcowe Warsztaty Produktu Lokalnego", "content": "Warsztaty kulnarne w ostatnim przed wakacjami miesiącu odbywały się w Nasutowie, Strzeszkowicach, Piotrowicach, Wysokiem i Garbowie. Pierwszego czerwca spotkaliśmy się z mieszkańcami gminy Niemce w Nasutowie. W trakcie warsztatów kulinarnych uczestnicy piekli „Cebularze lubelskie” i „Zawijaki wygnanowskie”. Wśród uczestników z przyjemnością powitaliśmy młode osoby, które z zapałem zagniatały ciasto, formowały cebularze i „zawijaki”. Wynikiem twórczej zabawy były ogromne ilości wypieków, które zostały ze smakiem zjedzone przez uczestników Festynu zorganizowanego z okazji dnia Dziecka w „Domu Nasutów”. Strzeszkowice Duże powitały uczestników warsztatów przepiękną pogodą i nieprzebranym bogactwem dań przygotowanych przez członkinie KGW w Strzeszkowicach Dużych i Małych. Były wśród nich: konfitura z czerwonej porzeczki (p. Janina Pietrzak), zupa cebulowa (p. Teresa Wojtaszko), kluski z truskawkami i zupa zacierka(p. Zofia Paluch), placek drożdżowy z kruszonką (p. Barbara Wilczek), szarlotka, pasztet z cukinii, racuchy drożdżowe (p. Izabela Hereć), piernik, zupa Rusin, chłodnik z młodymi ziemniakami (p. Małgorzata Machaj), miodownik (p. Alicja Łatwińska), bułeczki drożdżowe z jagodami (p. Longina Zielińska), kulebiaczki (p. Maria Bednarczyk), pstrąg faszerowany (p. Maria Pawełczak), krokiety pieczarkowe, barszcz czerwony, sałatka brokułowi, jajka faszerowane pieczarkami, konfitura śliwkowa, kiełbasa (p. Grażyna Olszak), biały ser (p. Sabina Jarosiewicz), pierogi z truskawkami (p. Gabriela Sobczak), kluski z serem, szynka, kaszanki, ogórki małosolne, (p. Bogumiła Daniewska), chleb wiejski (p. Wiesław Jurek). Większość przygotowanych potraw doskonale mieściło się w zakresie wymogów stawianych dla potraw tradycyjnych, przepisy na nie są bowiem przekazywane z pokolenia na pokolenia, a tradycja ich gotowania sięgała często początków XX wieku. Panie pod czujnym okiem kucharzy z Agencji marketingowej „Don Brando” panie gotowały „lubelską zupę letnią” i piekły „piernik lubelski”. Zarówno przygotowane przez uczestniczki warsztatów jak i ugotowane podczas spotkania potrawy były wyborne. Nie sposób było ocenić wszystkich potraw, jednak kunszt kulinarny Pań kazał się domyślać, że były absolutnie wspaniałe. W przestronnych i gościnnych salach Gminnego Ośrodka Kultury i Rekreacji w Strzyżewicach z siedzibą w Piotrowicach odbyły się kolejne warsztaty produktu lokalnego. Prowadzący warsztaty kucharze z fundacji „Qulturalne Qulinaria” zaproponowali uczestniczkom wykonanie „Bandurzaka” i „Garusa”. Pod tymi tajemniczymi nazwami kryją się ciasto drożdżowe z nadzieniem serowo- cebulowym i zupa jabłkowo – gruszkowa z cynamonem i osobno podawanymi ziemniakami. Uczestniczki warsztatów z Piotrowic, Żabiej Woli, Osmolic, Polanówki, Bystrzycy Starej, Franciszkowa, Kiełczewic Dolnych i Górnych i Borkowizny przygotowały imponujący zestaw potraw. Kapuściarz -p. Regina Pikuła, pierogi strzyżewickie z serem i miętą na słodko – p. Gienia Baran, pierogi z ziemniakami i serem – Ann Duda i Beata Dekondy, pierogi z serem i miętą i śmietaną - p. Regina Wróbel, chłodnik Piotrowicki z młodymi ziemniakami i koperkiem i sałatka wiosenna z brokułem – p. Joanna Kawałek, kasza jaglana z masłem, jabłkiem i cynamonem oraz sałatka z ryżem i kurczakiem na ostro – p. Ewa Wójtowicz, pasta z awokado do chleba razowego -p. Ewa Wójtowicz, pieróg drożdżowy z kaszą – p. Helena Szyszkowska, pieróg drożdżowy z nadzieniem z sera i kaszy gryczanej, - klub Seniora w Kiełczewicach, parzybroda - Klub Seniora w Kiełczewicach Górnych, chleb na zakwasie – mix różnych oraz mix serów z mleka koziego - p. Urszula Jaros, sałatka z serem – p. Alina Stanuch, kapusta z grochem – Alina Słowińska , chłodnik z burakiem i jajkiem- p. Barbara Wiechnik. 14 czerwca w Gminnej Bibliotece Publicznej w Wysokiem panie z KGW Łosień, Giełczew, Dragany i Wysokie oraz pracownicy Urzędu Gminy Wysokie z ekipą kucharzy z Fundacji „Qulturalne Qulinaria” gotowali zupę z czereśni z łazankami oraz zrazy wołowe z boczkiem i ogórkami kiszonymi. Panie z KGW przygotowały liczne potrawy, z których większość mogłaby znaleźć swoje miejsce na Liście Produktów Tradycyjnych Województwa Lubelskiego. Były wśród nich: pieróg gryczany już na tej liście zarejestrowany i upieczony przez p. Stanisławę Goleń, placki pieczone na blasze, pierogi – gryczany i jaglany wykonała p. Stefania Romanek, zupa zacierka – p. Monika Mrozek, kapusta z grochem i grzybami oraz nalewka z winogronu – p. Irena Maj, parowańce i ciasto z truskawkami – p. Halina Romanek, kluski z makiem – p. Zofia Krasoń, podpiwek – p. Władysława Plich. Trudno było się oprzeć smakowi wszystkich serwowanych na warsztatach potraw. Po zakończeniu gotowania wszyscy uczestnicy spotkania z dużą przyjemnością smakowali znajdujące się na stole potrawy, rozmawiając o tajnikach kuchni okolic Wysokiego, oraz o korzyściach płynących z rejestracji i promocji tych produktów. Restauracja „Złota Rybka” w Garbowie była miejscem warsztatów, które zgromadziły panie z Garbowa, Zagród, Gutanowa i Bogucina w gminie Garbów. Panie Beata Chołżyńska i Wiesława Furtak z Garbowa przygotowały niezliczone ilości pierogów lubelskich (z kaszą gryczaną), p. Ewa Wójcik, również z Garbowa – pierogi z kaszą jaglaną. P. Bogumiła Fiut zaprezentowała „pierogi chachłackie” – pod tą nazwą kryją się pierogi z farszem z kaszy gryczanej, gotowanych ziemniaków i drobno posiekanej surowej cebulki – oraz pierogi z serem i kaszą grycza na nasłodko. Inna wersje pierogów z kasza gryczana przygotowała p. Maria Szymańska. Potrawę z lebiody zwanej też łobodą przygotowała p. Cecylia Burek. Duszona z boczkiem, koperkiem i przyprawiona śmietana łoboda smakuje wybornie. Podczas warsztatów panie gotowały pod okiem kucharzy z Fundacji „Qulturalne Qulinaria” bigos z młodej kapusty na żeberkach, proziak i knedle z truskawkami. Zarówno przygotowane wcześniej, jak i gotowane podczas warsztatów potrawy spotkały się ze szczerym uznaniem wszystkich uczestników spotkania. Degustacja potraw przerywana była wspólnymi i solowymi śpiewami uczestniczek, oraz występami pań z kabaretu „Sami Swoi Nie ma Mocnych”. Uczestnikom wszystkich spotkań oraz współorganizatorom serdecznie dziękujemy za niezwykle udane spotkania i przepyszne potrawy.", "url": "http://www.krainawokollublina.pl/index.php/aktualnosci/293-czerwcowe-warsztaty-produktu-lokalnego", "category": "lubelskie", "sub_category": "Wyroby piekarnicze i cukiernicze", "phrase": "Zawijaki wygnanowskie"}