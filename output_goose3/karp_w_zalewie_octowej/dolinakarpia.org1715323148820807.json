{"meta_description": "", "title": "Dolina Karpia", "content": "Karp w zalewie octowej - produkty pakowane są w szklane słoiki o pojemności 235 g lub 500 g. Słoiki są małej objętości, założeniem firmy było aby ten produkt był traktowany jak „produkt na raz – rybka na raz”. Mała objętość słoika sprawia, że produkt można zabrać do pracy na małą przekąskę, śniadanie. Produkt pasteryzowany, nie zawierający konserwantów. Produkt ściśle związany z gospodarką rybacką terenu Doliny Karpia. Karp do produkcji pochodzi od lokalnych gospodarstw rybackich. Produkty wpisane na listę produktów tradycyjnych województwa małopolskiego. Smak Doliny Karpia zamknięty w przetworach rybnych. Karp w zalewie octowej - to kawałki karpia, usmażone w panierce z mąki na głębokim tłuszczu, o przekroju uwidaczniającym pomiędzy warstwami panierki białe mięso ryby, zalane zalewą ugotowaną z wody, octu, cukru, soli. Kawałki karpia umieszczone w słoiczku, zostają doprawione liściem laurowym, gorczycą, zielem angielskim, przykryte świeżo skrojoną cebulą, z plastrem marchewki. Karp w zalewie octowej jest produktem wpisanym na listę produktów tradycyjnych w dniu 2013-04-24. Wygląd: filety z karpia pokryte lekko spęczniałą panierką w zalewie z widocznymi ziarenkami gorczycy, ziela angielskiego, liściem laurowym i pokrojonymi w plastry marchewką i cebulą. Kształt: wąskie paski zanurzone w zalewie. Rozmiar: filety z karpia o długości średnio 5-8 cm, szerokości 3-4 cm. Barwa: białe filety z ryby z ciemno szarą skórką po jednej stronie, pokryte złotą panierką w miodowej zalewie. Konsystencja: filety stałe, zwarte, mięso miękkie i delikatne zanurzone w zalewie. Smak: filety o lekko tłustym, kwaśno-słodkim smaku w zalewie octowej z wyczuwalnymi przyprawami takimi jak: ziele angielskie, gorczyca, liście laurowe. Głównym surowcem przetworów rybnych firmy jest karp z terenu Doliny Karpia. Jest to produkt niszowy, coraz częściej spotykany na rynku krajowym. Produkt wytwarzany jest w oparciu o tradycyjne stare receptury. Produkty wykonywane są metodą domową tak jak to robili nasi dziadkowie. Ryby usmażone w panierce z mąki, zalane zalewą octową. Do produktu dodawana jest świeża cebula krojona w talarki oraz przyprawy. Ostatnim procesem produkcji jest pasteryzacja produktu. Karp w zalewie octowej to potrawa, której najważniejszym składnikiem jest mięso karpia wyhodowanego wyłącznie na terenie Doliny Karpia, obejmującego swym zasięgiem trzy gminy: Zator, Przeciszów i Spytkowice. Pochodzenie ryby jest warunkiem koniecznym, aby przygotować potrawę charakteryzującą się świeżym i delikatnym mięsem, zachowującym po usmażeniu i umieszczeniu w zalewie stałą i zwartą konsystencję. Dolina Karpia znana jest z połowu ryby, a także z czystego powietrza oraz unikatowej fauny i flory, co miało wpływ na rozwinięcie się hodowli karpia o niepowtarzalnych walorach smakowych. Jego przygotowanie w zalewie octowej jest oparte na tradycyjnej recepturze przekazywanej od ponad 40 lat z pokolenia na pokolenie, zakładającej indywidualne preferencje smakowe osób go przyrządzających. W zależności od potrzeb potrawa może być mniej lub bardziej kwaśna, na co wpływa ilość przeznaczonych do zalewy składników, zwłaszcza octu i cukru w stosunku do ilości wody. Zaletą potrawy jest to, że karp przeznaczony do zalewy może być złowiony o każdej porze roku, gdyż zalewa pozbawia go całkowicie ewentualnego zapachu mułu. Wyjątkowy smak oraz charakterystyczny aromat tak przygotowanego karpia sprawiają, że jest on nie tylko jedną z potraw serwowanych w okresie Świąt Bożego Narodzenia i Wielkanocy, lecz również stanowi obowiązkowe danie podczas okolicznościowych spotkań w gronie rodziny i znajomych w Dolinie Karpia", "url": "http://dolinakarpia.org/84", "category": "małopolskie", "sub_category": "Mięso świeże oraz produkty mięsne", "phrase": "Karp w zalewie octowej"}