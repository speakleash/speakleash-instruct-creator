{"meta_description": "", "title": "WEGAŃSKIE PROZIAKI", "content": "Czym charakteryzuje się regionalna kuchnia polska? Przede wszystkim smakiem, prostotą wykonania i składników, regionalnością ingrediencji czy sezonowością. Było i jest prosto i szybko. Również dużo, bo często rodziny były wielodzietne. Każdy z regionów ma swoje perełki, które są charakterystyczne dla danych ziem. A jaka jest kuchnia Podkarpacia? Na Listę produktów tradycyjnych wpisano do tej pory: 22 produkty mleczne, 3 z rybołówstwa, 10 warzyw i owoców, 4 oleje i tłuszcze, 77 mięsnych, 3 miody, 47 gotowych dań i potraw, 13 napojów i 47 wyrobów cukierniczych i piekarniczych. Do tych ostatnich należą proziaki. Skąd tak śmieszna nazwa? Od prozy, czyli sody, która jest składnikiem potrawy. Inne nazwy to prozioki, placki na sodzie, prołozioki, łosuchy, sodziaki, prołzioki. A co oprócz sody? Mąka, jajka i kwaśne mleko bądź maślanka. Skąd pomysł na proziaki? Dawniej wypiekano chleb raz w tygodniu. Proziaki powstały z potrzeby chwili. Były szybkie w wykonaniu i idealnie zastępowały pieczywo. Tradycja wykonania ma już ponad 150 lat. Wypiekane na blasze gorącego pieca czy suchej patelni. O kształcie okrągłym, kwadratowym lub rombów. Podawane najczęściej z masłem czosnkowym, białym serem, ale również z dżemem. Jaki jest sekret wyrośniętych placków? Dość luźne ciasto. Ma się nie kleić do rąk, ale nie może być takie jak na pierogi. A jak wykonać wersję roślinną bieszczadzkich placków? Czy będą dobre? Choć trochę podobne w smaku do oryginału? Jajko odrzucamy i tu nie ma problemu. Często nie ma go w przepisach. A co z kwaśnym mlekiem, maślanką czy kwaśną śmietaną? Wystarczy zakwasić mleko octem. Powstaje ścięta masa, która właściwościami przypomina kwaśne mleko. To ono wchodzi w reakcję z sodą i powstają puszyste bułeczki. Jak widzicie, weganizowanie regionalnej kuchni nie jest trudne. A to dopiero początek. Mam zamiar Was zasypać przepisami z każdego regionu Polski. Zagramaniczne cuda idą w odstawkę. Czas na Polskę, czas na nasze – 1 szklanka niesłodzonego mleka sojowego  – 2 łyżki octu jabłkowego lub winnego  – 2 płaskie łyżeczki sody  – płaska łyżeczka soli  – płaska łyżeczka dowolnego cukru  – mąka orkiszowa jasna lub pszenna uniwersalna (tyle, ile mleko zabierze) – do mleka dodać ocet, dokładnie wymieszać i odstawić na 15 minut  – wlać do miski, dodać cukier i sól oraz dodawać powoli mąkę ora sodę. Ilość mąki zależy od jej rodzaju  – ma powstać delikatne, miękkie ciasto, które nie będzie kleiło się do rąk (u mnie wyszło 2 i ¾ szklanki)  – ciasto wyłożyć na lekko oprószony mąką blat i rozwałkować na grubość około 0,5 cm  – wykrawać szklanką kółka i układać na desce. Odstawić w ciepłe miejsce na 15 minut  – rozgrzać patelnię i układać placki. Smażyć z obu stron po kilka minut, aż będą rumiane  – podawać na ciepło z czosnkowym masłem roślinnym lub dowolnym dżemem", "url": "https://weganon.pl/weganskie-proziaki/", "category": "małopolskie", "sub_category": "Wyroby piekarnicze i cukiernicze", "phrase": "Prołzioki"}