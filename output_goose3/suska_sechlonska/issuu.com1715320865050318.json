{"meta_description": " Katarzyna Szarek", "title": "Suska sechlońska – zimowy specjał ���������������������������������������������������������������������� - Issuu", "content": "Nazwa suska sechlońska wydaje się niezwykle nośna i po prostu piękna. Kryje się pod nią prawdziwy rarytas, czyli suszona i wędzona śliwka węgierka. Etymologia nazwy jest związana z określeniem suszonej śliwki, dawniej nazywano ją „suszką”, od czasownika „suszyć”. Przymiotnik „sechlońska” odnosi się do małopolskiej wsi Sechna, gdzie m.in. uprawia się i wędzi ten rodzaj śliwki. W 2010 roku suska sechlońska została wpisana przez Komisję Europejską na listę Chronionych Oznaczeń Geograficznych. Co oznacza, że jedynie śliwki wędzone w konkretnych gminach na terenie Małopolski i jednocześnie w gospodarstwach, które otrzymały certyfikaty (to bardzo ważne!), mogą posługiwać się tą nazwą. Gospodarstwa zajmujące się produkcją suski sechlońskiej muszą należeć do Stowarzyszenia Producentów Owoców i Warzyw w Ujanowicach oraz poddać się procesowi certyfikacji, by móc posługiwać się tą nazwą i posiadać oznakowanie CHOG (Chronione Oznaczenie Geograficzne). Najlepsze warunki dla uprawy węgierki panują na pagórkowatych, dobrze nasłonecznionych terenach. Ważna jest również amplituda temperatur. – Chłodne noce i słoneczne dni są gwarancją dobrego wybarwienia węgierki i zapewniają smaczne owoce – mówi Marta Pajor, której mąż jest jednym z producentów suski sechlońskiej. Jednak warunki klimatyczne to nie wszystko. Także codzienna troska o drzewa gwarantuje zbiory zdrowych i słodkich śliwek. Przycinanie gałęzi, usuwanie chorych, suchych owoców oraz nawożenie to standardowe czynności w uprawie śliw. Niektórzy sięgają do bardzo naturalnych metod jak… biedronki. Te małe owady – przekonuje Kazimierz Joniec, prezes Stowarzyszenia Producentów Owoców i Warzyw u Ujanowicach – są bardzo pożyteczne. Po prostu zjadają mszyce. i być umieszczone ok. 180 cm nad paleniskiem. Do wędzenia używa się drewna z drzew liściastych, np. ze starych jabłoni, śliw czy bukowca. Temperatura wędzenia powinna wynosić około 80°C, choć może się ona różnić w zależności od gospodarstwa i preferencji producenta. – Śliwka ma być uwędzona, nie upieczona – przestrzega Kazimierz Joniec. Z kolei czas wędzenia zależy od pogody – wynosi od trzech do czterech, czasem sześciu dni. Paweł Błażewicz, asystent zarządu w Browarze „Kormoran” z Olsztyna, gdzie wykorzystuje się suskę sechlońską do produkcji piwa, podkreśla rolę wędzenia śliwki z pestką. – Ma to niebagatelne znaczenie zarówno jeżeli chodzi o smak (można w susce wyczuć delikatną pestkową nutę), ale także o strukturę owocu (jest ona zdecydowanie bardziej sprężysta niż struktura śliwki suszonej bez pestki). Dzięki temu, że owoc jest „zamknięty”, traci tylko wilgoć, a nie smak i śliwkową słodycz – mówi. Do czego można używać suski sechlońskiej? Kazimierz Joniec śmieje się, że krócej by opowiedzieć, do czego jej się nie używa. Znakomicie sprawdzi się w pieczonym schabie, bigosie, pasztetach, sosach, pierogach, nalewkach i oczywiście w ciastach, takich jak piernik czy ucierane. – Jej sposób produkcji daje niepowtarzalne walory smakowe – zachwala Marta Pajor. Wie o tym doskonale Paweł Tkaczuk z warszawskiej piekarni Pajda. Manufaktura chleba. Zachwyca go wędzony zapach, kiedy wypieka pieczywo z suską sechlońską. Łączy ją z prażonymi orzechami laskowymi i dodaje do chleba wiejskiego. Połączenie wędzonych owoców, prażonych orzechów oraz kwasowości chleba przełamane słodyczą śliwki to – jak mówi – gwarancja idealnego balansu smakowego. – Taki chleb bardzo dobrze komponuje się z serami, ale nie tylko, moim zdaniem można go łączyć prawie z każdym dodatkiem, zarówno wytrawnym, jak i słodkim. W produkcji pieczywa ze śliwką ważna jest temperatura, stwierdza piekarz. – Robimy korektę temperatury podczas pieczenia. Ze względu na dużą naturalną słodycz suska ulega szybszej karmelizacji w piecu aniżeli inne dodatki – tłumaczy. Połączenie śliwki z czekoladą wydaje się oczywiste i jest często wykorzystywane w cukiernictwie, ale można je uczynić jeszcze bardziej wyrafinowanym i bogatym smakowo. Właścicielka cukierni Kawiarnia „Moja” z Olsztyna – Alicja Derdoń – do suski sechlońskiej w czekoladzie dodała marcepan, który na Warmii i Mazurach jest cenionym specjałem. Suskę otrzymała od tamtejszego browaru „Kormoran”. Pomysłodawcą współpracy między browarem a cukiernią był Paweł Błażewicz. Pracując w browarze, gdzie z suski produkowano porter, czyli ciemne, mocne piwo, postanowił uratować wykorzystane już w produkcji wędzone śliwki i oddać je do cukierni. – W browarze suskę dodaje się dwa razy. Po raz pierwszy w czasie warzenia piwa i po raz drugi po roku, podczas leżakowania, już z nowego zbioru, aby w gotowym piwie suska oddała owocową słodycz oraz dymny posmak – tłumaczy Paweł. Właścicielka cukierni przyznaje, że wyjątkowe cechy suski: jej jędrność, naturalna słodycz, dymny posmak i fakt, że wykorzystana wcześniej przez browar ma dodatek alkoholu, sprawiły, że taka śliwka w czekoladzie wyjątkowo przypadła do gustu smakoszom. Alicja wspomina, że suska sechlońska otrzymana z browaru miała już nieco mniej „dymu”, ale w zamian w jej kompozycji smakowej pojawiły się nuty słodów, zwłaszcza tych ciemnych, nuty chmielu oraz delikatny alkoholowy posmak (wszak piwo ma 11% alk.). Śliwkę z browaru otoczono królewieckim marcepanem i belgijską czekoladą. Jej produkcja była incydentalną przygodą, ale niewykluczona jest kontynuacja, zwłaszcza że cieszyła się powodzeniem klientów. Stowarzyszenie Producentów Owoców i Warzyw w Ujanowicach, które dba o poprawne i adekwatne użycie nazwy suska sechlońska, podkreśla, że śliwka wykorzystana przez cukiernię nie jest typową śliwką sechlońską, bo w procesie produkcji piwa nabrała trochę innych walorów smakowych. Można powiedzieć, że suska sechlońska w czekoladzie z dodatkiem marcepanu królewieckiego, który w 2020 roku został wpisany na Listę Produktów Tradycyjnych, to ukłon w stronę dwóch regionalnych przysmaków z różnych stron Polski: Warmii i Mazur oraz Małopolski. ", "url": "https://issuu.com/mistrzbranzy/docs/mistrz-branzy-nr114-styczen_2023/s/17886906", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Suska sechlońska"}