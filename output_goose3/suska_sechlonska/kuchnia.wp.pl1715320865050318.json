{"meta_description": "O suszonych śliwkach przypominamy sobie zwykle tylko w okresie Bożego Narodzenia. Jednak powinny gościć w naszej kuchni znacznie częściej, zarówno ze względu na walory odżywcze, jak i smakowe. Suska sechlońska", "title": "Suska sechlońska. Z czym to się je?", "content": "O suszonych śliwkach przypominamy sobie zwykle tylko w okresie Bożego Narodzenia. Jednak powinny gościć w naszej kuchni znacznie częściej, zarówno ze względu na walory odżywcze, jak i smakowe. Suska sechlońska to królowa wśród tych owoców. Owoce stanowiły ważny składnik diety mieszkańców. Spożywano je nie tylko jesienią, ale również zimą – surowe, kwaszone lub suszone. Tutejsze śliwki chętnie wykorzystywano też do produkcji mocnego napoju alkoholowego, czyli śliwowicy. W efekcie zaczęło szerzyć się pijaństwo, dlatego miejscowy proboszcz nakazał ponoć, by zebrane owoce obowiązkowo suszyć i wędzić, co uniemożliwiało przerobienie ich na trunek. Zwyczaj przetrwał do naszych czasów w czterech małopolskich gminach: Laskowej, Iwkowej, Łososinie Dolnej i Żegocinie. Niewiele zmieniła się też technologia produkcji. Proces suszenia śliwek wciąż odbywa się w \"luftówkach\", czyli podziemnych tunelach zakończonych paleniskiem. Dzięki temu owoce mają błyszczącą, silnie pomarszczoną i ciemnogranatową skórkę, a w ich zapachu i smaku wyczuwalny jest dym. Cechą charakterystyczną tego produktu jest wysoka zawartość wody, która niekiedy sięga nawet 25 proc. Suska sechlońska dostarcza jednak także bardzo dużo pektyn, czyli rozpuszczalnego błonnika zwiększającego objętość w żołądku, wywołującego uczucie sytości i wspomagającego prawidłowe funkcjonowanie jelit – poprawia ich perystaltykę i reguluje proces wypróżniania. Błonnik spowalnia też proces wchłaniania cukru, przez co spalanych jest więcej tłuszczów. W suszonych śliwkach znajduje się pięć razy więcej witaminy A niż w świeżych owocach. Ze względu na wysoką zawartość potasu są one zalecane także osobom cierpiącym na nadciśnienie. Mają również właściwości uspokajające i rozweselające, pomagają odbudować siły po intensywnym wysiłku. Suska sechlońska to bardzo wdzięczny produkt kulinarny. I to nie tylko w okresie Bożego Narodzenia, choć oczywiście znakomicie sprawdza się w tradycyjnym kompocie czy bigosie, a także mniej popularnych daniach, chociażby wigilijnej zupie z kaszy jęczmiennej (kaszę i śliwki gotujemy osobno, a następnie łączymy i całość jeszcze chwilę gotujemy, dodając kwaśną śmietanę i doprawiając solą, podajemy po przestudzeniu). Słodki i wędzony smak suski świetnie komponuje się z różnymi mięsami, zwłaszcza drobiem czy dziczyzną. Do dań mięsnych możemy przygotować np. pyszny sos: pozbywamy się pestek ze śliwek, moczymy je 10-15 minut w wodzie, a następnie dusimy z wywarem mięsnym, białym winem i suszoną żurawiną, na koniec dodając kwaśną śmietanę i doprawiając solą i pieprzem. Suszona śliwka może być również wykorzystana do przygotowania smakowitych deserów. Najprostszy polega na zanurzeniu wypestkowanej suski w czekoladzie (rozpuszczonej z odrobiną oleju kokosowego) i schłodzenie jej przez 2-3 godziny. Natomiast masa z suski, uduszonej z miodem i cukrem waniliowym, będzie świetnym nadzieniem do ciasta (kruchego lub biszkoptu)  . Ze śliwek możemy też przyrządzić powidła (suskę należy wypestkować i sparzyć na małym ogniu przez 10-15 minut, zmiksować i wymieszać z posiekanymi orzechami zasmażonymi z miodem) lub nalewkę (kilogram śliwek, pół litra spirytusu, pięć łyżek miodu i szklankę soku z czarnych porzeczek mieszamy i zlewamy do słoika, zamykamy i umieszczamy na tydzień w ciemnym miejscu, codziennie potrząsając w celu zamieszania składników, na koniec przecedzamy).  Masz newsa, zdjęcie lub filmik? Prześlij nam przez dziejesie.wp.pl", "url": "https://kuchnia.wp.pl/suska-sechlonska-z-czym-to-sie-je-6304387518400641a", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Suska sechlońska"}