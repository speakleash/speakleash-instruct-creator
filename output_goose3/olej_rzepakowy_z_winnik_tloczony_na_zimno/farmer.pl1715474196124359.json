{"meta_description": "", "title": "Olej lniany tłoczony na zimno z sukcesem - Biznes wiejski", "content": "Doceniono rozszerzenie asortymentu tłoczonego oleju o olej lniany zimnotłoczony z dodatkiem ziół oraz olej rzepakowy w ciemnej butelce. Tłocznia do tłoczenia oleju na zimno z wykorzystaniem solarów jako źródła energii, zakupiona w 2011 roku, pozwoliła zwiększyć możliwości gospodarstwa i dochód rodziny – tłoczy ok. 10 tys. litrów oleju rocznie. Olej lniany z własnej uprawy lnu na powierzchni ok. 30 ha Krzysztof Kowalski sprzedaje bez trudu na rynku krajowym i zagranicznym. Rozwój firmy był możliwy dzięki wykorzystaniu środków z PROW na działanie „Różnicowanie w kierunku działalności nierolniczej” i dofinansowania na „małe projekty” z osi 4. Przy produkcji pracują członkowie najbliższej rodziny i jeden pracownik najemny. - Praca w gospodarstwie rolnym jest powiązana ściśle z firmą poprzez zaopatrzenie firmy w surowiec, a gospodarstwa w odpady poprodukcyjne, będące wysokobiałkową paszą dla trzody. Gospodarstwo rolne specjalizuje się w chowie trzody rasy złotnickiej białej, na bazie pasz z wytłoczyn oleju. Jak dodaje właściciel, firma mogłaby rozszerzyć działalność po wydzierżawieniu ziemi na zwiększenie areału uprawy lnu. Żona Krzysztofa Kowalskiego myśli z kolei o agroturystyce – widać więc, że rodzina nie zamierza spocząć na laurach.", "url": "https://www.farmer.pl/biznes/biznes-wiejski/olej-lniany-tloczony-na-zimno-z-sukcesem,52106.html", "category": "mazowieckie", "sub_category": "Oleje i tłuszcze (masło, margaryna itp.)", "phrase": "Olej rzepakowy z Winnik tłoczony na zimno "}