{"meta_description": "Charsznicka Kapusta kiszona ekologiczna - 100% naturalna, niepasteryzowana kapusta kiszona. Kapusta z upraw ekologicznych oraz tradycyjny proces produkcji poddawany proce", "title": "*CHARSZNICKIE POLA Kapusta kiszona (750g) - BIO", "content": "Podstawą dobrych pierogów jest ciasto. Powinno być cienkie, prawie przezroczyste. Na stolnicy łączę jajko z mąką i dolewam tyle wody, by powstało ciasto dość twarde, ale na tyle elastyczne, by dało się rozwałkować na cienki placek. Nasze babcie używały tylko wrzątku, ale może być po prostu przegotowana woda. Jeżeli ciasto się klei, podsypuję do wałkowania mąki. Wykrawam krążki szklanką, najlepiej do whiskey, na środek każdego krążka nakładam łyżkę farszu, zwilżam brzegi pierogów wodą, żeby lepiej się kleiły, składam na pół i dokładnie je zlepiam. Gotuję wodę w dużym garnku, dolewam odrobinę oliwy i wrzucam pierogi do gotującej się wody. Wyjmuję łyżką cedzakową, po pięciu minutach od wypłynięcia.Przepisy na farsz pochodzą z książki mojej Mamy. Przygotowanie farszu: Kapustę płuczę zimną wodą, kroję, wkładam do garnka, zalewam wodą, tak żeby była przykryta, i gotuję przez godzinę. Grzyby zalewam wodą i doprowadzam do wrzenia. Wywar wlewam do kapusty. Kapustę odcedzam na sitku i odciskam. Na patelni na 3 łyżkach oleju zrumieniam posiekane drobno cebule. Dodaję kapustę i pokrojone w paski grzyby. Solę i pieprzę, mieszam dokładnie. Zdejmuję z palnika i studzę.", "url": "https://organic24.pl/kapusta-kiszona-600g-charsznickie-pola-bio-k.html", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Charsznicka kapusta kwaszona/kiszona"}