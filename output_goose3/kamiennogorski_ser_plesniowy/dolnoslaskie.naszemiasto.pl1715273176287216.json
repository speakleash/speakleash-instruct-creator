{"meta_description": "Tradycje mleczarskie w Kamiennej Górze mają bardzo głębokie korzenie. Jest to bezpośrednio związane z położeniem regionu - obszary górskie, dla których charakterystyczne są łąki i pastwiska o zróżnicowanej roślinności, idealnie nadające się pod hodowlę bydła mlecznego.", "title": "Pyszny ser pleśniowy z Kamiennej Góry", "content": "Początków zorganizowanej na szerszą skalę hodowli bydła na ziemi kamiennogórskiej należy upatrywać już w XIII/XIV wieku, do czego w dużej mierze przyczynili się krzeszowscy cystersi. Zakład mleczarski w Kamiennej Górze istnieje od roku 1941. To właśnie w nim produkuje się kamiennogórski ser pleśniowy, który jest na liście produktów tradycyjnych. Ma ostry, pikantny, pieczarkowy i lekko gorzki smak i zapach - taki właśnie jest ten ser, którego historia produkcji sięga lat 50. ubiegłego wieku. - Wytwarzany jest z najwyższej jakości mleka krowiego, dzięki czemu dłużej zachowuje świeżość i pełnię wartości odżywczych - mówi Ireneusz Żmijan ze Spółdzielni Mleczarskiej KaMos w Kamiennej Górze. Jego produkcja to połączenie tradycyjnych receptur z nowymi technologiami produkcyjnymi. To wszystko powoduje, że kamiennogórski ser pleśniowy cechuje nie tylko jakość, ale i wysoka zawartość potrzebnych związków mineralnych i wapnia. Ser stanowi doskonałe źródło pełnowartościowego białka, jest bogaty w witaminy z grupy A i B, które wspomagają pracę układu nerwowego i zwiększają odporność organizmu. To także doskonała przekąska lub składnik sałatek, zapiekanek i różnych farszów.", "url": "https://dolnoslaskie.naszemiasto.pl/pyszny-ser-plesniowy-z-kamiennej-gory/ar/c8-1427023", "category": "dolnośląskie", "sub_category": "Sery i inne produkty mleczne", "phrase": "Kamiennogórski ser pleśniowy"}