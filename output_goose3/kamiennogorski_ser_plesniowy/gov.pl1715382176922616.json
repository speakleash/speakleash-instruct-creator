{"meta_description": "Produkt wpisany na listę produktów tradycyjnych w dniu 2010-08-12 w kategorii Produkty mleczne w woj. dolnośląskim", "title": "Kamiennogórski ser pleśniowy - - Portal Gov.pl", "content": "Ser ma kształt płaskiego cylindra. Skórka jest gładka, czasem występuje na niej nalot pleśni. W przekroju miąższ jest niejednorodny, z nielicznymi międzyziarnowymi szczelinami i przerostem pleśni. Ser w kształcie cylindra ma średnicę 20 cm, wysokość ok. 10 cm i masę 2,5-3 kg. Skórka ma zabarwienie od ciemno-białego do jasno-żółtego. Na powierzchni możliwy jest nalot pleśni. Miąższ przerośnięty błękitno-zieloną pleśnią. Tradycje mleczarskie w Kamiennej Górze (niem. Landshut) i okolicach mają bardzo głębokie korzenie. Związane jest to z położeniem na obszarach górskich, dla których charakterystyczne są łąki i pastwiska o zróżnicowanej roślinności, idealnie nadające się pod hodowlę bydła mlecznego. Początków zorganizowanej na szeroką skalę hodowli bydła mlecznego na Ziemi Kamiennogórskiej należy upatrywać już w XIII/XIV wieku, do której w dużej mierze przyczynili się cystersi krzeszowscy. Na tym terenie podczas pożogi wojennej w 1941 roku ocalały jedynie 2 z 21 mleczarni. Kamiennogórski ser pleśniowy wytwarzany jest z najwyższej jakości mleka krowiego, dzięki czemu zawiera dużo wartości odżywczych oraz długo zachowuje swoją świeżość. Połączenie tradycyjnych receptur z nowymi technologiami produkcyjnymi spowodowało, że kamiennogórski ser pleśniowy posiada wysoką zawartość potrzebnych dla człowieka związków mineralnych i wapnia. Stanowi on także doskonałe źródło pełnowartościowego białka. Bogaty jest on w witaminy z grupy A i B, które wspomagają pracę układu nerwowego i przyczyniają się do zwiększenia odporności organizmu.", "url": "https://www.gov.pl/web/rolnictwo/kamiennogorski-ser-plesniowy", "category": "dolnośląskie", "sub_category": "Sery i inne produkty mleczne", "phrase": "Kamiennogórski ser pleśniowy"}