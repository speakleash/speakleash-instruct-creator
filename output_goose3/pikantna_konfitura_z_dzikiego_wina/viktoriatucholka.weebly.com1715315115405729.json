{"meta_description": "", "title": "Blog Archives", "content": "Właśnie owocuje cis. Czy wiecie, że to długowieczne zimozielone drzewo było gatunkiem najwcześniej objętym ochroną w Polsce? Miało to miejsce w 1423 roku z nakazu króla Władysława Jagiełły, który postanowił ukrócić eksport drewna cisowego, będącego surowcem do wyrobu łuków i kusz, za zachodnią granicę. Cis pospolity był wówczas zagrożony całkowitym wyginięciem. Trudno się dziwić. Jest to bowiem najbardziej zbite, najbardziej sprężyste i najtrudniej łupiące się (potwierdzamy! próba złamania nawet cienkiej gałęzi, nie wspominając o ścięciu jej siekierą, to iście karkołomne zadanie) ze wszystkich europejskich gatunków drewna cenione już przez człowieka prehistorycznego. Najstarszym przedmiotem z drewna cisowego jest bowiem włócznia, licząca ok. 45 tys. lat. Najstarszym cisem w Polsce jest cis Henrykowski w Henrykowie Lubańskim w województwie dolnośląskim, jego wiek ocenia się na około 1300 lat. Wiek najstarszych okazów szacowany jest na 1,5 tysiąca lat. To również nie powinno być zaskoczeniem, jeżeli zdamy sobie sprawę z tego, że cis cechuje się bardzo małym przyrostem rocznym. Jest to roślina jadalna, aczkolwiek trująca. Jadalne są tylko czerwone osnówki owoców, znajdujące się w nich nasiona, jak również wszelkie inne części rośliny zawierają substancje toksyczne. Dawką śmiertelną dla dorosłego człowieka jest już 50-100 gramów igieł cisowych. Nie przeszkadza to jednak, aby z cisu izolowane były substancje używane w produkcji leków przeciwnowotworowych. Odwar z igieł cisu stosowano również w medycynie ludowej, między innymi w leczeniu niedociśnienia. W naszym ogrodzie rosną dwa bardzo stare okazy tych świętych drzew i wiele ich młodszych potomków. To właśnie one osłaniają widok Natusina od ulicy. Nie zamierzamy tego zmieniać. ​  Na jednym zdjęciu cis i na drugim zdjęciu cis, więc o co chodzi? Cis pospolity (Taxus baccata L.) to roślina zwykle dwupienna. To znaczy, że żeńskie i męskie organy rozrodcze (kwiaty) występują zwykle na różnych osobnikach. Występowanie obu typów organów na jednym osobniku to rzadkość. Nie jest to żaden ewenement w świecie przyrody. Wiele roślin cechuje się dwupiennością, na przykład topola, wierzba, miłorząb, rokitnik, chmiel, pokrzywa. W przypadku cisu jest nieco inaczej niż, na przykład u ptaków, gdzie samiec jest zwykle bardziej okazały i bardziej ubarwiony od samicy. Po prawej mamy bowiem osobnika z żeńskimi organami rozrodczymi, na którym od sierpnia do września dojrzewają nasiona ukryte w kulistych czerwonych osnówkach.", "url": "http://viktoriatucholka.weebly.com/jaki-pi281kny-ogroacuted/archives/08-2020", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Pikantna konfitura z dzikiego wina"}