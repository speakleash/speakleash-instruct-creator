{"meta_description": "Arystokracja wśród drobiu – tak czasem określa się gęsinę. Nic dziwnego — mięso z gęsi jest nie tylko aromatyczne i smaczne, ale też bardzo zdrowe. Niestety, w Polsce jemy bardzo mało gęsi. Czas to zmienić.", "title": "Dlaczego warto jeść gęsinę? Wartości odżywcze i właściwości gęsiny", "content": " • Chociaż Polska jest liderem pod względem produkcji gęsi, to w naszym kraju to mięso nie jest zbyt popularne • Mięso gęsi jest bardziej kaloryczne niż np. kurczaka, ale ma wiele innych zalet Polska jest największym producentem gęsi w Europie. Mimo to, w naszym kraju je się bardzo mało tego mięsa — średnio tylko 17 g rocznie na jednego mieszkańca. Większość polskich gęsi trafia na eksport, głównie do Niemiec. Szlachetne mięso najlepiej smakuje jesienią. To właśnie wtedy kończy się cykl hodowlany gęsi. Polskie przysłowie mówi, że \"najlepsza gęsina jest na świętego Marcina\", a więc 11 listopada. To mięso na polskich stołach gości już od XVII wieku. Teraz niestety gęś jest nieco zapomniana. Szkoda, ponieważ jest zdrowsza od wieprzowiny. Chociaż gęś ma więcej kalorii od indyka i kurczaka (gęś ma 339 kcal w 100 g, kurczak – 158, indyk – 129), to i tak warto ją włączyć do diety. — Nie trzeba się tego bać, kaloryczność to nie wszystko. Pomimo wyższej kaloryczności i większej zawartości tłuszczu, gęsina zawiera więcej nienasyconych kwasów tłuszczowych, z więc tych korzystniejszych dla naszego zdrowia, czyli oleinowego, linolowego, linolenowego i arachidonowego — mówi Justyna Walerowska-Madej, dietetyk z Columna Medica. W mięsie gęsi znajdują się bezcenne kwasy omega-3 i omega-6, które wpływają na prawidłową pracę m.in. serca i mózgu. Ale to nie wszystko, ponieważ wpływają również na obniżenie złego cholesterolu. Poza tym gęsina jest źródłem witamin, przede wszystkim A, E, PP oraz tych z grupy B, zwłaszcza niacyny. Jedząc gęś, dostarczymy sobie również ważnych pierwiastków, takich jak żelazo, cynk, potas czy magnez. Dietetyk podkreśla, że mięso z gęsi bogate jest także pełnowartościowe białko. — Ale co najważniejsze z mojego punktu widzenia, gęsi nie nadają się do hodowli przemysłowych, a więc są mięsem zdrowszym, gdyż mniej narażonym na zastosowanie antybiotyków — mówi Justyna Walerowska-Madej. Pewnie słyszałeś o tym, że smalec z gęsi pomaga na zmarszczki, blizny, kaszel. Nasze babcie stosowały jako lek na przeziębienie, zapalenie oskrzeli, ból stawów. W medycynie naturalnej ten tłuszcz uchodzi za remedium na wiele dolegliwości. Ile w tym prawdy? — Nie ma badań, które udowadniałyby prozdrowotne działanie smalcu z gęsi. Prawdą jest, że cechuje się wysoką temperaturą dymienia, zatem nadaje się do smażenia, zwłaszcza tradycyjnych potraw, oraz zawiera większą ilość nienasyconych kwasów tłuszczowych, zwłaszcza omega-9. Należy jednak pamiętać, że spożywanie go w nadmiarze niesie ze sobą ryzyko, jak w przypadku innych tłuszczy nasyconych (zwierzęcych) — wyjaśnia dietetyk Justyna Walerowska-Madej. Podsumowując — można używać smalcu z gęsi, ale w rozsądnych ilościach, głównie ze względu na wysoką kaloryczność i zawartość tłuszczów. Jeśli nie jadłeś jeszcze gęsi, zacznij od tradycyjnego przepisu na pieczoną w całości. Najczęściej faszeruje się ją jabłkami, a przyprawia majerankiem, jałowcem i kminkiem. Mięso gęsi nadaje się również do pasztetów. Przysmakiem na całym świecie jest foie grais, czyli pasztet ze stłuszczonych wątróbek. — Żeby gęś była zdrowa, najlepiej ją dusić lub piec, unikać smażenia na dodatkowym tłuszczu — dodaje dietetyk. Dziękujemy, że przeczytałaś/eś nasz artykuł do końca. Bądź na bieżąco! Obserwuj nas w Wiadomościach Google.", "url": "https://zywienie.medonet.pl/produkty-spozywcze/mieso/dlaczego-warto-jesc-gesine-wartosci-odzywcze-i-wlasciwosci-gesiny/l4yvkne", "category": "pomorskie", "sub_category": "Mięso świeże oraz produkty mięsne", "phrase": "Okrasa z gęsiny / ?b?na"}