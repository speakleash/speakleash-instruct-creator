{"meta_description": "Gęś", "title": "Gęś", "content": "Najpopularniejszym sposobem przyrządzenia gęsi jest upieczenie jej w piekarniku. Zazwyczaj sztandarowym daniem jest faszerowana gęś w całości, ale jeśli nie gotujemy dla wielu osób, to ekonomiczniej podzielić całą tuszkę na części i skupić się na udkach lub piersiach. Łatwiej wtedy przygotować mięso do duszenia, gotowania czy nawet wędzenia. Ponadto na gęsinie można bazować, chcąc przyrządzić gulasz czy sałatkę. To zdecydowanie rzadsze dania, ale równie smaczne. Gęś, ze względu na jej pokaźne rozmiary, najlepiej upiec w specjalnym naczyniu do tego przeznaczonym, tj. w tzw. gęsiarce lub w dużym naczyniu żaroodpornym, a w ostateczności w garnku rzymskim. Pieczemy ją po wcześniejszym umyciu i zamarynowaniu. Można ją także wypełnić farszem. Tak przygotowane mięso wkładamy do naczynia, które koniecznie przykrywamy. Zanim to zrobimy, gęś warto podlać alkoholem, np. czerwonym winem lub cydrem, a pozostałą w naczyniu przestrzeń wypełnić kawałkami jabłek, ziemniaków i marchwi, co doda mięsu walorów smakowych. Gęś wraz z dodatkami wkładamy do nagrzanego do 160 stopni Celsjusza piekarnika i od czasu do czasu polewamy sosem, który tworzy się podczas pieczenia. Aby cieszyć się miękką pieczoną gęsią, trzeba przestrzegać kilku prostych zasad. Przede wszystkim dobrze jest jeszcze przed pieczeniem zanurzyć mięso w zimnej wodzie z solą na co najmniej 3-4 godziny. Po takiej kąpieli trzeba przystąpić do zamarynowania gęsi w przyprawach, w których powinna ona pozostać przynajmniej dobę w lodówce. Ostatnim krokiem do sukcesu jest pieczenie pod przykryciem, żeby uniknąć wysuszenia mięsa. Można więc skorzystać z naczynia z pokrywką lub z rękawa do pieczenia. Smażenie gęsi polega właściwie na jej powolnym duszeniu w garnku o grubym i nie powodującym przywierania dnie. Mięso do smażenia przygotowujemy podobnie jak w przypadku pieczenia, z tą różnicą, że zamarynowaną gęsinę należy pozbawić przypraw przed smażeniem, bo mogą one powodować jej przypalenie. Należy też pozbawić gęś tłuszczu i skóry, żeby wykorzystać je do wytopienia razem z odrobiną masła. Na tak przygotowanej bazie gęś dusimy ok. godziny do półtorej, w zależności od wielkości oraz ilości mięsa. W międzyczasie wytapiający się tłuszcz z mięsa uzupełniamy na bieżąco wodą, winem albo innym płynem, który zaleca przepis. Upieczona faszerowana gęś może okazać się dużym wyzwaniem dla każdego, kto nie posiada doświadczenia w sprawnym krojeniu mięsa. Aby szybko uporać się z tak dużą porcją, wystarczy użyć specjalnych nożyc do drobiu. Gęś warto też wcześniej ponacinać przy kościach, a przystępując do krojenia, przytrzymać za pomocą dwuzębnego widelca. Rozpoczynamy zawsze od odcięcia ud i skrzydeł, a następnie przechodzimy do oddzielenia od mostka piersi, które kroimy na szerokie pasy. Teraz pozostaje już tylko odciąć nożycami grzbiet od części piersiowej i ułożyć na półmisku upieczone porcje gęsiny w odwrotnej kolejności. Najpierw na dno naczynia kładziemy więc grzbiet, część piersiową, a później kawałki piersi, na końcu zaś układamy skrzydła i uda. Taka kompozycja ma sprawiać wrażenie, jakby gęś nadal była w całości. Niezależnie od tego, jak i z czym podamy gęś, najczęściej usłyszymy, że jest owsiana. Takie określenie przylgnęło do tego jednego z największych polskich drobiowych przysmaków na stałe. I bynajmniej nie oznacza, że gęś serwować będziemy z owsianką, choć pewnie nie zaszkodziłoby spróbować. To jednak sposób karmienia gęsi w naszym kraju, który sprowadza się do podawania tym ptakom tylko pasz zielonych, a w ostatnich tygodniach hodowli wyłącznie owsa, nadał im tak wdzięczny przydomek. Bardzo słusznie, bo polska gęsina to nie lada rarytas, w szczególności dla naszych sąsiadów z Zachodu.", "url": "https://kuchnialidla.pl/przepisy/rodzinne-przepisy/dania-glowne/dania-miesne/ges", "category": "pomorskie", "sub_category": "Mięso świeże oraz produkty mięsne", "phrase": "Okrasa z gęsiny / ?b?na"}