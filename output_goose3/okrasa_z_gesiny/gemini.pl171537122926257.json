{"meta_description": "Smalec gęsi jest dobrym źródłem jednonienasyconych kwasów tłuszczowych, ale zawiera dosyć duże ilości nasyconych kwasów tłuszczowych.", "title": "Smalec gęsi a cholesterol – czy pomaga obniżyć jego poziom?", "content": "Powszechnie uważa się, że smalec gęsi jest zdrowym tłuszczem, który nie tylko nadaje się do smażenia, ale może także łagodzić objawy przeziębienia. Można go nawet spotkać w sklepach ze zdrową żywnością. Istnieje jednak wiele kontrowersji wokół smalcu – niezależnie od jego odmiany. Skład smalcu gęsiego różni się w pewnym zakresie od smalcu wieprzowego. Zawiera mniej tłuszczów nasyconych i jednocześnie więcej jedno- i wielonienasyconych kwasów tłuszczowych, jest również bogatszy w witaminę E. Wydaje się zatem, że spożycie smalcu gęsiego może wywierać mniej niekorzystny wpływ na zdrowie serca i naczyń krwionośnych niż ma to miejsce w przypadku smalcu wieprzowego. Smalec gęsi jest dobrym źródłem jednonienasyconych kwasów tłuszczowych, czyli tych, za które cenione są oliwa z oliwek, olej rzepakowy, awokado, orzechy laskowe, migdały. Smalec gęsi zawiera jednak dosyć duże ilości nasyconych kwasów tłuszczowych. Te z kolei niekorzystnie wpływają na poziom cholesterolu całkowitego i frakcji LDL (tzw. złego cholesterolu) w surowicy krwi oraz nasilają stan zapalny w organizmie. Oznacza to, że regularne włączanie do diety smalcu gęsiego, zwłaszcza w większych ilościach, może sprzyjać rozwojowi chorób układu sercowo-naczyniowego o podłożu miażdżycowym. Choć smalec gęsi zawiera prawie dwukrotnie mniejszą ilość nasyconych kwasów tłuszczowych niż masło ekstra i smalec wieprzowy, to jednak jego spożycie prowadzi do wzrostu stężenia cholesterolu całkowitego i frakcji LDL we krwi. Z tego powodu osoby zagrożone wystąpieniem chorób układu sercowo-naczyniowego powinny całkowicie zrezygnować ze spożycia smalcu i wybierać tłuszcze roślinne (za wyjątkiem oleju kokosowego, palmowego i shea). Osoby zdrowe zaś mogą okazjonalnie włączać do diety małe ilości smalcu gęsiego (nie więcej niż 2 łyżki na dzień), najlepiej nie w postaci smażonej.", "url": "https://gemini.pl/poradnik/artykul/smalec-gesi-a-cholesterol-czy-pomaga-obnizyc-jego-poziom/", "category": "pomorskie", "sub_category": "Mięso świeże oraz produkty mięsne", "phrase": "Okrasa z gęsiny / ?b?na"}