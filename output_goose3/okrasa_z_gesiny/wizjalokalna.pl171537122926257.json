{"meta_description": "", "title": "b warsztaty kulinarne w łęgu - kolonii dania z gęsi w degustacji uczestniczył m in burmistrz czerska zdjęcia przepis b", "content": "6-11-19  Gm. Czersk. Dania z gęsi. W degustacji uczestniczył m.in. burmistrz Czerska  Warsztaty kulinarne w Łęgu - Kolonii    Członkowie KGW Sołectwo Łąg – Kolonia uczestniczyli w warsztatach kulinarnych \"Dziedzictwo kulinarne obszaru LGD Sandry Brdy”. Wczoraj (5.11) w miejscowej świetlicy wiejskiej odbyła się degustacja potraw. Później zostanie wydana też książka kucharska z regionalnymi potrawami. W projekcie uczestniczy m.in. kilka podmiotów z gm. Czersk.    Wczoraj w Łęgu – Kolonii serwowano potrawy z gęsi. Była tradycyjna gęsina, zupy, pasztety i okrasa. Pojawiły się też swojskie ciasta. Wszystko bardzo smaczne. Wydaje się, że nieprzypadkowo właśnie w Łęgu – Kolonii gospodynie są specjalistkami w przygotowywaniu dań z tego rodzaju mięsa. Wpływ na popularność dań z gęsi może mieć gospodarstwo rolne Jacka Sikorskiego, który hoduje (w ekologiczny sposób) kilkaset gęsi, czasami stado sięga nawet tysiąca sztuk. Miejscowe panie przyznają, że swobodny dostęp do \"ekologicznych gęsi\" sprzyja przygotowywaniu wyszukanych dań i eksperymentowaniu w kuchni.  Gospodynie z Łega – Kolonii pracowały w kuchni przez kilka godzin. Barbara Fierek, sołtys i radna z Łega – Kolonii, zaprosiła na degustację Grażynę Werę – Malatyńską, prezes LGD Sandry Brdy oraz przedstawicieli władz gminy Czersk - burmistrza Przemysława Bieska – Talewskiego, wiceburmistrz Bogumiłę Ropińską i przewodniczącego klubu radnych Dla Naszej Gminy Łukasza Formellę (na zdjęciu). Podane specjały były wyśmienite, po prostu mistrzostwo kulinarne! Poniżej podajemy jeden z przepisów – pasztet z gęsi, z widelca:      - 3 wątróbki z gęsi  - 1 cebula  - 1 jabłko  - 2 łyżki masła  do smaku: sól, pieprz, majeranek, gałka muszkatołowa, kolendra, imbir suszony.  Na maśle dusimy cebulkę, jabłko pokrojone w kostkę. Dodajemy posiekane wątróbki. Można dodać odrobinę czerwonego wina. Dusimy ok 10 minut. Przyprawiamy wedle uznania. Gnieciemy widelcem na gładką masę, przekładamy do miseczki i schładzamy.  Smacznego!", "url": "https://www.wizjalokalna.pl/b-warsztaty-kulinarne-w-legu---kolonii-dania-z-gesi-w-degustacji-uczestniczyl-m-in-burmistrz-czerska-zdjecia-przepis-b-art31824", "category": "pomorskie", "sub_category": "Mięso świeże oraz produkty mięsne", "phrase": "Okrasa z gęsiny / ?b?na"}