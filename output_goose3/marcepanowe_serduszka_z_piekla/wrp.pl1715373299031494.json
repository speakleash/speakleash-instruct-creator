{"meta_description": "Marcepanowe serduszka z Piekła, hylyng (śledź) opiekany z cebulką, kaszubska nalewka bursztynowa, cytroszpajza (krem jajeczny), szandar (babka", "title": "Kulinarny atlas Pomorza", "content": "Marcepanowe serduszka z Piekła, hylyng (śledź) opiekany z cebulką, kaszubska nalewka bursztynowa, cytroszpajza (krem jajeczny), szandar (babka ziemniaczana) kociewski z boczkiem oraz wiele innych potraw regionalnych można znaleźć w wyjątkowej książce kucharskiej, która jest niezapomniana podróżą po smakach województwa pomorskiego. Miłośnicy kuchni tradycyjnej oraz poszukujący oryginalnych, nowych smaków odnajdą w tej książce kompendium receptur przekazywanych i stosowanych od pokoleń przez mieszkańców Kaszub, Kociewia, Powiśla, Żuław oraz ludność osiadłą na ziemi pomorskiej po 1945 roku.  Atlas przedstawia 93 pomorskie produkty tradycyjne, które są wpisane na krajową listę prowadzoną przez Ministra Rolnictwa i Rozwoju Wsi. Potrawy te doskonale oddają różnorodność i bogactwo pomorskiego stołu, będąc kulinarną wizytówką regionu. Surowców do potraw dostarczają w Pomorskiem lasy i jeziora, bogaty w ryby Bałtyk oraz gospodarstwa rolne stosujące tradycyjne metody uprawy. A książka jest doskonałą promocją regionu i daje szansę licznym gospodarstwom agroturystycznym na szerszy rozwój i przyciągnięcie turystów nie tylko z Polski ale i innych stron całego świata. Zapraszam do lektury i życzę wielu doznań, nie tylko kulinarnych w przygodzie ze smakami Pomorza. Marcepanowe serduszka z Piekła  25 dkg ziemniaków ugotowanych i zmielonych, 1 kg cukru pudru, kieliszek wody różanej, olejek migdałowy, tłuszcz  Ugotować ziemniaki w mundurkach, obrać, zmielić przez maszynkę. Zmielone ziemniaki, część cukru pudru, wodę różana, olejek migdałowy, trochę tłuszczu włożyć do garnka. Gotować (mieszając) do gęstości. Wystudzoną masę wyłożyć na stolnicę i dosypać cukier puder do gęstości, wyrobić ciasto jak do kopytek. Rozwałkować do grubości ok. 1 cm i wyrzynać serduszka specjalna foremką. Przypalać brzegi serduszek, a środki dekorować dowolnie. Szandar kociewski z boczkiem  3 kg ziemniaków, posolona świeża słonina lub boczek, sól, smalec do posmarowania blachy.  Surowe ziemniaki utrzeć na tarce i posolić do smaku. Masę wylać na natłuszczoną blachę. Posypać pokrojoną w kostkę słoniną lub boczkiem i wstawić blachę do nagrzanego piekarnika. Piec w temperaturze 200 st. C. przez 40-50 minut (aż ciasto nabierze złotego koloru).", "url": "https://www.wrp.pl/kulinarny-atlas-pomorza/", "category": "pomorskie", "sub_category": "Wyroby piekarnicze i cukiernicze", "phrase": "Marcepanowe serduszka z Piekła"}