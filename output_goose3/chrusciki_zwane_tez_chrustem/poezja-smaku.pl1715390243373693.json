{"meta_description": "", "title": "Faworki chruściki chrust", "content": "Dziś prezentuję przepis na tradycyjne, polskie faworki (zwane też chruścikami, chrustem lub kreplami). Przepis nie byle jaki, bo od mojej najlepszej teściowej :). Mają to, co najlepsze faworki mieć powinny – są wyjątkowo kruche, delikatne i chrupiące. Pozycja obowiązkowa na karnawał i tłusty czwartek. Wiedzieliście, że nazwa faworki pochodzi od francuskiego faveur oznaczającego wąską wstążeczkę/tasiemkę? Z mąki, żółtek i śmietany zagniatamy ciasto – tak twarde jak na pierogi. Dodajemy spirytus. Ciasto należy długo zagniatać, a następnie zaczyna się zabawa – należy je porządnie zbić wałkiem! Ciasto składamy i ponownie zbijamy, aż powstaną pęcherzyki. Do ciasta dostaje się w ten sposób powietrze. Czynność powtarzamy kilkukrotnie. Możemy wyżywać się do woli. Następnie wałkujemy ciasto na cienkie placki i kroimy na prostokątne paski. Każdy pasek nacinamy wzdłuż na środku. Jeden koniec paska przewlekamy przez powstały przez nacięcie otwór. Wkładamy faworki na rozgrzany tłuszcz i smażymy na rumiano z obu stron. Po usmażeniu rozkładamy na ręczniku papierowym aby ociekły z tłuszczu. Przed podaniem posypujemy obficie cukrem pudrem.", "url": "https://www.poezja-smaku.pl/faworki-chrusciki-chrust/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Chruściki zwane też chrustem"}