{"meta_description": "", "title": "Faworki, czyli chrust - .:->poznański portal dzielnicowy:. Łazarz w z@sięgu myszki", "content": "We wtorek przypadną ostatki, zwane również podkoziołkiem. W kolejnym odcinku naszego cyklu \"Kącik kulinarny\" przedstawiamy przepis na faworki, zwane też chruścikami lub chrustem, który przesłała Jolanta Zielińska z Akademii Umiejętności \"Kulinarne przygody\". Składniki: • 2 szklanki mąki pszennej (typ 405 lub 450); • 4 żółtka; • łyżka spirytusu lub octu; • łyżeczka cukru pudru (do ciasta); • pół łyżeczki soli; • 5 łyżek kwaśnej śmietany; • olej do smażenia; • cukier puder do posypania chrustu. Sposób przygotowania:  W dużej misce wymieszaj mąkę z cukrem i solą. Dodaj żółtka, spirytus i śmietanę. Zagnieć wszystko na jednolitą masę i wyjmij na stolnicę. Zagniataj i „zbijaj” ciasto wałkiem. „Zbijanie” polega na energicznym rozbijaniu ciasta wałkiem, ponowne zagniatanie i znowu rozbijanie. Ma to zapewnić, że ciasto będzie odpowiednio sprężyste, a po usmażeniu chrupiące. Gdy ciasto uznasz za odpowiednio jednolite i sprężyste bardzo cienko je rozwałkuj (najlepiej podziel na mniejsze części i wałkuj mniejsze porcje). Ważne by nie posypywać blatu i ciasta zbyt dużą ilością mąki. Po rozwałkowaniu ciasto pokrój najpierw na paski szerokości 4-5 cm, następnie podziel na prostokąty lub równoległoboki długości ok. 10 cm. Każdy kawałek natnij po środku i przez to nacięcie przeciągnij jeden koniec. Chrust smaż na głębokim oleju z każdej strony na złoty kolor. Z patelni wyciągaj łyżką cedzakową i odsącz ciastka na ręczniku papierowym. Gotowe „chruściki” posyp cukrem pudrem. Wiele podobnych przepisów można znaleźć w książce \"Z Retro do Modern\" Jolanty Zielińskiej. Zapraszamy \"gosposie\" do nadsyłania własnych przepisów na przepyszne potrawy i smaczne ciasta i desery. Na autorki i autorów najciekawszych przepisów czekają nagrody upominki. Na Państwa przepisy wraz ze zdjęciami dania czekamy pod naszą redakcyjną skrzynką e-mailową: redakcja@lazarz.pl.", "url": "https://lazarz.pl/?id=2&nr=12230", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Chruściki zwane też chrustem"}