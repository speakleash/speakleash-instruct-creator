{"meta_description": "Dwa ogromne (bo mieszczące blisko 360 kg wsadu ziemniaków i mięsa) kociołki, po raz kolejny stały się główną przyczyną festiwalu w Porębie, na który z...", "title": "XIX Festiwal Prażonek w Porębie", "content": "Jak co roku Festiwal Prażonek rozpoczął się z samego rana przy jednym ze zbiorników wodnych w Porębie - wędkarze zmagali się o Puchar Burmistrza Poręby. Oficjalnie natomiast rozpoczęły się trochę później - o godzinie 15.00, kiedy na scenie na MOSiR rozbrzmiały dźwięki młodych solistów oraz grup wokalnych z MOK-u w Porębie. Nie zabrakło również dziewczyn z grupy Dance Revolution, które zaprezentowały zgromadzonym autorskie ruchy tańca nowoczesnego. Chcąc spróbować swojego szczęścia, przybyli na prażonki mogli wziąć udział w konkursie “Porębski kociołek”. Wymagania konkursowe nie były trudne - wystarczyło mieć ukończone 18 lat oraz odpowiedzieć na jedno, proste pytanie: Kiedy została wybudowana wieża wyciągowa w Porębie? (Jakby ktoś nie wiedział - mały spojler - 1798 rok). Odpowiedź na pytanie konkursowe można było udzielać przez trzy godziny. Po tym czasie na porębskiej scenie odbyło się rozdanie nagród, a o ich przyznaniu zadecydowało losowanie. Główną nagrodą był voucher na nocleg w pensjonacie “Pod Limbą” w Murzasichlu. Tuż po rozpoczęciu konkursu “Porębski kociołek” na scenie pojawił się Grzegorz Poloczek, a jego żarty rozbawiły niejednego gościa. Następnie swoje umiejętności wokalne przedstawili kolejni Porębianie oraz zespoły takie jak: Retro, Złota Jesień, Koło Gospodyń Wiejskich “Niwczanki” oraz grupa “The Gar”, która zapewniła dawkę porządnego rocka. Po godzinie 17.00 stało się wreszcie to, na co chyba każdy czekał - otwarto pierwszy gar z prażonkami. Kolejka po ten porębski przysmak była bardzo duża, jednak smak prażonek w zupełności to rekompensował. Po doładowaniu energii, przybyli na festiwal posłuchali się słów jednej z piosenek gwiazd wieczoru, zespołu disco polo - Long & Junior: “baw się baw niech wszyscy się patrzą”. Ilość zebranych pod sceną osób była rekordowa. Zebrani tańczyli, śpiewali, klaskali i skakali, a dobre humory i tańce trwały do późnych godzin nocnych, a to za sprawą grającego następnie zespołu Projekt, który nie zwalniał tempa. Muzykę słuchać było w praktycznej całej Porębie, więc mieszkańcy miasta wychodząc na balkony swoich domów również ruszali się w jej takt. Festiwal prażonek - co jeszcze czekało na zgromadzonych? Na wydarzenie przybyli m.in. radni z Ogrodzieńca, dyrektor MOK-u w Łazach, Barbara Dolniak posłanka Koalicji Obywatelskiej, która ponownie (z 2 miejsca) ubiega się o mandat poselski i senatorka Beata Małecka-Libera również KO, która z z Paktu Senackiego, który powołały wszystkie partie opozycji demokratycznej ponownie kandyduje do Senatu RP. Okręg 76 obejmujący gminy powiatu zawierciańskiego. Był też prezes ZGK Zawiercie Jarosław Mazur. O jego spółce, która odbiera i przetwarza odpady wielu gmin, w tym również Poręby i Myszkowa zrobiło się głośno, gdy mieszkańcy Poręby i Zawiercia mieszkający w pobliżu wysypiska, zaczęli coraz bardziej narzekać na uciążliwości związane z funkcjonowaniem składowiska. Pisaliśmy o tym sporo jak ZGK zamierza zmniejszyć, a docelowo zlikwidować uciążliwości związane z funkcjonowaniem ZGK Zawiercie.", "url": "https://www.kurierzawiercianski.pl/artykul/6618,xix-festiwal-prazonek-w-porebie", "category": "śląskie", "sub_category": "Gotowe dania i potrawy", "phrase": "Porębskie prażonki"}