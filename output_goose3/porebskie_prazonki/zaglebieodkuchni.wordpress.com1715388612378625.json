{"meta_description": "*Uwaga wpis zawiera lokowanie regionalnego produktu. Ziemniaki, marchew, cebula, burak, kiełbasa, boczek i na nowo ziemniaki, marchew, cebula, burak… Tak, mowa o duszonkach prosto z Zagłębia. Duszonki, Prażonki, Pieczonki, Dymfoki,  czy Maściupla? Pewnie nie jeden z Nas słyszał już różne nazwy na tą potrawe. A jak jest na Zagłębiu? Czy do duszonek dajemy buraka? A…", "title": "Zagłębiowskie Duszonki & Zagłębiarki", "content": "Ziemniaki, marchew, cebula, burak, kiełbasa, boczek i na nowo ziemniaki, marchew, cebula, burak… Tak, mowa o duszonkach prosto z Zagłębia. Duszonki, Prażonki, Pieczonki, Dymfoki, czy Maściupla? Pewnie nie jeden z Nas słyszał już różne nazwy na tą potrawe. A jak jest na Zagłębiu? Czy do duszonek dajemy buraka? A może z selerem będzie ciekawie? Zapraszamy do przeczytania Naszego sposobu wykonania tradycyjnego dania Zagłębia Dąbrowskiego. Duszonki to potrawa jednogarnkowa, tradycyjnie wykonywana w żeliwnym kociołku z Poręby. Tradycyjny kociołek do dziś produkowany jest w Porębie nieopodal Zawiercia i Myszkowa. Ważne by kociołek był solidny, a pokrywa była dokręcana na śrubę. Klasyczne i tradycyjne pieczonki przyrządza się na ognisku, można też wykonać je w warunkach domowych na patelni bądź w garnku na kuchence. Festiwal duszonek co roku odbywa się w Porębie na przełomie września. Wtedy to odbywa się wielkie prażenie wielkiego żeliwnego kotła wypełnionego prawie 160 kg ziemniaków. Ta doroczna tradycja ma nie tylko charakter kulinarny ale także przybiera formę towarzyskiego spędzania czasu. Warto też dodać, że tradycyjne „Porębskie Prażonki” zostały wpisane na Listę Potraw Tradycyjnych Ministra Rolnictwa i Rozwoju Wsi. Tradycyjne Duszonki składają się z ziemniaków, cebuli, smalcu, kiełbasy i boczku, ewentualnie z marchwią i burakami. Wszystko przykrywa się liśćmi kapusty, doprawia pieprzem oraz solą i dusi na ognisku. Wraz z postępem społeczeństwa sposób i charakter tego dania również ewoluował. Można przygotować go na działce, ogrodzie, nad rzeką czy podczas wypadu ze znajomymi w góry. Chodzi o to by było syto a zarazem było doborowe towarzystwo. Dawno temu pieczonki były codziennością w niektórych gospodarstwach. Często przyrządzano je tylko z cebuli i ziemniaków, czasem dodano marchew. Nie przebierano w doborze jakości składników, korzystało się z tego co było dostępne, a ziemniaki które były lekko zepsute zjadano właśnie w taki sposób. Nasza propozycja regionalnych duszonek jest troszkę zmodyfikowana, zawiera ziemniaki, cebulę, buraki, marchew, kiełbasę, boczek, przyprawiamy solą, pieprzem oraz dajemy liść laurowy jak i ziele angielskie. Nie byli byśmy sobą gdybyśmy nie dodali czegoś od siebie. Stało się to także tym razem i Nasze duszonki wzbogaciliśmy o wspaniały i aromatyczny smak SELERA. Koniecznie musicie wypróbować je w takiej formie. Uwierzcie Nam, smakują wyjątkowo. Wszystkie warzywa oprócz cebuli myjemy. Obieramy je i kroimy w talarki o grubości około 0,5cm. Kiełbasę oraz boczek kroimy w plasterki. Żeliwny garnek wykładamy na spodzie liśćmi kapusty. Na kapustę wykładamy warstwami na przemiennie ziemniaki, cebulę, buraki, marchew, kiełbasę, boczek dajemy odrobinę smalcu doprawiamy liściem laurowym, zielem angielskim, solą oraz pieprzem. Na zakończenie każdej z warstw układamy kilka talarków selera. Warstwy powtarzamy do momentu wyczerpania się składników. Całość od góry wykładamy ponownie liśćmi kapusty i zamykamy Nasz żeliwny kociołek szczelnie zakręcamy śrubą. Tak przygotowane pieczonki dusimy na ogniu około 30 min. Należy pamiętać aby stopniowo dokładać drewna do ogniska aby Nasze duszonki nie przypaliły się. Dusimy około 30 min do momentu, aż wszystkie składniki będą miękkie. P.S. Jakże apetyczny plakat z Zagłębiowskimi Duszonkami od Zagłębiarek możecie nabyć tutaj.", "url": "https://zaglebieodkuchni.wordpress.com/2017/06/28/duszonki-zaglebiowskie/", "category": "śląskie", "sub_category": "Gotowe dania i potrawy", "phrase": "Porębskie prażonki"}