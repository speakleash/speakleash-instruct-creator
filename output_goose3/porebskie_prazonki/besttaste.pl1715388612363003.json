{"meta_description": "Prażonki to popularna potrawa z ziemniaków i kiełbasy / boczku, tak naprawdę przygotowywana – i lubiana - w całej Polsce 😊", "title": "PRAŻONKI PORĘBSKIE » pieczone w kociołku 😊", "content": "Porębskie prażonki to zarejestrowana jako tradycyjna potrawa z Poręby koło Zawiercia. Miejscowość ta podobno słynie z wyrobu żeliwnych garnków, zwanych kociołkami, do pieczenia ziemniaków na ognisku. Choć akurat o tym dowiedziałam się przy szukaniu, czym się te prażonki charakteryzują, jako wpisane na listę produktów tradycyjnych, żeby dołączyć je do mojej listy SMAKUJ POLSKĘ w zakresie województwa śląskiego. I czym się różnią? Otóż… niczym 😁 Takie one same, jak w każdym zakątku Polski 😊 W domu moich rodziców robiło się bez marchewki, w domu teściów – z marchewką. A w Porębskich można dodać i seler czy pietruszkę, a nawet buraka! Ale to też już słyszałam, i nawet niedawno próbowałam (cudzej roboty) – całkiem smaczne, choć cała potrawa nabiera ciekawego koloru 🤩 Prażonki, vel pieczonki są ponoć kontynuacją tradycji posiłków przyrządzanych na otwartym ogniu przez naszych przodków. A że sezon ziemniaczany już jest, najbliższe sierpniowe wieczory zapowiadają się nadzwyczaj ciepło, warto posiedzieć wieczorem przy kociołku 🎯 Zresztą, nawet w październiku takie spotkania przy ognisku są czystą przyjemnością, a kiedy szybciej zapada zmierzch, jest też szansa zobaczenia ugwieżdżonego nieba – bezcenne! Jak cudownie mieszkać na przedmieściach 😍 Do prażonek / pieczonek polecam sos TZATZIKI lub po prostu dobry jogurt naturalny 😊", "url": "https://besttaste.pl/recipes/prazonki-porebskie/", "category": "śląskie", "sub_category": "Gotowe dania i potrawy", "phrase": "Porębskie prażonki"}