{"meta_description": "Zaczynamy sezon na biesiady w plenerze! Prażonki z ogniska – regionalny przysmak z Poręby to sposób na udaną majówkę. Z tym daniem wiąże się pewna, cudowna kulinarna tradycja. Prażonki, czyli kartoflano-mięsna", "title": "Prażonki porębskie lepsze od grilla. Sposób na udaną biesiadę pod chmurką", "content": "Toteż prażonki porębskie – jako dziedzictwo kulinarne – zostały wpisane w 2006 roku na Listę Produktów Tradycyjnych Ministerstwa Rolnictwa i Rozwoju Wsi. Nie bez przyczyny. Od wielu pokoleń zwyczaj ich pieczenia odzwierciedla zamiłowanie do biesiad pod chmurką, zanim grille stały się modne w całym kraju nad Wisłą. Tak naprawdę, to nie tylko posiłek, to lokalna afirmacja życia w najlepszym, bo najprostszym wydaniu: jedzenie, bliscy, beztroska, plener, nierzadko śpiewy i muzyka. – Z dzieciństwa w pamięci mam taki obrazek: familijne zloty w moim rodzinnym domu na wielką prażonkową biesiadę – opowiada pan Stanisław, porębiak z krwi i kości – To było miejsce spotkań, z którego ruszało się na piechotę całą rodziną z przygotowanymi już kociołkami do pobliskiego lasu na polanę, gdzie tradycyjnie rozpalało się ogniska. Tam następował podział zadań. Kobiety rozkładały koce, serwety oraz przygotowywały pomidory i ogórki. Mężczyźni strugali \"dzidki\", czyli widelczyki z gałązek brzozy, którymi jedzono prosto z kociołka oraz rozpalali ognisko. Jeden z nich zawsze czuwał nad prawidłowym prażeniem. Dzieci biegały po lesie i pomagały zbierać gałęzie na ogień. Już podczas prażenia dorośli przepijali wódeczką \"aby prażonki dobrze się uprażyły\". Kulminacja następowała w momencie otwarcie kociołka. Towarzyszyła temu niepewność: czy są smaczne, czy się przypiekły, ale nie przypaliły? Później już samo dobro: jedzenie, picie, opowiadanie dowcipów, plotkowanie i śpiewanie, co wówczas podczas spotkań towarzyskich było normą. Podczas biesiady paliliśmy ognisko najczęściej świeżymi gałązkami, aby było dymu dużo. Najwięcej z tego radochy miały dzieciaki, zwłaszcza że panował zwyczaj skakania przez ognisko – rywalizowało się, kto przeskoczy większy ogień. Po zakończeniu biesiady najczęściej już o zmroku wesołe towarzystwo wracało do swoich domów – uśmiecha się z rozrzewnieniem pan Stanisław.", "url": "https://kuchnia.wp.pl/prazonki-porebskie-lepsze-od-grilla-sposob-na-udana-biesiade-pod-chmurka-6179581264807553a", "category": "śląskie", "sub_category": "Gotowe dania i potrawy", "phrase": "Porębskie prażonki"}