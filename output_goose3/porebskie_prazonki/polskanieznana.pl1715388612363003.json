{"meta_description": "Śląskie prażonki - wyjątkowe jesienne danie", "title": "Polska Nieznana :: portal turystyczny, atrakcje w Polsce. - „ Porębskie prażonki”", "content": "Każdy region w Polsce chlubi się swoimi, specyficznymi potrawami, które są niejako znakiem, symbolem miejscowości czy gminy. Dla przypomnienia tego czy innego smakowitego jadła urządza się nawet z tej okazji doroczne festyny, czy festiwale W niewielkiej miejscowości Poręba koło Zawiercia na Jurze Krakowsko-Częstochowskiej od wielu pokoleń przyrządza się potrawę zwaną „prażonkami”. Piecze się je tu, a ściślej mówiąc praży (stąd nazwa potrawy) od ponad 200 lat w garnkach zwanych kociołkami. Podstawą tego garnkowego dania - zwykle przyrządzanego jesienią – są: ziemniaki z dodatkiem boczku, kiełbasy, smalcu, cebuli., do smaku przyprawione solą i pieprzem. Spotkania przy „kociołku” stały się już tradycją w zawierciańskim regionie, czego dowodem fakt, iż od 2003 roku w Porębie organizowany jest we wrześniu Światowy Festiwal Prażonek. Wszedł on już na n stałe do kalendarza imprez, jako że corocznie przybywa wielu gości, by spróbować prażonek z największego na świecie kociołka, z którego wydawanych jest ponad 500 porcji. Wchodzi do niego 160 kilogramów ziemniaków, 25 kg kiełbasy, 15 kg boczku, 12 kg cebuli, a także przyprawy. Prażonki są odzwierciedleniem odwiecznego zamiłowania do biesiad i bodaj najbardziej żywotną tradycją w regionie zawierciańskim. Ten zwyczaj spędzania wolnego czasu przy ognisku jest wyrazem połączenia tradycji i przyjaźni. Co ciekawe, ten jesienny zwyczaj ma nie tylko charakter kulinarny, lecz także towarzyski i kulturowy. Dzięki powiązaniom rodzinnym prażonki rozpowszechniły się również w innych rejonach Polski. Znane są prawie w całej Europie; zajadają się nimi też nawet Japończycy, Amerykanie czy Australijczycy. Dodajmy jeszcze, że Porębskie prażonki” w 2006 roku, a więc dziesięć lat temu, zostały wpisane na Listę Produktów Tradycyjnych, jaką prowadzi Ministerstwo Rozwoju i Rozwoju Wsi. 1. Boczek pokroić w kawałki mniej więcej 2×2 cm., a jarzyny w dowolne kawałki  2. Dno kociołka posmarować smalcem i położyć na nim skórę z boczku (Jej się nie je – ma tylko służyć walorom smakowym i żeby reszta nie przywarła do dna). 3. Następnie układać składniki warstwami zaczynając od boczku, poprzez ziemniaki, cebulę, a na ziemniakach kończąc. Warstwy warzyw doprawiać przyprawami i kłaść na każdej warstwie kawałek smalcu. Na wierzchu położyć dwa duże liście kapusty, które mają wystawać poza pokrywkę i mają służyć szczelniejszemu zamknięciu. 4. Zakręcić pokrywkę i wstawić kociołek do ogniska i czekać około 45 minut.", "url": "http://polskanieznana.pl/ostatnio-dodane/110-glowne-menu/gdzie-zjesc/178-porebskie-prazonki-jesienia-na-jurze", "category": "śląskie", "sub_category": "Gotowe dania i potrawy", "phrase": "Porębskie prażonki"}