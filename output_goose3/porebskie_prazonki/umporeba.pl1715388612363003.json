{"meta_description": "Strona Internetowa Urzędu Miasta Poręba. Poręba jest gminą miejską położoną w skrajnej, zachodniej części powiatu zawierciańskiego. Jest jedną z dwóch gmin miejskich powiatu.", "title": "Tak wyglądały Prażonki 2022 - po dwóch latach przerwy.", "content": "W minioną sobotę odbył się tradycyjny Festiwal Prażonek w Porębie. Biesiada z muzyką, tańcem i oczywiście porębskim specjałem kulinarnym, odbyła się pierwszy raz po dłuższej przerwie. Dla jednych po prostu ulubiona potrwa, dla innych smak dzieciństwa, dla jeszcze innych oznaka, że wielki krokami zbliża się jesień. Jedno jest jednak pewne, tegoroczne porębskie prażonki - bo o nich tutaj mowa - smakowały wyjątkowo. - Pewnie dlatego, że świętujemy wspólnie pierwszy raz od pandemii. Wszystkim nam brakowało tej miejskiej imprezy - przyznawali uczestnicy osiemnastej już edycji Festiwalu Prażonek w Porębie. Szykowanej tygodniami przez Urząd Miasta w Porębie i porębski MOK zabawy, nie popsuła nawet sobotnia, raczej mało zachęcająca do aktywności na świeżym powietrzu, pogoda. Przy ul. Zakładowej, na terenie Miejskiego Ośrodka Sportu i Rekreacji w Porębie, zjawiły się tłumy. Imprezę, jak to jest w zwyczaju, zainaugurował gospodarz miasta - burmistrz Poręby Ryszard Spyra. - Cieszę się, że wreszcie możemy się spotkać przy takiej okazji. Życzę udanej zabawy - mówił. Wśród zaproszonych gości nie zabrakło lokalnych samorządowców i polityków, a także wielu darczyńców i sponsorów porębskich prażonek. Bohaterami imprezy były jednak dwa ogromne, bo mieszczące po ok. 360 kg wsadu każdy, żeliwne kotły. To w nich, z prostych składników, na prawdziwym ognisku powoli dochodziły prażonki. Ziemniaki - podstawowy składnik jurajskiego specjału, tradycyjnie już, bo od ponad 15 lat, przekazał pan Krzysztof Grabowski. Kiełbasę i boczek - firma Matan. Wieloletnie doświadczenie w prażeniu Pana Stanisława Borówki gwarantuje ich niepowtarzalny smak. Kotły zostały otwarte ok. godz. 18. Strażacy-ochotnicy z OSP Niwki unieśli wieka z symbolami miasta Poręba. Później wszyscy uczestnicy Festiwalu raczyli się smakiem porębskiego specjału. Były też mniejsze kociołki, gminne i prywatne. W trakcie imprezy odbywał się również konkurs, w którym chętni odpowiadali na pytanie, w którym roku Poręba odzyskała prawa miejskie, a swoje nazwisko wrzucali do kuli. Wylosowano z niej trzy nazwiska. Pierwsze miejsce (kociołek żeliwny) zdobył Tadeusz Dobiech, drugie miejsce (zestaw Soda Stream) - Anna Szczęsna, trzecie (głośnik JBL) - Adrianna Turek. Zwycięzcom gratulujemy! Nie zabrakło również dodatkowych atrakcji, w tym na przykład animacji dla dzieci czy praktycznych pokazów udzielania pierwszej pomocy. Najmłodsi mieszkańcy Poręby mogli zrobić zakupy na stoiskach z zabawkami albo skosztować pop-cornu. Były również uwielbiane przez dzieci dmuchańce (w tym ogromny sterowiec, do którego można było wejść). Nie obyłoby się bez porządnej dawki muzyki. Na scenie wystąpili m.in. Koło Gospodyń Wiejskich „Niwczanki”, zespół „Retro”, Awaria Fabryczna, Menelaos oraz wykonawcy związani ze Stowarzyszeniem Studio Art w Porębie. Popis dały też dziewczyny z zespołu Dance Revolution oraz Izabela Grzyb. Na deser wystąpił Kabaret Śląski Grzegorza Stasiaka i zespół „SWING3R”. Zabawa trwała do późnych godzin nocnych. Porębskie Prażonki nie odbyłyby się, gdyby nie sponsorzy, których Poręba ma szczęście w tym przypadku mieć ponad czterdziestu. Nie zabrakło też wsparcia finansowego. Kwota która wpłynęła na konto MOK to 14 450 zł. Kolejne kilka tysięcy złotych, od Banku Silesia oraz spółki Metalimpex Andrzej Parla wpłynęło od sponsorów na konto Gminy. Dziękujemy każdemu z osoba, a listę darczyńców publikujemy poniżej:", "url": "https://www.umporeba.pl/kultura-i-sport/aktualnosci-kulturalne/Tak-wygladaly-Prazonki-2022-po-dwoch-latach-przerwy.-/idn:558", "category": "śląskie", "sub_category": "Gotowe dania i potrawy", "phrase": "Porębskie prażonki"}