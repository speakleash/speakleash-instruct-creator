{"meta_description": "", "title": "Kompot z jabłek z Radziwiłłowa - Witryna", "content": "Jabłko jest jednym z najbardziej znanych i najczęściej spożywanych owoców w Polsce. „Rodziny jabłkowatych (…), pestkowatych (…) i agrestowatych (…) zapełniają nasze sady. Do pierwszej należą wszystkie gatunki grusz i jabłoni” (Ł. Tatomir, „Geografia ogólna i statystyka ziem polskich”, Kraków 1868). W okolicach Skierniewic już na początku XX wieku istniało wiele sadów: „W Nieborowie mamy już trzech włościan trudniących się dzierżawą sadów” („Ogrodnik Polski” nr 20, Warszawa 1902). W Radziwiłłowie prawie przy każdym domu był niewielki sad, w którym rosły antonówki i kosztele. Wczesną jesienią i późnym latem kompoty przyrządzało się bezpośrednio przed obiadem ze świeżych jabłek, zimą zaś przyrządzano głównie z suszonych owoców. Zazwyczaj jabłka suszyło się wczesną jesienią na słońcu bądź w piecu piekarskim. Dawniej w Radziwiłłowie „ususzone jabłka przechowywało się w lnianych woreczkach. Do kompotu z jabłek mama dodawała odrobinę cynamonu. W czasie gotowania dodawało się skórkę z cytryny, a na koniec laskę cynamonu. Gotowy kompot nakładało się do przygotowanych słoików, słoiki zakrywało pergaminem i zalewało pakiem. Później były słoiki z gumką i zamykało się je gotując (pasteryzując) najczęściej w parniku” (Wywiad etnograficzny przeprowadzony z mieszkańcami Radziwiłłowa). Obecnie w Radziwiłłowie kontynuowane są tradycje przygotowywania kompotu ze starych odmian jabłek, których pojedyncze drzewa można spotkać w miejscowych przydomowych sadach.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/napoje-alkoholowe-i-bezalkoholowe/kompot-z-jablek-z-radziwillowa.html", "category": "mazowieckie", "sub_category": "Napoje (alkoholowe i bezalkoholowe)", "phrase": "Kompot z jabłek z Radziwiłłowa"}