{"meta_description": "Kompot z jabłek to wspaniały i bardzo smaczny napój dla całej rodziny. Zapraszam po najszybszy i najprostszy przepis na domowy kompot z samych jabłek. A w treści sporo ciekawostek dotyczących wykonania kompotu.", "title": "Kompot z jabłek", "content": "Szklanka ma u mnie pojemność 250 ml.  Jabłka ważone były przed ewentualnym przygotowaniem. Zawsze podaję wagę użytych przeze mnie warzyw lub owoców. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się, jaka mniej więcej ilość potrzebna jest do zrobienia danego dania. Kalorie policzone zostały na podstawie użytych przeze mnie składników. Jest to więc orientacyjna liczba kalorii, ponieważ Twoje składniki mogą mieć inną liczbę kalorii niż te, których użyłam ja. Z podanej ilości składników wyszło mi około 1800 ml kompotu jabłkowego. Bardzo dokładnie umyj około 1,5 kg jabłek. Zalecam użyć po 1-2 jabłka różnych odmian. Warto mieszać jabłka słodkie i kwaśne. Niech jedne mają jasny, a inne żółty miąższ. Im większa różnorodność, tym lepszy wyjdzie Ci kompot. Usuń tylko ogonki, jabłka pokrój na mniejsze kawałki. U mnie były to grube plastry. Kompot gotuję razem z gniazdem nasiennym. Kawałki jabłek umieść w dużym garnku z grubym dnem. Wlej 1,5 litra wody. Garnek przykryj przykrywką. Porada 1: Aby wzbogacić smak kompotu możesz też dorzucić garść innych owoców. Polecam do wyboru: kawałek gruszki; 2-3 śliwki bez pestek; kilka malin; garść żurawiny świeżej lub suszonej; garść ogrodowych winogron; laskę cynamonu.  Porada 2: Naprawdę dobry kompot ugotujesz też ze skórek i \"ogryzków\", które zostały Ci np. z szykowania szarlotki. Jeśli masz np. około 500 gramów takich \"odpadów \"poszarlotkowych\" to wystarczy już tylko dodać 1 kg jabłek.  Kompot gotuj tak cały czas pod przykryciem, na małej mocy palnika przez około 30 minut lub też tak długo, aż jabłka zaczną się rozpadać. Jak mam malutkie jabłuszko, to czasem wrzucam je do garnka z prawie już gotowym kompotem i gotuję około 5-7 minut, by zmiękło. Wyławiam je wówczas po ugotowaniu i odkładam na potem do dekoracji, gdy wlewam kompot do dzbanka.Porada: Pod koniec gotowania kompotu można też dorzucić np. samą skórkę po wcześniejszym wydłubaniu z niej nasion wanilii. W kompocie taka skórka odda jeszcze sporo aromatu.W pierwszej kolejności odlej do dzbanka sam kompot, a następnie użyj też szerszego, metalowego sitka z małymi oczkami. Nakładaj na sitko porcje gęstej pulpy z jabłek i skórek i przecieraj ją łyżką, by odzyskać jak najwięcej miąższu z jabłek. W taki sposób zyskasz jeszcze więcej, bardziej aromatycznego i gęstszego kompotu. Wyszło mi łącznie aż 1800 ml kompotu z jabłek.Gorący kompot wlej do garnka. Możesz go udekorować świeżymi listkami mięty lub też 2-3 goździkami. Pasują tez plasterki cytryny lub też pomarańczy oraz plasterek imbiru. Z mieszanki różnych jabłek oraz dzięki temu, że przecieramy do kompotu miąższ, smakuje on idealnie i nie zdarzyło mi się go jeszcze dosładzać. Jeśli jednak wolisz jeszcze słodszy kompot, to wsyp nieco cukru zwykłego lub trzcinowego, albo dodaj łyżeczkę miodu.", "url": "https://aniagotuje.pl/przepis/kompot-z-jablek", "category": "mazowieckie", "sub_category": "Napoje (alkoholowe i bezalkoholowe)", "phrase": "Kompot z jabłek z Radziwiłłowa"}