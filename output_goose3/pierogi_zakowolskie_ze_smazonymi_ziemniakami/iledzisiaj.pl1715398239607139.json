{"meta_description": "W poniedziałek 27 maja br. na antenie TVP 1, w programie 'Kawa czy herbata' promowała się Lubelszczyzna. Tematem wiodącym audycji było 'Jak europejskie fundusze zmieniają stolicę wschodniej Polski'.", "title": "", "content": "W poniedziałek 27 maja br. na antenie TVP 1, w programie \"Kawa czy herbata\" promowała się Lubelszczyzna. Tematem wiodącym audycji było \"Jak europejskie fundusze zmieniają stolicę wschodniej Polski\". Prowadzącą program była dziennikarka telewizyjnych wiadomości Beata Tadla. Wśród zespołu Budka Suflera, studentów UMCS i Politechniki Lubelskiej, Sztuk - Mistrzów oraz zespołu \"Jarzębina\", swój udział miał również Gminny Ośrodek Kultury w Kąkolewnicy, prezentując pierogi – smaki Lubelszczyzny, zgłoszone na Listę Produktów Tradycyjnych. Przez dużą część programu można było zobaczyć na ekranie panie z Kąkolewnicy, w regionalnych strojach podlaskich, gotujące na żywo pierogi: panią Kazimierę Korulczyk (racuchy z makiem, racuchy turowskie z serem, pączki żakowolskie z powidłami z antonówek i tertuny brzozowickie z soczewicą), panią Janinę Wardziak (parowańce z jagodami i parowańce z kaszą jaglaną), panie Józefę Iwanowską i Stanisławę Kośmider (zawijaki wygnanowskie z suszonymi owocami, marchwiaki z makiem, pierogi lipniackie z kapustą i grzybami oraz pierogi żakowolskie ze smażonymi ziemniakami). Na prezentacji nie mogło zabraknąć naszej kąkolewnickiej oranżady z wytwórni pana Edmunda Jędruszczaka z Kąkolewnicy. Chociaż pogoda była dość kapryśna, była wczesna pora, chłodno i pod koniec programu zaczął padać deszcz, nasze panie pod okiem dyrektora GOK Bożeny Adamowicz, dzielnie sprostały medialnym wymogom programu na żywo - promując gminę, powiat i województwo.", "url": "https://iledzisiaj.pl/aktualnosci/4069-kakolewnickie-pierogi-w-telewizji-polskiej.html", "category": "lubelskie", "sub_category": "Gotowe dania i potrawy", "phrase": "Pierogi żakowolskie ze smażonymi ziemniakami"}