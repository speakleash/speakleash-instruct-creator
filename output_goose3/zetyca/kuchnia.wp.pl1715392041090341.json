{"meta_description": "Najlepiej smakuje popijana z drewnianego czerpaka w bacówce na karpackiej hali. Jeszcze na początku XX wieku była uznawana za produkt leczniczy i serwowana kuracjuszom w uzdrowiskach. Walory odżywcze żętycy", "title": "Żętyca – tradycyjny specjał na upalne dni", "content": "Najlepiej smakuje popijana z drewnianego czerpaka w bacówce na karpackiej hali. Jeszcze na początku XX wieku była uznawana za produkt leczniczy i serwowana kuracjuszom w uzdrowiskach. Walory odżywcze żętycy do dziś nie podlegają dyskusji, dlatego warto po nią sięgać jak najczęściej. Żętyca czy żentyca? – językoznawcy od dawna toczą nierozstrzygnięty do dzisiaj spór, jak prawidłowo należy nazywać ten góralski przysmak. Przyjmuje się, że obie formy są prawidłowe. W efekcie na liście produktów tradycyjnych ministerstwa rolnictwa figuruje zarówno żętyca z Żywiecczyzny, jak i żentyca z Podhala. Nazwa pochodzi prawdopodobnie z języka… rumuńskiego i jest spolszczoną wersją słowa \"jintita\". Zawdzięczamy ją przybyłym z obszaru dzisiejszej Rumunii pasterzom wołoskim, którzy już w średniowieczu wędrowali przez Karpaty, zajmując się przede wszystkim uprawą roli i hodowlą owiec. To oni odkrywali przed przodkami dzisiejszych górali tajniki przetwarzania mleka owczego i wytwarzania z nich bundzu, bryndzy, oscypka czy właśnie żętycy, cenionej już w XIX w. W 1899 r., w \"Ludzie\", organie Towarzystwa Ludoznawczego we Lwowie ukazał się opis produkcji żętycy. \"Do dojenia wypędzają owce w miejsca ogrodzone, przed takowem stoi ławka, na której siedzą pasterze tyłem do owiec; poczem owce pojedynczo pomiędzy nogi pasterzom przełażą, którzy takowe chwytają i do drewnianych skopków doją. Wydojone mleko przecedza baca przez szmatkę do potężnego kotła miedzianego, wiszącego na haku w środku szałasu pod ogniem palącym i dla łatwiejszego ukwaszenia dodaje nieco podpuszczki z cielęcego żołądka (klag), i wtedy mleko się ścina na ser i oddziela od serwatki czyli żętycy. Żętycę odlaną, w której jeszcze płatki sera pływają, gotują jeszcze z godzinę; potem służy ona za pokarm pasterzom, którą piją czerpakami; jest ona nader pożywną i dla osłabionych chorych nader skuteczną\". Jeszcze na początku XX w. żętyca była uznawana za produkt leczniczy i wykorzystywano ją podczas kuracji w licznych uzdrowiskach. \"(…) z rana o godzinie zwykle siódmej, a czasem i wcześniej, kurujący się pije naprzód żętycę (…). Po żętycy dopiero, do której niektórzy dodają nieco wody mineralnej, pije się samą wodę ze źródła Józefiny lub Magdaleny\" – tak opisywał harmonogram dnia kuracjuszy w Szczawnicy Onufry Trembecki w pracy \"Dietetyka, czyli ogólne prawidła zachowania się przy piciu wód lekarskich i żętycy, tudzież przy używaniu kąpiel ciepłych i zimnych oraz kąpiel morskich\" z 1862 r. Napój miał regulować pracę systemu pokarmowego i działać uspokajająco. Zalecano go osobom zmagającym się z problemami układu moczowego oraz oddechowego (zwłaszcza gruźlikom). Górale od wieków cenili żętycę za walory odżywcze (stanowiła ważny element diety baców i juhasów), ale również uznawali ją za skuteczny… afrodyzjak. Żętyca jest bogatym źródłem białek, w tym aminokwasów egzogennych, których organizm nie umie sam syntetyzować, a które są niezbędne do jego prawidłowego funkcjonowania. Dostarcza solidnej dawki laktoferyny, która wspomaga dojrzewanie komórek układu immunologicznego oraz kwasu pantotenowego niezbędnego do prawidłowego przyswajania białek, cukrów i tłuszczów oraz syntezy niektórych hormonów. Żętyca powstaje przez \"odwarzenie\" (podgrzanie do pierwszych objawów gotowania) serwatki będącej produktem ubocznym w procesie przetwarzania mleka owczego na ser, zwykle oscypek lub bundz. Bacowie oraz juhasi zazwyczaj piją ją jeszcze ciepłą, resztę zlewają do dużego naczynia zwanego pucierą, w którym przez kilka dni fermentuje i nabiera kwaśnego smaku. Po schłodzeniu żętyca staje się produktem nie tylko pożywnym, ale również skutecznie gaszącym pragnienie w ciepły dzień. Można ją także wykorzystać w kuchni, choćby jako marynatę do mięsa – baranina czy wieprzowina, która spędzi kilkanaście godzin w zalewie z żętycy po upieczeniu będzie krucha i delikatna. Owczy napój warto też dodać do gulaszu, pod koniec przygotowywania potrawy. Świetnie sprawdzi się jako baza pysznej zupy, dla której inspiracją może być sodra – wielkanocny przysmak z Podhala. Gotujemy wywar warzywny na żeberkach, dodajemy pokrojone w kostkę ziemniaki, a gdy zmiękną dolewamy żętycę wymieszaną z mlekiem.", "url": "https://kuchnia.wp.pl/zetyca-tradycyjny-specjal-na-upalne-dni-6522393625123712a", "category": "śląskie", "sub_category": "Sery i inne produkty mleczne", "phrase": "Żętyca"}