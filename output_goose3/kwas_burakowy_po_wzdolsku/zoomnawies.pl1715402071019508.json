{"meta_description": "Kotlety schabowe to obecnie jedna z najpopularniejszych potraw w kuchni polskiej. Historia kotletów schabowych sięga XIX wieku. Panierowany schab debiutował na łamach „365 obiadów za pięć złotych” Lucyny Ćwierczakiewiczowskiej.", "title": "Schabowe w miodzie", "content": "Kotlety schabowe to obecnie jedna z najpopularniejszych potraw w kuchni polskiej. Historia kotletów schabowych sięga XIX wieku. Panierowany schab debiutował na łamach „365 obiadów za pięć złotych” Lucyny Ćwierczakiewiczowej. Wieprzowina, jako mięso kaloryczne, cieszyła się dawniej opinią mięsa przeznaczonego dla fizycznych pracowników niższych klas społecznych. Współcześnie kotlet schabowy doczekał się w naszej kuchni wielu wersji. Jest przyrządzany także z dziczyzny. Składniki: 4 kotlety ze schabu lub z karkówki z dzika, ½ l bulionu warzywnego, 2 cebule, garść wędzonych śliwek (mogą być suszone), ½ l passaty pomidorowej, 10 g masła, smalec. Sposób przygotowania: Mięso rozbijamy tłuczkiem. Jajko mieszamy z solą i pieprzem oraz odrobiną zimnej wody. Każdy z kotletów panierujemy w mące, następnie w jajku, a na końcu w bułce tartej. Rozgrzewamy smalec i na wolnym ogniu smażymy kotlety na rumiano. Odsączamy na papierowym ręczniku. Cebulę kroimy w piórka i smażymy na pozostałym po kotletach tłuszczu, w trakcie smażenia można ją trochę posolić, aby szybciej zmiękła. Podsmażoną cebulę wkładamy do garnka, zalewamy bulionem i passatą. Dodajemy śliwki i kminek. Dusimy pod przykryciem, aż sos zgęstnieje. Doprawiamy miodem, pieprzem i ewentualnie solą. Dodajemy masło, które zagęści sos i sprawi, że będzie bardziej aksamitny. Gotowym sosem polewamy kotlety. Można je podawać z kaszą jaglaną i warzywami ugotowanymi na parze.", "url": "https://zoomnawies.pl/schabowe-w-miodzie/", "category": "świętokrzyskie", "sub_category": "Napoje (alkoholowe i bezalkoholowe)", "phrase": "Kwas burakowy po wzdolsku"}