{"meta_description": "Produkt wpisany na listę produktów tradycyjnych w dniu 2014-07-15\nW kategorii Produkty mleczne\nW województwie woj. lubelskim", "title": "Twaróg z Bychawy - - Portal Gov.pl", "content": "Kostka w kształcie prostopadłościanu o białej lub lekko kremowej barwie, pozwalająca łatwo kroić się nożem. Bogata w walory krajobrazowe gmina Bychawa położona jest w zachodniej części Wyniosłości Giełczewskiej, która częściowo należy do Czerniejowskiego Obszaru Chronionego Krajobrazu. Obszary te są typowo wiejskie, bez przemysłu ciężkiego, o długoletniej tradycji produkcji mleka. Rolnicy wykorzystują do żywienia krów dobrej jakości pasze produkowane we własnych gospodarstwach, przez co pozyskiwane mleko charakteryzuje się dużą zawartością składników odżywczych. Z mleka pozyskiwanego od małych indywidualnych gospodarstw z okolicznych miejscowości, gospodynie wiejskie od wieków wytwarzały twaróg. Ponadto po pierwszej wojnie światowej, w 1928 roku z inicjatywy ks. Józefa Barszczewskiego, założono spółdzielnię mleczarską w Bychawie. W spółdzielni tej od ponad 80 lat wytwarzany jest twaróg. Jakość mleka surowego ma decydujący wpływ na prawidłowy przebieg procesu jego wytwarzania, a także na jakość gotowego produktu. Ponadto wyrób twarogu według dawnych tradycyjnych receptur pozwala na uzyskiwanie lepszych walorów smakowo-zapachowych, tj. niepowtarzalnego czystego mlekowego smaku i aromatu świeżego twarogu, niezmiennie tego samego od lat. Gospodyniom z terenów Bychawy, trudno wyobrazić sobie codzienne prowadzenie kuchni bez pysznego twarogu z Bychaw, który jest doskonałym dodatkiem do pieczywa, jak również składnikiem wielu wypieków, zwłaszcza cukierniczych. Ponadto wykorzystywany jest też jako dodatek do past kanapkowych, twarożków i dań głównych.", "url": "https://www.gov.pl/web/rolnictwo/twarog-z-bychawy", "category": "lubelskie", "sub_category": "Sery i inne produkty mleczne", "phrase": "Twaróg z Bychawy"}