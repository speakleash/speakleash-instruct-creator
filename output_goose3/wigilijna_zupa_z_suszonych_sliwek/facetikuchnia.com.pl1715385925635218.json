{"meta_description": "Zupa z suszonych śliwek (wigilijna) to tradycyjna wielkopolska potrawa postna, bardzo łatwa w przygotowaniu i z krótką listą składników. Zupa na Wigilię.", "title": "Zupa z suszonych śliwek (wigilijna)", "content": "Wigilijna zupa z suszonych śliwek to tradycyjna wielkopolska potrawa postna, bardzo łatwa w przygotowaniu i z krótką listą składników. Zupę z suszonych śliwek przyrządza się – zamiast świątecznego barszczu – na kolację wigilijną w rodzinie mojej żony, a przepis, który podaję poniżej, pochodzi od tej samej niezawodnej ciotki, dzięki której w zeszłym roku podzieliłem się z Wami recepturą na doskonały placek ze śliwkami. Kluczowym składnikiem zupy są suszone śliwki, które przesądzają o smaku całości. Powinny być jak najlepszej jakości – nie z paczki, nie kalifornijskie (są dziwnie sztuczne, przesłodzone i bez głębszego smaku). Najlepiej sprawdzą się polskie suszone śliwki sprzedawane na wagę na targu lub w dobrze zaopatrzonych warzywniakach. Możesz użyć śliwek z pestkami (jak tradycjonaliści) lub wypestkowanych. Pestka owocu – podobnie jak w przypadku francuskiego clafoutis – wzbogaca smak gotowego dania, ale zupa na bazie aromatycznych, naturalnie suszonych śliwek bez pestek również jest pełna smaku. Namoczenie, a następnie gotowanie śliwek z przyprawami w wodzie, w której się moczyły sprawia, że gotowa zupa jest esencjonalna i pełna owocowo-korzennych aromatów. Choć składniki są bardzo podstawowe, a lista przypraw krótka (post!), gotowa zupa z suszonych śliwek smakuje po prostu fantastycznie. • Przepis na zupę z suszonych śliwek pochodzi sprzed ery blenderów, w związku z czym zupa ma postać wywaru, który można podać czysty albo z suszonymi śliwkami w całości; przepisy mniej tradycyjne wskazują czasem, by po namoczeniu śliwek w wodzie zmiksować całość w blenderze na krem, moim zdaniem jednak zupa z suszonych śliwek w takiej postaci traci swój unikalny charakter i bardziej przypomina smoothie bowl • Śmietana lub jogurt (tradycyjne lub wegańskie) są dodatkiem opcjonalnym. Babcia Gośki zawsze zabielała tę zupę obowiązkową porcją kwaśnej wiejskiej śmietany. My tego nie robimy, ponieważ bardziej smakuje nam czysta wersja (woda, śliwki, przyprawy) • Wigilia rządzi się swoimi (postnymi) prawami, do których można podejść swobodnie i przyrządzić zupę na bazie białego wina ;-) A jeśli nie na Wigilię, to może na Sylwestra? W razie potrzeby polecam skorzystać z tego przepisu na zupę na białym winie z letnimi białymi owocami • Jeżeli zupa ma być wegańska, dosładzając ją dodaj cukier zamiast miodu Zupa z suszonych śliwek – SKŁADNIKI na 2 duże lub 4 małe porcje: • 300 g suszonych śliwek dobrej jakości (mogą być z pestkami albo bez) • miód lub cukier kokosowy do smaku (opcjonalnie, po łyżeczce na porcję); używam organicznego miodu z kwiatów bluszczu, który ma niezwykle głęboki smak z goryczkowymi nutami przypominającymi gorzki miód Corbezzolo z chruściny jagodnej • Suszone śliwki wraz z przyprawami przełóż do garnka i zalej wodą – powinno jej być tylko tyle, by przykryła śliwki. Przykryj garnek i odstaw na noc w temperaturze pokojowej. • Następnego dnia do namoczonych wcześniej śliwek dolej resztę wody (razem powinno jej być około 600 ml), doprowadź do wrzenia i gotuj zupę przez około 12-15 minut. • W tym czasie ugotuj makaron al dente w osolonej wodzie (zgodnie z czasem podanym na opakowaniu). • Przed podaniem wyjmij z zupy przyprawy, które dadzą się wyłowić łyżką cedzakową albo przelej zupę przez sito. • Zupę śliwkową możesz podać z samym makaronem albo z makaronem i suszonymi śliwkami; druga opcja jest najlepsza. • Opcjonalnie, możesz dosłodzić zupę miodem lub cukrem kokosowym. Jeżeli chodzi o miód, najlepiej dodać go bezpośrednio do porcji zupy w głębokim talerzu, miseczce lub bulionówce, gdy zupa nieco ostygnie. • Zgodnie z tradycyjnym przepisem, do wigilijnej zupy z suszonych śliwek dodaje się trochę śmietany; ja śmietanę pomijam.", "url": "https://www.facetikuchnia.com.pl/zupa-z-suszonych-sliwek/", "category": "kujawsko-pomorskie", "sub_category": "Gotowe dania i potrawy", "phrase": "Wigilijna zupa z suszonych śliwek"}