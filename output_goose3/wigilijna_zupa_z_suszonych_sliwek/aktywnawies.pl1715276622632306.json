{"meta_description": "", "title": "Aktywna Wieś", "content": "Dolina Dolnej Wisły słynie ze swoich śliwkowych tradycji – stąd w regionalnym menu silnie zakorzenione są różnego rodzaju potrawy ze śliwek. Zupa z suszonych węgierek przygotowywana była zazwyczaj tylko raz w roku – na Wigilię. Zawiesista, choć niezbyt gęsta, o brązowej barwie, pachnąca przyprawami – pokoleniom mieszkańców Kujaw i Pomorza kojarzy się z tym jedynym w roku, szczególnym wieczorem. Metoda przygotowania wigilijnej zupy z suszonych śliwek pozostała niezmieniona na przestrzeni lat. Suszone śliwki należy opłukać i zalać wodą, a następnie moczyć je przez całą noc. Na drugi dzień owoce są gotowane w tej samej wodzie wraz z przyprawami np. goździkami. Kiedy śliwki zmiękną, wywar zaprawiany jest śmietaną z mąką pszenną. Podaje się ją zazwyczaj z kluskami, przygotowywanymi własnoręcznie przez gospodynię.", "url": "http://www.aktywnawies.pl/wigilijna-zupa-z-suszonych-sliwek,p75,l1.html", "category": "kujawsko-pomorskie", "sub_category": "Gotowe dania i potrawy", "phrase": "Wigilijna zupa z suszonych śliwek"}