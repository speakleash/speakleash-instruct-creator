{"meta_description": "Produkt wpisany na listę produktów tradycyjnych w dniu 2019-08-09 w kategorii Gotowe dania i potrawy w woj. warmińsko-mazurskim.", "title": "Klopsy królewieckie - - Portal Gov.pl", "content": "Nieduże klopsiki z mielonego mięsa w sosie zagęszczonym śmietaną, z widocznymi kawałkami kaparów Beżowo-brązowa, jednolita z zewnątrz i w środku Klopsy królewieckie swą nazwę zawdzięczają miejscowości Królewiec, znajdującej się na terytorium dawnych Prus Wschodnich. Obecnie Królewiec znajduje się na obszarze Rosji i jest stolicą obwodu kaliningradzkiego. Klopsy królewieckie były jednym z najpopularniejszych dań dawnego obszaru Prus Wschodnich, czyli obecnego terenu województwa warmińsko-mazurskiego. Pulpety królewieckie znane były również pod nazwą „sauerklopsów”, czyli klopsów na kwaśno. Potrawę tę charakteryzuje wyrazisty sos, sporządzany w dużej ilości dlatego konieczne jest podawanie klopsów w głębokiej wazie. Warunkiem przyrządzenia udanych pulpetów królewieckich jest wykorzystanie najwyższej jakości mięsa wieprzowo-wołowego. Obydwa rodzaje zmielonego mięsa, łączy się z dokładnie utartą cebulą oraz ugotowanymi i przetartymi ziemniakami. Do masy dodaje się sztywną pianę ubitą wcześniej z dwóch białek oraz kawałek czerstwego chleba namoczonego w wodzie, a całość doprawia się solą i pieprzem. Uformowane klopsy wkłada się do wrzącego bulionu z włoszczyzny lub do osolonej i zakwaszonej octem wody z listkiem laurowym. Pulpety gotuje się około 15 minut, po czym wyławia i przechowuje w cieple. Do gotującego się wywaru dodaje się niewielką ilość mąki wymieszanej ze śmietaną. Całość doprawia się do smaku masłem, sokiem z cytryny i odrobiną kaparów. Powstały sos należy odstawić od ognia i delikatnie wymieszać się z dwoma żółtkami. Klopsy królewieckie polane słodko-kwaśnym sosem, podawane są najczęściej z ziemniakami z wody (w kawałkach) z ogórkami lub marynowanymi buraczkami.", "url": "https://www.gov.pl/web/rolnictwo/klopsy-krolewieckie", "category": "warmińsko-mazurskie", "sub_category": "Gotowe dania i potrawy", "phrase": "Klopsy królewieckie"}