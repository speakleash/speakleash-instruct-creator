{"meta_description": "Klopsy królewieckie", "title": "Klopsy królewieckie", "content": ", wschodniopruskie danie z Królewca, robię od wielu lat. To ulubione klopsy mojego męża. Pierwszy raz robiłam je chyba z przepisu Roberta Makłowicza, później posiłkowałam się blogiem Weroniki . Nareszcie udało mi się wszystko zanotować i mogę się z Wami podzielić przepisem na pyszne klopsiki w kaparowym sosie. Filety anchois dodane do mięsa, nie są właściwie wyczuwalne, ale zdecydowanie podkręcają smak. Weronika używa śmietany kremówki, ja wolę 18%. Najlepiej nalać trochę gorącego sosu do kubeczka, dodać śmietanę, rozmieszać (to się nazywa hartowanie) i dopiero tak przygotowaną mieszankę wlać do sosu - dzięki temu śmietana się nie zetnie. Kremówkę można dodać bezpośrednio do sosu. W misce wymieszać wszystkie składniki klopsów: mięso, odciśniętą bułkę, jajko, musztardę, zeszkloną cebulę, posiekane filety anchois, łyżkę posiekanej natki pietruszki. Dobrze wyrobić, doprawić solą i pieprzem. Zrobić klopsiki wielkości piłki golfowej. Bulion z winem i przyprawami zagotować w szerokim rondlu. Do gotującego się wywaru włożyć ostrożnie klopsy, zmniejszyć ogień tak, aby wywar tylko lekko \"mrugał\", rondel przykryć. Gotować 10 minut. Ugotowane klopsy wyłowić a wywar przecedzić. Zrobić zasmażkę. W rondlu rozpuścić 2 łyżki masła, dosypać 2 łyżki mąki, dobrze wymieszać, uważając aby zasmażka się nie przypaliła. Cały czas mieszając, wlewać ostrożnie przecedzony wywar. Powinien połączyć się z zasmażką i stworzyć gładki sos. Dodać śmietanę, zagotować. Włożyć klopsy, kapary, zalewę z kaparów, startą skórkę z cytryny. Podgrzewać jeszcze ok 10 minut. Przed podaniem, o ile to konieczne, sos doprawić solą i pieprzem.", "url": "https://www.staregary.pl/2019/01/klopsy-krolewieckie.html", "category": "warmińsko-mazurskie", "sub_category": "Gotowe dania i potrawy", "phrase": "Klopsy królewieckie"}