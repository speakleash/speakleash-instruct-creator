{"meta_description": "", "title": "Klopsy królewieckie", "content": "Klopsy to potrawa, której w tym roku powinien spróbować każdy mieszkaniec Gdańska. Königsberger Klopse przyrządzane w tradycyjny sposób przez właścicielkę Kafëbë zostały w tym roku obsypane deszczem nagród. W Konkursie Kulinarnym o Bursztynowy Laur Marszałka Województwa Pomorskiego „Pomorskie Smaki” danie wygrało w kategorii najlepsza potrawa, a w ogólnopolskim konkursie „Nasze Kulinarne Dziedzictwo – Smaki Regionów” zdobyły nagrodę dla najlepszej potrawy regionalnej 2019 roku „Perła 2019”. Jeśli więc szukasz oryginalnego jedzenia, przygotowanego i sporządzonego wedle dawnych receptur, jest na to niebywała okazja. Przepis został zaczerpnięty z „Gdańskiej książki kucharskiej” z początku XIX wieku, autorstwa Marie Rosnack. Opublikowano tam opis, jak sporządzić Königsberger Klopse czyli Klopsy Królewieckie. O samej książce autorka pisze ,,wskazanie jak gotować, piec i marynować na smaczny sposób zgodnie ze sprawdzonymi przepisami dzięki pięćdziesięcioletniemu doświadczeniu…”. Ukazała się ona ponownie dzięki poszukiwaniom pana Andrzeja Grzyba, znanego pomorskiego literata, a także znawcy i konesera kuchni pomorskiej. W Bibliotece PAN szukał on w gdańskiej książnicy odpowiedzi na pytanie o rolę Gdańska w kształtowaniu preferencji kulinarnych Pomorzan, a także, czy to otwarte na świat hanzeatyckie miasto wykształciło swoją ,,międzynarodową kuchnię”. Skąd dokładne pochodzą i co znaczy nazwa Königsberger Klopse? Klopsy królewieckie swą nazwę zawdzięczają miejscowości Królewiec, znajdującej się na terytorium dawnych Prus Wschodnich. Obecnie Królewiec znajduje się na obszarze Rosji i jest stolicą obwodu kaliningradzkiego. Klopsy królewieckie były jednym z najpopularniejszych dań dawnego obszaru Prus Wschodnich. Pulpety znane były również pod nazwą „sauerklopsów”, czyli klopsów na kwaśno. Czym są klopsy królewieckie? To nieduże klopsiki z mielonego mięsa w sosie zagęszczonym śmietaną, z widocznymi kawałkami kaparów. Zapach mięsny, korzenno-śmietanowy z nutą cytryny, gałki i anchois. Smak słodko-kwaśny. Warunkiem przyrządzenia udanych pulpetów królewieckich jest wykorzystanie najwyższej jakości mięsa cielęcego. Doprawione i uformowane klopsy wkłada się do wrzącego bulionu. Pulpety gotuje się około 8 minut, po czym wyławia i przechowuje w cieple. Całość doprawia się do smaku sokiem z cytryny i odrobiną kaparów. Klopsy królewieckie polane słodko-kwaśnym sosem, podawane są najczęściej z ziemniakami z wody. Tę potrawę wyszukał i zaproponował w konkursie Rafał Nowakowski, znany kaszubski krytyk kulinarny, a prywatnie przyjaciel Kafëbë. Przygotowała ją współwłaścicielka bistro – Mira Smilgin. Macie możliwość spróbować tego rarytasu, bo jest dostępny w karcie. Kafëbë (Piwna 64/65, Gdańsk) to bistro w sercu Starego Miasta Gdańska. Inspiracją dań są naturalne produkty z regionu Kaszub i Pomorza podane w nowoczesnej formie. Wykorzystywane jest tu bogactwo składników pochodzących z pól, lasów, jezior, rzek i morza. Kafëbë należy do sieci Dziedzictwa Kulinarnego promującego lokalne i tradycyjne smaki.", "url": "https://www.gdanskstrefa.com/klopsy-krolewieckie/", "category": "warmińsko-mazurskie", "sub_category": "Gotowe dania i potrawy", "phrase": "Klopsy królewieckie"}