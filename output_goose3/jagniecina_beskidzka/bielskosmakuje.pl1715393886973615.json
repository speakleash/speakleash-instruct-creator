{"meta_description": "", "title": "4 BESKIDZKIE PRODUKTY i miejsca, w których można je dostać", "content": "To ryba wpisana na Listę Produktów Tradycyjnych. Nazwa „pstrąga beskidzkiego” lub inaczej „pstrąga górskiego” pochodzi od miejsca hodowli ryby, usytuowanego w terenie górskim Beskidów, 420 m. n. p. m., gdzie woda jest wyjątkowo czysta, co ma ogromny wpływ na jej jakość i smak. Warunki, w których hodowany jest pstrąg są zbliżone do naturalnych. Metody jego produkcji sięgają pierwszej połowy XX wieku i do dzisiejszego dnia nie uległy zmianie. Cena restauracyjna „pstrąga górskiego” jest niejednokrotnie 3 razy wyższa od tej, którą zapłacilibyśmy w hodowli. Dodatkowo tu, na miejscu w Porąbce, można go własnoręcznie wyłowić, kupić i ugrillować oraz dowiedzieć się wszystkiego o sposobie jego chowu. Ponadto pamiętajmy, mianem „pstrąga górskiego” można określać tylko pstrąga z powiatu bielskiego! Jagnięcina beskidzka (Koniaków)  To produkt wpisany na krajową Listę Produktów Regionalnych. Jagnięcina z terenów górskich nie jest tuczona na wagę, dzięki czemu tłuszcz śródmięśniowy podczas obróbki nie ulega rozpuszczeniu, pozostając w mięsie i nadając mu soczystości. Mięso jest jasnoróżowe o miękkiej, sprężystej strukturze. Duży wpływ na jego smak ma specyficzna roślinność występująca na tutejszych halach. W koniakowskiej Bacówce świeżą jagnięcinę można kupić od kwietnia do sierpnia po wcześniejszym zamówieniu telefonicznym (porcja 2-4 kg) lub przez cały rok w formie mrożonej. Polecamy też bundz i bryndzę z tego miejsca. Drób z Lipowskich Wzgórz (Lipowa)  Gospodarstwo, którego historia sięga 1608 roku, oferuje zdrową i świeżą żywność najwyższej jakości. W dużej mierze jest to drób – kury, kaczki, gęsi, ale dostępny jest też królik, a nawet jagnięcina i baranina oraz jaja od kur zielononóżek, które nie zawierają cholesterolu. Wszystkie zwierzęta są karmione zdrową paszą zbożową pochodzącą z tutejszych pól. Mają miejsce i swobodę wybiegu, co znacząco wpływa na ich smak. Zamówień dokonuje się telefonicznie. Celem „Serowej Krainy” jest powrót do lokalnego rolnictwa i produkcji tradycyjnych twarogów świeżych i wędzonych. Faktycznie, kosztując te sery, cofamy się do dzieciństwa, kiedy pod nasze drzwi przychodziła mleczarka i zostawiała bańkę z mlekiem, a nasze mamy, czy babcie, robiły z niego swojskie produkty. W ofercie znajdziemy serek typu Charollais w kształcie beczki, biały twarożek (niemal płynny) typu La Faisselle, tradycyjny twaróg oraz ser podpuszczkowy.", "url": "http://www.bielskosmakuje.pl/4-beskidzkie-produkty-i-miejsca-w-ktorych-mozna-je-dostac/", "category": "śląskie", "sub_category": "Mięso świeże oraz produkty mięsne", "phrase": "Jagnięcina beskidzka"}