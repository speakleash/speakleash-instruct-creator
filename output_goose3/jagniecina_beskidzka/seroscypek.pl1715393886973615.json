{"meta_description": "Oscypek, bundz, bryndza, sery gazdowskie, produkty regionalne, rękodzieło, stroje, noclegi i agroturystyka. Koniaków - autentyczna góralska kultura pasterska i oscypki z certyfikatem.", "title": "Centrum Produktu Regionalnego w Koniakowie » Jagnięcina, baranina", "content": "Jagnięcina – rarytas na smak i na zdrowie! Wysoka zawartość CLA – izomerów sprzężonego kwasu linolowego – w mięsie jagnięcym korzystnie wpływa na zawartość lipoprotein we krwi, hamuje rozwój nowotworów, a także posiada silne właściwości antyoksydacyjne, co w praktyce oznacza, że pomaga zachować młodość. Badania wykazały, że w porównaniu do mięsa wołowego czy wieprzowego – jagnięcina czy młoda baranina zawiera duże ilości wielonienasyconych kwasów tłuszczowych, przy jednoczesnej niskiej zawartości niekorzystnych związków nasyconych. Obecny w dużych ilościach kwas linolowy ma doskonałe zdolności przeciwutleniające i obniża poziom cholesterolu we krwi. Wreszcie jagnięcina stanowi bogate źródło składników mineralnych i witamin z grupy B, przewyższając w tym względzie każde inne mięso zwierzęce. Jagnięcina z terenów górskich nie jest tuczona na wagę – jest to rasa mleczna. Tłuszcz śródmięśniowy podczas obróbki kulinarnej nie ulega rozpuszczeniu, ale pozostaje wewnątrz mięśnia, nadając mu soczystość, mięso ma jasnoróżową barwę i miękką, ale sprężystą strukturę oraz specyficzny zapach zbliżony do sarniny. Duży wpływ na ostateczny smak, aromat oraz walory odżywcze mięsa jagnięciny górskiej ma specyficzna roślinność występująca na karpackich halach. Jagnięcina jest dostępna w sprzedaży sezonowo od kwietnia do sierpnia. Jagnięcina podhalańska jest wpisana do rejestru jako Chronione Oznaczenie Geograficzne – obejmujące m.in. mięso jagniąt z gminy Istebna. Jagnięcina beskidzka jest wpisana na krajową Listę Produktów Regionalnych, to właśnie za ten produkt Piotr Kohut z Koniakowa został wyróżniony prestiżową nagrodą „Perła 2009” podczas targów Polagra-Food w konkursie „Nasze kulinarne dziedzictwo – smaki regionów”. Sposób przyrządzenia: Jagnięcinę wyporcjować w kawałki, natrzeć lekko czosnkiem, posypać cząbrem, rozmarynem, jałowcem i listkami mięty. Porcje włożyć do rękawa foliowego i szczelnie zamknąć. Wstawić do rozgrzanego na 180*C piekarnika i piec ok. 1,5 godz. Jagnięcinę solimy pod koniec pieczenia lub bezpośrednio przed podaniem. Można do jagnięciny dodać obrane i pokrojone w grube kostki ziemniaki oraz pokrojone w plastry jarzyny – marchew, pietruszkę, seler – razem wszystko wsypać do rękawa foliowego i piec z mięsem. Jagnięcinę podajemy surówką z czerwonej kapusty oraz z gotowanymi ziemniakami. Jagnięcinę można – choć nie jest to konieczne – zapeklować przed pieczeniem – wówczas mięso nabierze bardziej intensywnego smaku. Marynatę należy przygotować z w/w ziół wymieszanych w przegotowanej ostudzonej wodzie z dodatkiem 2-3 łyżek oleju lub oliwy. Mięso peklujemy przez kilka – kilkanaście godzin. Jagnięcina – świeże mięso – dostępne w sprzedaży od kwietnia do sierpnia Mięso baranie z rasy owiec górskich nadaje się wyśmienicie do pieczenia, jak również do przerobów mięsnych np. kiełbasy.", "url": "https://seroscypek.pl/bacowka/jagniecina", "category": "śląskie", "sub_category": "Mięso świeże oraz produkty mięsne", "phrase": "Jagnięcina beskidzka"}