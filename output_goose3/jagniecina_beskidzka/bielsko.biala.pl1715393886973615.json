{"meta_description": "Szlachetna beskidzka jagnięcina. Wielu Czytelników znajduje satysfakcję w kuchni regionalnej. Inni kochają podróże kulinarne. Zachęcamy do gotowania z doświadczonym bielskim kucharzem. Prezentujemy ciekawe, czasem zapomniane receptury oraz zdjęcia z kolejnych etapów przyrządzania potraw.", "title": "Szlachetna beskidzka jagnięcina", "content": "W naszym kąciku kulinarnym prezentujemy oryginalne potrawy na co dzień i od święta. Poleca je doświadczony szef kuchni z hotelu Sahara w Bielsku-Białej Bartosz Pogorzałek. Chcielibyśmy, aby każdy znalazł w tym miejscu prosty sposób na niebanalny i smaczny posiłek, który można wykonać samodzielnie. Czekamy także na przepisy własne Czytelników. Najciekawsze potrawy będzie można degustować w restauracji Sahary! Beskidzka kultura kulinarna od wieków była związana z szeroko rozpowszechnioną hodowlą owiec na tych terenach. Niestety, wraz z zanikiem pasterstwa zanikła również tradycja spożywania jagnięciny. Jest to niewątpliwie ogromna strata, gdyż mięso tego rodzaju jest przez znawców sztuki kulinarnej uznawane za prawdziwy rarytas. Dziś mistrz Bartosz Pogorzałek chciały Państwu przypomnieć to, co w naszych okolicach jadało się jeszcze nie tak dawno dość powszechnie. Obecnie potrawa dostępna jest wyłącznie w najlepszych restauracjach regionu, w tym w bielskiej Saharze. jedna sztuka udźca jagnięcego (do nabycia m.in. w Auchan) Jagnięcinę myjemy, czyścimy z błon i ścięgien, nacieramy solą i świeżo mielonym pieprzem. W mięsie za pomocą wąskiego noża robimy nacięcie, w które wkładamy pokrojoną w grube paski marchew i korzeń pietruszki. Mięso mocno związujemy sznurkiem do pieczenia. Następnie udziec okładamy pokrojoną cebulą, gałązkami ziół, posiekanym czosnkiem i skrapiamy sokiem z cytryny. Odstawiamy do lodówki na 12 godzin. Po tym czasie, mięso wyjmujemy z lodówki, dodajemy ziele angielskie, liść laurowy, jałowiec, nacieramy olejem i pieczemy przez 10 minut w temperaturze 180 st. C, po czym zmniejszamy do 160 st. C. Podlewamy bulionem i pieczemy około 40 minut, co jakiś czas przewracając mięso na drugą stronę. Na ostatnie 25 minut wkładamy do pieczeni umyte małe młode ziemniaki. Można dodać również obrane i pokrojone w kawałki warzywa korzeniowe. Będą doskonałym dodatkiem do naszego udźca.", "url": "https://bielsko.biala.pl/2564,artykul", "category": "śląskie", "sub_category": "Mięso świeże oraz produkty mięsne", "phrase": "Jagnięcina beskidzka"}