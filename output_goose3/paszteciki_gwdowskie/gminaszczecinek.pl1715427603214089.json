{"meta_description": "", "title": "„Perła 2023” dla pasztecików gwdowskich - Oficjalna strona internetowa Gminy Szczecinek", "content": "Paszteciki Gwdowskie jednym z najsmaczniejszych specjałów regionalnych! Produkt z Gminy Szczecinek został wyróżniony przez Polską Izbę Produktu Regionalnego i Lokalnego, otrzymując prestiżową nagrodę - „Perła 2023”. To nagroda dla wyjątkowych wyrobów: wytwarzanych od lat tymi samymi metodami, wyróżniających się jakością i smakiem. Nagrody i wyróżnienia zostały wręczone w Poznaniu podczas targów „Smaki Regionów”. Nominacje do tytułu „Perły 2023” to efekt uzyskania najwyższych ocen w regionalnym konkursie „Nasze Kulinarne Dziedzictwo – Smaki Regionów”. Najlepsi producenci zaprezentowali się pod koniec sierpnia w Przelewicach. Co ważne, w tegorocznej edycji konkursu wyróżnione zostały Paszteciki Gwdowskie Pani Danuty Szlaz wpisane na listę produktów tradycyjnych w 2016 roku w kategorii Wyroby piekarnicze i cukiernicze w woj. zachodniopomorskim. Podczas poznańskich targów prestiżowe tytuły i efektowne statuetki otrzymały również: Miód chabrowy – Elżbieta i Zygmunt Świnoga Pasieka „Pszczeli raj”, Miód drahimski gryczany – Grzegorz Fujarski,,Pasieka Fujarskich”, Domysłowskie maślaczki – Waldemar Borecki, Zakwas buraczany z Dębna - Aneta i Stanisław Dobropolscy oraz Miód pitny trójniak dębowy – Łukasz Kołosowski Miody Puszczy Barlineckiej. Dodajmy, że paszteciki gwdowskie razem z chlebem gwdowskim od lat cieszą się wielką renomą i zainteresowaniem. Receptura ciasta jest najpilniej strzeżoną tajemnicą. Piekarnia Pana Kamila Drewniaka, która kontynuuje rodzinną tradycję po Danucie i Lechu Szlaz, czuwa, by wyjątkowość przepisów pozostała niezmieniona. Być może do tej wyjątkowości przyczynia się panująca w piekarni niepowtarzalna, rodzinna atmosfera.", "url": "https://www.gminaszczecinek.pl/asp/perla-2023-dla-pasztecikow-gwdowskich,16,artykul,1,6074", "category": "zachodniopomorskie", "sub_category": "Wyroby piekarnicze i cukiernicze", "phrase": "Paszteciki gwdowskie"}