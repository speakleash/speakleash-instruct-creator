{"meta_description": "Konfitura z płatków róż, pierniki szczecińskie, paszteciki gwdowskie czy miody drahimskie - wszystkich tych produktów i wielu innych można było skosztować…", "title": "\"Wieczór z zachodniopomorskim produktem regionalnym\" [ZDJĘCIA]", "content": "Konfitura z płatków róż, pierniki szczecińskie, paszteciki gwdowskie czy miody drahimskie - wszystkich tych produktów i wielu innych można było skosztować w szczecińskiej Starej Komendzie. Odbył się tam pierwszy \"Wieczór z zachodniopomorskim produktem regionalnym\". Na miejscu zebrało się kilkunastu lokalnych wytwórców żywności, której próżno szukać w marketach. Każdy prezentował to, co ma w swojej ofercie najlepszego.- Takie spotkania są bardzo potrzebne. - Wielbiciele produktów regionalnych zjawili się tutaj, bo chcieli te produkty zobaczyć, porównać, spróbować..., bo one bardzo ładnie się komponują. - Trochę \"zamerykanizowaliśmy\" sobie jedzenia, ale musimy \"wrócić do Polski\", bo nasze produkty są jednak najlepsze - mówili producenci zachodniopomorskich specjałów.Jak zaznacza dyrektor Domu Kultury \"Słowianin\", Jacek Janiak, współorganizator wydarzenia, impreza ma wypromować regionalne rarytasy i liczy, że to dopiero początek czegoś większego.- Mam nadzieję, że to się przerodzi w imprezy klimatyczne, tematyczne, gdzie będziemy może robili spotkania z chlebem, z pieczywem cukierniczym..., może z kiszonkami, a może z samymi rybami? Po dzisiejszym zainteresowaniu widzę, że niczego więcej nie potrzeba - ocenił Jacek Janiak.Podczas spotkania w Starej Komendzie oprócz degustacji można było porozmawiać z wytwórcami na temat walorów ich produktów. Od strony muzycznej wieczór uświetnił Zespół Pieśni i Tańca \"Szczecinianie\".", "url": "https://radioszczecin.pl/1,386590,wieczor-z-zachodniopomorskim-produktem-regionaln", "category": "zachodniopomorskie", "sub_category": "Wyroby piekarnicze i cukiernicze", "phrase": "Paszteciki gwdowskie"}