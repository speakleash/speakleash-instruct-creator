{"meta_description": "", "title": "Kolejne świętokrzyskie produkty trafią na listę przysmaków / Aktualne wiadomości z Polski, informacje rolnicze z kraju, wydarzenia / Agropolska", "content": "Konkurs na opracowanie wniosków o wpis na listę ogłosił Świętokrzyski Ośrodek Doradztwa Rolniczego w Modliszewicach w ramach projektu \"Świętokrzyska Kuźnia Smaków\". Zwyciężyła oferta tamtejszej izby rolniczej. Wnioski dotyczą: chleba mieszanego koprzywnickiego, moreli sandomierskiej, zaleszczyckiej, miodu akacjowego z Łążka, chleba \"Skarbczak\", kaszy gryczanej palonej z Antoniowa, chrzanu świętokrzyskiego, jacentowskiego barszczu z kapustą, konfitury z zielonych orzechów, miodu spadziowego z drzew iglastych z Puszczy Jodłowej, miodu nektarowo-spadziowego napękowskiego, salcesonu bęczkowskiego i daleszyckiej szynki z beczki. Przed wpisaniem na LPT wyroby muszą być zaopiniowane przez Polską Izbę Produktu Regionalnego i Lokalnego. Po uzyskaniu pozytywnej oceny izby oraz zespołu opiniującego w urzędzie marszałkowskim wnioski będą przekazane do rozpatrzenia przez ministerstwo rolnictwa. Prowadzona przez resort lista rośnie w szybkim tempie i jest już na niej 1341 produktów z całej Polski - najwięcej (173) z Podkarpacia.", "url": "https://www.agropolska.pl/aktualnosci/polska/kolejne-swietokrzyskie-produkty-trafia-na-liste-przysmakow,164.html", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb skarbczak"}