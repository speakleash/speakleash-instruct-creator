{"meta_description": "Wokół Cieplic znajduje się wiele małych firm i gospodarstw, gdzie możemy posmakować zdrowych i pysznych przysmaków. Co można zjeść na terenie Cieplic? Jak tam dojechać? Zdrowe i pyszne przysmaki, bez wszechobecnej chemii, polepszaczy i konserwantów.", "title": "Atrakcje kulinarne - Slow Food - jakie są takie miejsca, co zwie", "content": "Dolny Śląsk słynie z tradycyjnych potraw, przygotowywanych od wieków według przekazywanych z pokolenia na pokolenie przepisów. Wokół Cieplic znajduje się wiele małych firm i gospodarstw, gdzie możemy posmakować zdrowych i pysznych przysmaków, bez wszechobecnej chemii, polepszaczy i konserwantów. Jednym z takich wyjątkowych przybytków oferujących tradycyjne kulinaria jest Agro Piekarnia w Podgórzynie. Chleby piecze się tu według pilnie strzeżonych receptur sprzed 200 lat, z naturalnych składników i w oryginalnych, XIX-wiecznych piecach. Wnętrze tej piekarni jest niczym prawdziwy skansen tradycyjnego piekarnictwa. Chleb w tej piekarni sprzedawany jest jedynie w środy i niedziele. Warto przyjść wcześnie, bo po południu często chleb jest już wyprzedany. Będąc na Dolnym Śląsku warto spróbować tutejszych miodów. Miody z Borów Dolnośląskich i Karkonoszy mają wyjątkowe walory smakowe i zdrowotne. Niektóre z nich, takie jak Miód wrzosowy z Borów Dolnośląskich, Sudecki miód gryczany i wielokwiatowy oraz miód wielokwiatowy z Doliny Baryczy zostały wpisane na Listę Produktów Tradycyjnych. Miody dolnośląskie można kupić na corocznych, wrześniowych Cieplickich Warsztatach Pszczelarskich (na placu Piastowskim są wówczas rozstawione stragany z miodami i innymi produktami rodem z pasieki) oraz co tydzień w niedzielę na Dużej Giełdzie Cieplickiej za torami przy ul. Lubańskiej. Na owej giełdzie można zresztą kupić chyba prawie wszystko! Na wspomnianej już wyżej Liście Produktów Tradycyjnych znalazł się również słynny ser łomnicki. Jego receptura pochodzi - jak wielu zresztą starszych, tutejszych mieszkańców - z wileńszczyzny. Ser łomnicki produkowany jest z surowego mleka koziego, często z dodatkiem naturalnych przypraw i ziół. Tuż za granicą Cieplic w stronę Karpacza znajdują się Podgórzyńskie Stawy Rybne. Zespół tych akwenów został wybudowany przez Cystersów. Obecnie stawy są w prywatnych rękach, a stawiane nieopodal nich liczne smażalnie oferują łowione w ich wodach ryby. Zważywszy, jak długą historię mają Podgórzyńskie Stawy Rybne, również łowione w nich ryby można chyba po części uznać za tutejszą potrawę regionalną.", "url": "https://www.cieplice.pl/atrakcje/atrakcje-kulinarne-slow-food", "category": "dolnośląskie", "sub_category": "Miody", "phrase": "Sudecki miód wielokwiatowy"}