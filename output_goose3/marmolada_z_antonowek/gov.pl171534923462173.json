{"meta_description": "Produkt wpisany na listę produktów tradycyjnych w dniu 2013-07-02 w kategorii Warzywa i owoce w woj. mazowieckim.", "title": "Marmolada z antonówek - - Portal Gov.pl", "content": "Rejon Niziny Północno-Mazowieckiej to tereny rolnicze z niewielkimi gospodarstwami rolnymi. Wokół domostw zazwyczaj znajdował się sad, w którym rosły jabłonie, śliwy oraz wiśnie. Dawniej bardzo popularne oraz szczególnie cenione były jabłka antonówki, z których przygotowywano przetwory na zimę, w szczególności marmoladę. Receptura znana była na terenie Niziny Północno-Mazowieckiej od dawna, a prosty sposób jej przygotowania przekazywano kolejnym pokoleniom. W pierwszej fazie produkcji marmolady należało dokładnie umyć, obrać i pokroić w plasterki jabłka. Następnie na dno garnka wlewano trochę wody, dodawano przygotowane jabłka i gotowano ciągle mieszając przez około 2 godziny. Tak przygotowane jabłka pozostawiano na noc do wystygnięcia. Następnego dnia ponownie gotowano przez 2 godziny często mieszając, studzono do temperatury pokojowej oraz ponownie podgrzewano do wrzenia. Później dodawano cukier do smaku, mieszano i gotowano jeszcze przez godzinę. Ostatnim etapem było nakładanie do słoików gorącej marmolady, zakręcanie, odwracanie, przykrywanie ściereczką i pozostawienie do wystudzenia aż do następnego dnia. Marmoladę wykorzystywano jako dodatek do chleba, wypieków cukierniczych, naleśników. „Wtedy też z antonówek moja babcia i mama smażyły marmoladę, którą uwielbiam, a jej smak pamiętam do dziś. Teraz sama również robię taką samą marmoladę mojej rodzinie. Staram się zachować smak lata i młodości w tych słoikach. Zimą wykorzystuję do ciasta drożdżowego, naleśników czy do chleba” (Wywiad przeprowadzony z mieszkańcami Mchowo).", "url": "https://www.gov.pl/web/rolnictwo/marmolada-z-antonowek", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Marmolada z antonówek"}