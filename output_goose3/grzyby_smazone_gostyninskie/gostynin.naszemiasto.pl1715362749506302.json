{"meta_description": "Co na grilla? To pytanie zadaje sobie wielu z nas tuż przed majówką. Często osoby, które nie jedzą mięsa czują się wykluczone z grillowego towarzystwa, które koncentruje się zwykle przy ruszcie. Zupełnie niepotrzebnie, wegetarianie również mają w czym wybierać i co zaproponować pozostałbym biesiadnikom przy grillu. Podsuwamy sprawdzone przepisy na bezmięsne dania z grilla.", "title": "Co na grilla? 11 przepisów na bezmięsne potrawy z grilla. Sprawdzone pomysły na majówkowe przyjęcie", "content": "Co na grilla? To pytanie zadaje sobie wielu z nas tuż przed majówką. Często osoby, które nie jedzą mięsa czują się wykluczone z grillowego towarzystwa, które koncentruje się zwykle przy ruszcie. Zupełnie niepotrzebnie, wegetarianie również mają w czym wybierać i co zaproponować pozostałbym biesiadnikom przy grillu. Podsuwamy sprawdzone przepisy na bezmięsne dania z grilla. Grill czy ognisko bez kiełbasy? To przecież pierwszy produkt, który ląduje zwykle na ruszcie. Ale nie musi być z mięsa. Producenci wegetariańskich wędlin już od dłuższego czasu polecają kiełbaski, parówki a nawet bezmięsne steki, które do złudzenia przypominają produkty z mięsa i nie ustępują im smakiem. Zwykle są już doprawione – curry czy ostrą papryką. Są też i takie, które wyglądają i smakują jak biała kiełbasa. Jedyny problem z wegetariańskimi odpowiednikami kiełbas na grilla jest taki, że nie wytapia się z nich tłuszcz, jeśli więc nie nasmaruje się ich np. oliwą, mogą być po upieczeniu nieco suche. Bezmięsne szaszłyki to kolejna bardzo popularna potrawa grillowa. I również może być podana w wersji bezmięsnej – dobrze przyprawione szaszłyki są zdecydowanie smaczniejsze i zdrowsze od mięsnych. Jak je przygotować? Podstawowe składniki to cukinia, papryka, pieczarki, ziemniaki i cebula. Składniki można skropić oliwą z dodatkiem przypraw (np. kminem rzymskim, tymiankiem, bazylią) i podpiec delikatnie na ruszcie. Można również składniki wymoczyć w marynacie na bazie octu, musztardy, miodu i oliwy, a potem dopiero potem nadziewać na szpikulce i umieszczać na grillu. Tofu to świetny, białkowy posiłek dla osób unikających mięsa. Naturalne, białe tofu jest bardzo neutralne w smaku. To oznacza, że aby dobrze smakowało po przygotowaniu na grillu, trzeba je odpowiednio doprawić. Najlepiej zrobić to, mocząc tofu we wcześniej przygotowanej marynacie. Tę wykonuje się na wiele sposobów – osoby, które lubią ostre smaki mogą wykorzystać czosnek, cebulę, sos sojowy albo ostrą musztardę oraz oliwę. Tofu wystarczy przekroić na dość grube plastry i wymoczyć w marynacie, a po odcedzeniu – wrzucić na ruszt. Osoby, które nie mają czasu, mogą spróbować przygotować na grillu gotowe, wędzone tofu. Zdaniem wielu nie jest jednak tak smaczne, jak to umieszczone wcześniej w zalewie. Ziemniaki z grilla to prosty, ale sycący posiłek. Może być dodatkiem do sałatek albo samodzielną potrawą – w wersji najłatwiejszej i najszybszej do przygotowania ziemniaki wstępnie podgotowujemy w mundurkach. Następnie kroimy na połowę, a ziemniaka smarujemy masłem czosnkowym lub oliwą po czy zawijamy w folię i pieczemy do miękkości na grillu. Zamiast gotowego masła można zastosować oliwę z ziołami i przyprawami – dobrze w tej roli sprawdza się tymianek, bazylia, zioła prowansalskie i przede wszystkim – świeży, zielony koperek. Najprostsza chyba przekąska z grilla – grzanki z ziołami i masłem czosnkowym. Zioła, które wykorzystaliśmy do pieczonych ziemniaków mogą posłużyć do nadania smaku grzankom z grilla. Bagietkę kroimy na cienkie plastry, smarujemy masłem czosnkowym albo skrapiamy oliwa i doprawiamy zgodnie z własnymi upodobaniami. Grzanki z grilla są smaczne, chrupiące i aromatyczne – są świetnym „towarzyszem\" dla pozostałych potraw, zup i sosów. Do grilla świetnie pasuje papryka, którą można faszerować dowolnymi właściwie składnikami. Lekką potrawą mogą być papryki faszerowane ogórkiem i serem feta. Papryki kroimy na połowę, usuwamy pestki i „ogonek\", a wnętrze wypełniamy startymi wcześniej ogórkami wymieszanymi z serem feta i doprawiamy ziołami. Całość piecze się na grillu około 20 minut – i potrawa gotowa. Środek papryki można jednak faszerować wieloma innymi składniami – szukający bardziej treściwych potraw mogą do tego wykorzystać gotowe granulaty sojowe doprawione majerankiem i solą. Takie papryki sprawdzą się zwłaszcza, gdy potrawy z grilla przygotowuje się po forsownych wycieczkach gdzieś na biwaku. Pieczarki nadziewane z grilla Do faszerowania wybieramy tylko duże, rozwinięte pieczarki. By łatwej umieścić w nich farsz. Grzyb jest delikatny, dlatego należy go umieścić na drobnej kratce albo folii aluminiowej, a nie bezpośrednio na ruszcie. Na farsz wykorzystuje się np. rozmaite sery (mozzarella, pleśniowe), które rozdrobnione umieszcza się w pieczarce w towarzystwie wcześniej podsmażonej cebulki i zieleniny w postaci koperku czy pietruszki. Całość farszu można jeszcze doprawić ziołami. Pieczarki lepiej wstępnie podpiec od strony blaszek. Grzyby na wypełnieniu farszem grilluje się już tylko od strony kapelusza – z oczywistych powodów – by farsz nam nie spłynął do grilla. Grillowane jabłka to przekąska szybka, smaczna, słodka i banalnie prosta w przygotowaniu. Jabłka wystarczy przekroić, wydrążyć z nich pestki, a w powstałą w ten sposób przestrzeń wsypać np. cukier trzcinowy i opcjonalnie – odrobinę cynamonu. Połówki jabłka łączymy ze sobą i nadziewany na ruszt (albo kije w wypadku ogniska). Po kilku minutach żar zarumieni skórkę i roztopi cukier – przekąska jest gotowa do zjedzenia. Na grillu można przygotować też słodkie przekąski – uwielbiają je zwłaszcza dzieci, którym zwykle nie służą i nie smakują tłuste kiełbasy i smażona karkówka. Do takich przekąsek należy banan z czekoladą (opcjonalnie – z nutellą). Banana wystarczy nakroić wzdłuż (nie przecinając go całkowicie), w środek wsadzić kostki czekolady (najzdrowsze są te z gorzkiej czekolady) i umieścić na grillu. Ciepło sprawi, że czekolada się rozpuści, a skórka ochroni wnętrze banana przed spaleniem. Po kilku minutach banana ściągamy z rusztu, obieramy ze skórki – i zjadamy. Nie ma chyba dziecka, które nie poprosiłoby o dokładkę. Jeszcze niedawno kukurydza było u nas produktem sezonowym. Teraz kolby kukurydzy w dużych marketach dostępne są przez okrągły rok, nic nie stoi więc na przeszkodzie, by grillowane kolby kukurydzy z masłem wykorzystać na przykład na otwarcie sezonu grillowego na wiosnę. Ich przygotowanie jest bardzo proste – w folię aluminiową zawija się kolbę kukurydzy (każdą kolbę w osobnej folii) i zapieka około 25 minut na grillu. Wcześniej kukurydzę smaruje się masłem, solą i dodaje ulubione zioła. Słodko-słony smak kukurydzy świetnie komponuje się z sałatkami. Najlepsze sery na grilla to te z gatunku camembert, które dodatkowo oprószyć można ziołami i przyprawami. Sery półtwarde również mogą wylądować na ruszcie, wielu producentów przygotowuje specjalne linie produktów, które można zasmażać na patelniach i przypiekać na grillu. Sery bywają jednak dość słone, dlatego warto zapewnić im towarzystwo sałatek.", "url": "https://gostynin.naszemiasto.pl/co-na-grilla-11-przepisow-na-bezmiesne-potrawy-z-grilla/ar/c9-9691267", "category": "mazowieckie", "sub_category": "Gotowe dania i potrawy", "phrase": "Grzyby smażone gostynińskie"}