{"meta_description": "", "title": "DZIEDZICTWO MAZOWSZA – KONCERT KOLBERGOWSKI I PRODUKTY REGIONALNE | MIEJSKIE CENTRUM KULTURY", "content": "Hej Mazowsze, jakie cudne, gdzie jest taki drugi kraj… Dziękujemy Państwu za udział w wydarzeniu „Dziedzictwo Mazowsza”. W programie wydarzenia na gostynińskim Zamku odbyła się odsłona kulinarna i kulturalna. Gostynin to kraina jezior i lasów. Stąd też tradycyjne i regionalne produkty związane z naszym regionem geograficznym to… grzyby! Na Ziemi Gostynińskiej znajduje się dziewięć rezerwatów przyrody, w których można znaleźć między innymi: borowiki, podgrzybki, koźlarze, maślaki, kurki, opieńki. Potrawy z nich wytwarzane powstają w małej skali i tradycyjnymi metodami, co sprawia, że smak lokalnych przysmaków z grzybów jest niespotykany i kojarzy się większości z nas z domem jesienią. Przepisy na dania z grzybami w rolach głównych zazwyczaj wywodzą się z tradycji, zwyczajów danego regionu, ale również są od dawna znane w okolicy i przekazywane ustnie z pokolenia na pokolenie. Przy okazji naszego niedzielnego spotkania, które stanowił uwieńczenie projektu pt. GOSTYNIŃSKIE GRZYBY SMAŻONE realizowanego przez Fundację Dobrych Serc „tak” i Słuchaczy GUTW przy wsparciu Zarządu Województwa Mazowieckiego przekazywaliśmy te przepisy i prezentowaliśmy grzybowe smakowitości. Pośród dań przygotowanych z darów lasu można było znaleźć certyfiwany produkt regionalny grzyby smażone gostynińskie, śledzie z grzybami, czy też zupę grzybową Babci Balbiny. Jeśli zaś chodzi o ucztę dla ducha i ucha – pieśni ludowe zaprezentował kwartet wokalno-instrumentalny Łódzkiej Grupy Kreatywnej. Nowatorskie interpretacje tekstów pieśni ludowych spisanych przez O. Kolberga osadzonych w nowoczesnych autorskich kompozycjach autorstwa pianisty- Szymona Szyszki i Konrada Michalaka- wokalisty i producenta kreatywnego wypełniły salę kolumnową gostynińskiego zamku. Skład zespołu dopełnili kontrabasista Kamil Biadała i perkusista Karol Szczygieł. Cytując prowadzącego Jeśli wydawało się Państwu, że nie lubicie jazzu, to mamy nadzieję, że tym koncertem udało nam się wyprowadzić Was z błędu. Kwartet Kolbergowski w koncercie Kolberg Re:Wizja wystąpił premierowo, choć nie po raz pierwszy. A to wszystko za sprawą tego, że program koncertu składał się z dwunastu wybranych pieśni ludowych Mazowsza, w naszym przypadku terenów sąsiadujących z Płockiem i Łodzią, spisanych i zinterpretowanych przez Oskara Kolberga – etnomuzykologa, badacza kultury ludowej i autora zbiorów pieśni oraz tańców ludowych z różnych obszarów Polski. Interpretacje pieśni w wykonaniu Konrada Michalaka (baryton) miały charakter otwartych form, z ujęciem tekstu spisanego przez w/w O. Kolberga w aranżacjach własnych muzyków tj. Koncert uzupełniony był autorskim komentarzem wykonawcy, który nie tylko wzbogacił koncert w warstwie merytorycznej o wiadomości odnoszące się do dawnych obyczajów ludowych, obrzędowości związanej z pierwotnym rytmem życia osadników ziem mazowieckich, ale także wpłynął bez wątpienia dodatnio na humory zgromadzonych słuchaczy. Naszym gościom podziękował Burmistrz Miasta Gostynina, p. Paweł Kalinowski, jednocześnie wręczając im pamiątki z Gostynina, które mamy nadzieję, zainspirują Panów do dalszych poszukiwań twórczych na temat naszego miasta.", "url": "https://www.mck-gostynin.pl/dziedzictwo-mazowsza-koncert-kolbergowski-i-produkty-regionalne/", "category": "mazowieckie", "sub_category": "Gotowe dania i potrawy", "phrase": "Grzyby smażone gostynińskie"}