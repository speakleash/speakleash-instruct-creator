{"meta_description": "Szanowni Wyborcy, Nazywam się Joanna Renata Syska z domu Brzezowska. Z rodzicami Kazimierzem i Jadwigą oraz dziadkami Władysławem i Sabiną od urodzenia przez osiemnaście lat mieszkałam na ulicy Zakładowej. Później z rodzicami zamieszkałam na ulicy Wspólnej i do tej pory tam mieszkam.", "title": "Mój punkt widzenia na okręg nr 11", "content": "Szanowni Wyborcy, Nazywam się Joanna Renata Syska z domu Brzezowska. Z rodzicami Kazimierzem i Jadwigą oraz dziadkami Władysławem i Sabiną od urodzenia przez osiemnaście lat mieszkałam na ulicy Zakładowej. Później z rodzicami zamieszkałam na ulicy Wspólnej i do tej pory tam mieszkam. Zdecydowałam się kandydować do Rady Miasta, bo w moim przekonaniu mogę coś pozytywnego dla Naszego miasta zrobić: dość obiecywania, przyszedł czas na działanie! Gostynin, to moje życie – tutaj pracuję, działam, a moją pasją jest edukacja, taniec, dbanie o pozytywne nastawienie do życia: dzieci, młodzieży i osób starszych. Jestem między innymi twórcą i koordynatorem zespołu Mażoretek Libra Gostynin, z którym osiągnęliśmy wiele sukcesów w Polsce. Współpracuję z Gostynińskim Uniwersytetem Trzeciego wieku dbając o aktywność fizyczną Seniorów. Jestem koordynatorem Chóru gminnego Vox Cordis i Gminnej Orkiestry Dętej Foxodeon. Jako Prezes Fundacji Dobrych Serc „Tak” zrealizowałam wiele projektów oraz przyczyniłam się do stworzenia produktu tradycyjnego promującego nasze miasto - gostynińskie grzyby smażone. Zdecydowałam się napisać do Was, Mieszkańców, bo liczę na Państwa poparcie w nadchodzących wyborach samorządowych. Nasz mały Gostynin jest uroczym miasteczkiem, ale jak większość miast boryka się z wieloma problemami, takimi jak: bezrobocie, niedostatek działań na rzecz młodzieży i seniorów, brak modernizacji budynków, naprawy dróg i utrzymanie ich w odpowiednim stanie. Ważne są dla mnie kwestie związane z bezpieczeństwem, kulturą i wypoczynkiem: Jestem absolutnie przekonana, że w Naszym okręgu nr 11 należy: • naprawić chodniki i nawierzchnię ulic: Wspólnej i Gościnnej oraz nawierzchnie parkingów, • podjąć działania w sprawie dojazdu do posesji przy ul. Gościnnej 17 i 17b, • zadbać o teren przy rzece Skrwie od strony ulicy Wspólnej, • na osiedlu POLAM zmodernizować ulice i chodniki, przeprowadzić rewitalizację kortu tenisowego oraz boiska do piłki nożnej, stworzyć kącik relaksacyjny z uwzględnieniem szachów i siłowni plenerowej, • ustawić kosze na śmieci i na psie odchody, • zadbać o inne sprawy, które nas dotyczą i bolą. Dla miasta najważniejsze jest pozyskanie inwestorów, aby zmniejszyć bezrobocie! Drugą ważną dla mnie kwestią jest bezpieczeństwo mieszkańców! Musimy w tych obszarach wiele zmienić a nie czekać i wysłuchiwać propozycji, które nie są realizowane! W związku z powyższym Dość obiecywania – czas na działanie! Władza powinna zrobić wszystko (a nie jak do tej pory mieć tylko pomysły), bez względu na przynależność partyjną czy organizacyjną, aby dążyć wspólnie do realizacji wyznaczonych celów po to, aby Gostynin był znaczącym miastem w województwie mazowieckim. Myślę, że jest to realna propozycja, ale musimy wszyscy tego chcieć! Ufam Wam moi kochani Mieszkańcy, Wyborcy, że razem możemy dokonać wiele, bo w jedności siła. Zrobię wszystko, żeby nasze wzajemne relacje, nasze życie stawało się lepsze, a marzenia się spełniały. Zaufajcie mi tak, jak ja ufam Wam i oddajcie swój głos na Joannę Renatę Syskę w dniu moich urodzin.", "url": "https://inicjatywadlagostynina.pl/aktualnosci/moj-punkt-widzenia-na-okreg-nr-11/", "category": "mazowieckie", "sub_category": "Gotowe dania i potrawy", "phrase": "Grzyby smażone gostynińskie"}