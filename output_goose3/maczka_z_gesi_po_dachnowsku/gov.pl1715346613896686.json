{"meta_description": "Produkt wpisany na listę produktów tradycyjnych w dniu 2009-09-18 w kategorii Gotowe dania i potrawy w woj. podkarpackim.", "title": "Maczka z gęsi po dachnowsku - - Portal Gov.pl", "content": "Smak lekko słonawy z wyraźnym posmakiem mięsa gęsiego oraz wyczuwalny smak przypraw: czosnku, ziela angielskiego i liści laurowych. Dawniej gęsi hodowane były w każdym gospodarstwie domowym we wsi Dachnów, średnio w ilości od 10 do 15 sztuk. Drób najlepiej tuczyło się po pierwszym skubaniu, wówczas pióra gęsi równo rosły i były ładne. Małe sztuki żywione były chlebem i jajkami, a dorosłe tuczone głównie owsem. Pierwsze bicie gęsi odbywało się we wrześniu, przed wykopkami. Pierze z gęsi wykorzystywano do wyrobu poduszek, pierzyn i kołder, a mięso do przyrządzania maczki. Potrawę przyrządzano z gęsi, ponieważ drób ten zawierał bardzo dużo mięsa, a danie z niego przyrządzane starczało dla wielopokoleniowych rodzin. Z przeprowadzonych wywiadów etnograficznych z mieszkańcami wsi Dachnów wynika, że jest to potrawa dość gęsta o barwie brązowej, z wyraźnym smakiem mięsa gęsiego doprawionego przyprawami takimi jak: czosnek, ziele angielskie i liść laurowy. Maczka była ulubionym daniem przyrządzanym podczas większych uroczystości kościelnych na plebani w Dachnowie, a także była przysmakiem weselnym. Było tak jeszcze 60 lat temu, później potrawa ta podawana była podczas wykopów, młócenia zboża czy koszenia wikliny. Maczkę zawoziło się robotnikom bezpośrednio na pole, zawiniętą uprzednio w koc albo ręcznik, aby nie wystygła. Podczas wykopów w chłodniejsze dni był to doskonały, sycący i rozgrzewający posiłek. Oprócz tego maczkę przygotowywało się często dla domowników, dawniej w niedzielę, a obecnie stała się ona potrawą codzienną. Maczka z gęsi po dachnowsku to potrawa, którą gotowano i nadal gotuje się w każdym gospodarstwie w Dachnowie (gmina Cieszanów) według niezmienionego przepisu, który przekazywany jest z pokolenia na pokolenie.", "url": "https://www.gov.pl/web/rolnictwo/maczka-z-gesi-po-dachnowsku", "category": "podkarpackie", "sub_category": "Gotowe dania i potrawy", "phrase": "Mączka z gęsi po dachnowsku"}