{"meta_description": "Informacje o Podkarpackie smaki - 9901004962 w archiwum Allegro. Data zakończenia 2020-11-14 - cena 49 zł", "title": "Podkarpackie smaki - 9901004962 - oficjalne archiwum Allegro", "content": "Poręczna publikacja poświęcona regionalnym smakołykom Podkarpacia. „Podkarpackie smaki. Przewodnik kulinarno-turystyczny po regionie” to propozycja dla smakoszy, ale nie tylko. To doskonały przewodnik dla tych, którzy chcą poznać region, jego atrakcje, a także smaki i aromaty. Liczne zdjęcia tych przysmaków sprawiają, że aż się chce ruszać w podróż po Podkarpaciu i zjeść kromkę łańcuckiego chleba pieczonego na liściu kapusty ze smażonym serem żółtym, posmakować powidła galicyjskiego z kotła albo tradycyjnej zalewajki. Ten przewodnik wskazuje miejsca na Podkarpaciu, w których zasmakować można tego, co kojarzy się z tym regionem np. dania wywodzące się z tradycji kulinarnej Bojków i Łemków: gulasz z hołyszkami, bohar barani czy kaszełynik łemkowski. W Przemyślu, karty przewodnika zachęcają do spróbowania dań kuchni o tradycjach polskich, węgierskich i austriackich serwowanych przez Restaurację C.K. Monarchia: czosnkowej zupy Szwejka, zupy gulaszowej w kociołku czy też czeskich knedlików. Ale podkarpackie smaki to nie tylko dania z restauracji, lecz również produkty od dziesięcioleci wytwarzane w ten sam sposób. Są więc sery kozie, soki owocowe i nalewki, powidła, ciasta, a także zachwycające prostotą smaku potrawy: pamuła glinicka, maczka z gęsi po dachnowsku, pieczone pierogi św. Jacka czy też kwas z gąsek zielonych. Aż ślinka cieknie… A zatem czas wybrać się na turystyczny szlak na Podkarpacie.", "url": "https://archiwum.allegro.pl/oferta/podkarpackie-smaki-i9901004962.html", "category": "podkarpackie", "sub_category": "Gotowe dania i potrawy", "phrase": "Mączka z gęsi po dachnowsku"}