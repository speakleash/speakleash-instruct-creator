{"meta_description": "", "title": "Podkarpackie znów na pierwszym miejscu - Lubaczów, powiat lubaczowski, - aktualne informacje z regionu każdego dnia!", "content": "Stało się! Po latach nasze województwo znów jest (ex aequo z pomorskim) liderem Listy Produktów Tradycyjnych Ministra Rolnictwa i Rozwoju Wsi. Obydwa województwa mają po 136 wpisów, na drugim miejscu jest Śląskie (132), a na trzecim Lubelskie (110). Ekspansja podkarpackich produktów na Listę nadal trwa i potraw rodem z naszego regionu przybywa w iście błyskawicznym tempie. W czerwcu Małopolsce przybyło osiem rejestracji, podkarpackiemu – pięć (co pozwoliło wyjść nam na najwyższe podium), a lubelskiemu i kujawsko-pomorskiemu po trzy. Na najsmaczniejszej polskiej liście zarejestrowano do tej pory 1123 produkty i potrawy. 2 czerwca br. Podkarpackie zarejestrowało chwałowskie żeberka wędzone w wekach, jagodzianki, zupę dziadowską oraz zupę z jagód. Natomiast ostatni nasz „podkarpacki” wpis na Listę pochodzi z 24 czerwca br. i dotyczy chleba żytniego na zakwasie z Ziemi Mieleckiej. Ten wpis dał nam ponownie pierwsze miejsce. Wśród produktów wpisanych na listę można znaleźć także pochodzące z powiatu lubaczowskiego. Są wśród nich: Gołąbki z Nowego Sioła, Pieróg dachnowski z kaszą gryczaną i ziemniakami, Maczka z gęsi po dachnowsku czy miód lubaczowski. – Obserwujemy wielki powrót do naszych kulinarnych korzeni, tradycyjna polska kuchnia zaczyna się odradzać. Odkrywamy wyciągane z szuflad receptury dawnych potraw, pisane często przez nasze matki i babki – mówi Krzysztof Zieliński ze Stowarzyszenia „Pro Carpathia” w Rzeszowie. – Na popularności zyskują produkty regionalne, jednak wielu Polaków wciąż nie wie, jak wspaniałe mamy przepisy regionalne. W menu najlepszych rzeszowskich lokali, np. w restauracji „Wesele” hotelu Bristol królują nasze regionalne dania, fenomenalny żurek podkarpacki czy choćby esencja naszego regionu – proziaki. A menu „Szynku Rzeszowskiego” czy Zajazdu „Gościniec” to właściwie książka kucharska sprzed 100 lat – dodaje. Kolejny konkurs na granty, realizowany przez Stowarzyszenie „Pro Carpathia” z tzw. Funduszu Szwajcarskiego, wspomagającego promocję podkarpackiego dziedzictwa kulinarnego, produkcję produktów ekologicznych i regionalnych, opartych o naszą tradycję dla producentów i przedsiębiorców podkarpackich, ku zaskoczeniu cieszył się ogromnym zainteresowaniem, co miało swój oddźwięk w liczbie złożonych wniosków o dofinansowanie. Trwająca obecnie ocena formalna wskazuje duże zapotrzebowanie na modernizację małych i średnich firm, zakup nowego i unowocześnienie posiadanego sprzętu i wyposażenia niezbędnego do przeprowadzenia działalności, a w szczególności do certyfikacji tradycyjnych, regionalnych, lokalnych, ekologicznych oraz jadalnych produktów leśnych. – Jak widać istnieje wiele firm, które zajmują się takimi produktami a ich liczba ciągle wzrasta, czego dowodem są złożone wnioski na rozpoczęcie działalności w zakresie produkcji tych produktów. To na pewno będzie miało również swoje odzwierciedlenie w sukcesywnej certyfikacji produktów w województwie podkarpackim – dodaje Ewelina Nycz z Biura Promocji Produktu Regionalnego / Tradycyjnego / Ekologicznego, działające w ramach projektu „Alpejsko-Karpacki Most Współpracy”.", "url": "https://elubaczow.com/2013/07/13/podkarpackie-znow-na-pierwszym-miejscu/", "category": "podkarpackie", "sub_category": "Gotowe dania i potrawy", "phrase": "Mączka z gęsi po dachnowsku"}