{"meta_description": "Kiedy dopada Cię przeziębienie, kaszel lub ból gardła, możesz wykorzystać potencjał ziół, które wykazują dobroczynny wpływ na zdrowie i pomagają łagodzić uporczywe objawy. Poznaj 5 ziół, które pomagają łagodzić objawy przeziębienia, takie jak np. kaszel.", "title": "5 ziół, które pomagają na kaszel i przeziębienie - Zioła Dar", "content": "Kiedy dopada Cię przeziębienie, kaszel lub ból gardła, możesz wykorzystać potencjał ziół, które wykazują dobroczynny wpływ na zdrowie i pomagają łagodzić uporczywe objawy. Poznaj 5 ziół, które pomagają łagodzić objawy przeziębienia, takie jak np. kaszel. 1. Prawoślaz lekarski. To roślina, która wykazuje liczne właściwości lecznicze. W medycynie naturalnej wykorzystuje się głównie korzeń prawoślazu i liście. Najpopularniejszym produktem z tej rośliny jest syrop prawoślazowy, który przeznaczony jest do łagodzenia kaszlu. Inne produkty to m.in. tabletki do ssania, herbatki, sproszkowany korzeń. Właściwości lecznicze prawoślazu wynikają przede wszystkim z zawartości cennych śluzów oraz związków, takich jak m.in. minerały, pektyny, kwasy organiczne, flawony, polifenole, kumaryny itp. To właśnie dzięki nim roślina wykazuje właściwości powlekające, przeciwzapalne, antyseptyczne i kojące podrażnienia. 2. Płucnica islandzka. To roślina określana mianem porostu islandzkiego. Znajduje zastosowanie przede wszystkim w łagodzeniu objawów infekcji górnych dróg oddechowych, gardła i jamy ustnej. Zalecana w okresie przeziębienia, gdyż dobrze radzi sobie z takimi dolegliwościami jak np. suchy, uciążliwy kaszel, ból gardła, niemożność odkrztuszania. Płucnica islandzka może być stosowana pomocniczo również przy chorobach płuc. 3. Pączki sosny. Naturalny sposób na przeziębienie i grypę. Wykazują działanie wykrztuśne i napotne. Zawierają składniki bioaktywne, które rozrzedzają wydzieliną zalegającą w płucach i oskrzelach oraz przyspieszają jej usuwanie. Ponadto ułatwiają oddychanie w czasie infekcji dróg oddechowych. 4. Kwiat słonecznika. Złocisto-żółte kwiaty słonecznika kryją w sobie wiele cennych dla zdrowia substancji, w tym m.in. flawonoidy, karotenoidy, cholinę, sole mineralne, saponozydy trójterpenowe, alkohole trójterpenowe. W medycynie naturalnej uważane są za środek przeciwgorączkowy. Wykonywane z nich napary stosowane są jako środek pomocniczy przy łagodnych stanach gorączkowych. Znajdują też zastosowanie jako składnik mieszanek ziołowych na kaszel, chrypkę, przeziębienie. 5. Tymianek. Znajduje zastosowanie zarówno w medycynie naturalnej, jak i farmakologii. Za jego działanie odpowiadają głównie zawarte w olejku eterycznym tymol i karwakrol. Są to składniki, które wspomagają ruch nabłonka rzęskowego górnych dróg oddechowych i przyczyniają się do zwiększenia ilości płynnego śluzu, co ułatwia odkrztuszanie. Ziele tymianku, a także olejek tymiankowy mogą być wykorzystane podczas inhalacji w nieżytach górnych dróg oddechowych.", "url": "https://zioladar.com.pl/blog/5-ziol-ktore-pomagaja-na-kaszel-i-przeziebienie-b44.html", "category": "śląskie", "sub_category": "Napoje (alkoholowe i bezalkoholowe)", "phrase": "Cieszyńska herbata przeciw kaszlowi"}