{"meta_description": "", "title": "Warmińsko-mazurskie: Cztery nowe potrawy na liście produktów tradycyjnych", "content": "Umieszczone na ministerialnej liście cztery kolejne produkty tradycyjne z woj. warmińsko-mazurskiego to gotowe dania i potrawy. Dwa spośród nich przyrządza się na bazie ziemniaków. Jak przypomniano w opisie tych produktów, tradycyjne dania kuchni regionu opierały się przede wszystkim na kartoflach, uprawianych powszechnie od XVIII wieku. Gospodynie sporządzały z ziemniaków potrawy od najprostszych do bardzo wyszukanych, na gorąco i na zimno, na słono, ale też w formie deserów. Do takich popularnych dań regionu należały plince z pomoćką, czyli podłużne placki ziemniaczane z twarożkiem śmietankowym doprawionym do smaku startą cebulą, czosnkiem, solą i pieprzem. Plince jadano też na słodko z dodatkiem cukru, musu jabłkowego lub czarnych jagód. Na listę trafiła też zupa ziemniaczana, którą wpisano pod nazwą \"kartoflanka po wschodnioprusku\". W zależności od użytych dodatków może być ona jasna lub ciemna. Gotuje się ją z ziemniaków i włoszczyzny na wywarze przygotowywanym z wędzonego boczku i chudej kiełbasy, z dodatkiem smażonej na smalcu cebuli. Taka zupa jest doprawiana śmietaną, musztardą, solą, pieprzem i cukrem. \"Niegdyś głównym dodatkiem do kartoflanki była jedynie cebula, a pokrojoną na kawałki wędzonkę dodawano do potrawy, podając ją tylko na specjalne okazje. Dawniej Mazurzy dodawali do zupy posiekaną kapustę kwaszoną, sporządzając tzw. kwaśną kartoflankę\" - wynika z opisu na stronie resortu rolnictwa. Za tradycyjny produkt uznano również marchew po mazursku, czyli duszoną i utłuczoną na miazgę marchew z ziemniakami, okraszoną skwarkami lub masłem. Zwyczaj spożywania marchwi i grochu okraszonego słoniną trafił na Warmię i Mazury prawdopodobnie w XVI wieku za sprawą niemieckich osiedleńców. Najpierw upowszechnił się jako potrawa ludności wiejskiej, a potem również w miastach, głównie jako dodatek do potraw mięsnych. Na liście produktów tradycyjnych znalazło się też smarowidło z gęsi, tj. odpowiednio doprawiony smalec z kawałkami mięsa lub mięsną masą, cebulą, jabłkami i majerankiem. Na Warmii i Mazurach hodowla ptactwa wodnego była powszechna ze względu na dużą liczbę zbiorników. W przypadku gęsiny, poza tuszkami ceniono zwłaszcza tzw. tłuszcz sadełkowy, wykorzystywany do wyrobu smalcu. Na listę produktów tradycyjnych wpisywana jest żywność stanowiąca element dziedzictwa kulturowego regionu, którą wytwarza się tradycyjnymi metodami, wykorzystywanymi co najmniej od 25 lat. Decyzję o umieszczeniu na liście podejmuje Ministerstwo Rolnictwa i Rozwoju Wsi. Obecnie zarejestrowane jest na niej ponad 1,8 tys. produktów, z czego jedynie 38 z woj. warmińsko-mazurskiego, które pod tym względem znajduje się na końcu listy regionów. Wśród tradycyjnych produktów z Warmii i Mazur najwięcej jest wyrobów mięsnych, piekarniczych i cukierniczych oraz miodów.", "url": "https://www.sadyogrody.pl/z_innej_skrzynki/141/warminsko_mazurskie_cztery_nowe_potrawy_na_liscie_produktow_tradycyjnych,18677.html", "category": "warmińsko-mazurskie", "sub_category": "Gotowe dania i potrawy", "phrase": "Marchew po mazursku"}