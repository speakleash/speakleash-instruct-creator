{"meta_description": "", "title": "Marchew po mazursku - | video przepisy na proste, smaczne i szybkie w przygotowaniu dania", "content": "Pyszna:) To jeden z moich bardziej ulubionych sposobów na marchew –ze względu na smak oraz przede wszystkim wartości odżywcze, jakie to danie serwuje:) Odpowiednio ugotowana (gotująca woda, mleko, masło) gwarantuje dobry efekt. To, czego marchew ma dużo, ziemniaki mają mniej, to czego ziemniaki mają więcej, w marchwi występuje w mniejszych ilościach (kalorie, wit. A, C, itp.). Połączone natomiast doskonale się uzupełniają, zapewniając nam odpowiednia dawkę dobroci. Plus oczywiście doskonały smak. Przepadam za tak ugotowaną marchwią, więc być może nie jestem obiektywna. Zachęcam jednak, spróbujcie sami:) Składniki oraz szczegółowy przepis podaję poniżej:) Wypróbuj i podziel się Twoją opinią! A oto filmik jak przygotować marchew po mazursku:) Zapraszam do obejrzenia! Zaczynam od zagotowania wody –za chwilę będzie mi potrzebny wrzątek. Marchew obieram, płuczę w zimnej wodzie, po czym kroję w kostkę. Pokrojoną wkładam do garnka, zalewam gotującą się wodą (wrzątkiem), dodaję cukier, sól oraz masło, mieszam, przykrywam i włączam grzanie. Gotuję na małym ogniu pod przykryciem przez niepełne 10 minut, a tak naprawdę do czasu, aż marchew będzie w połowie ugotowana (półmiękka). W czasie, gdy marchew się dusi obieram ziemniaki, płuczę w zimnej wodzie i opłukane kroję w kostkę wielkości kostki, w którą kroiłam marchew. Tej ziemniaczanej kostki już nie płuczę w wodzie. Pokrojone ziemniaki dodaję do marchwi, która w tym czasie powinna już być ugotowana na półmiękko:) Dolewam gorące mleko i całość dokładnie mieszam. Przykrywam i gotuję nadal na małym ogniu pod przykryciem przez ok. 10-12 minut, ale tak naprawdę do czasu, gdy warzywa będą miękkie. Mają być dobrze ugotowane (ale NIE rozgotowane/”ciapciate”). Co jakiś czas mieszam, by gotowały się równomiernie. Pod koniec gotowania szykuję zasmażkę. Na patelni rozgrzewam masło, dodaję mąkę i szybko mieszając, rozprowadzam mąkę w gorącym tłuszczu, zasmażając krótko na jasną zasmażkę –smażę tylko do czasu, aż mąka straci surowość i zacznie ładnie pachnieć, nie musi się zezłocić. Zasmażkę dodaję do ugotowanych warzyw i szybko mieszając, rozprowadzam ją w sosie. Sos stanie się aksamitny i zagęszczony, a danie nabierze właściwej konsystencji i smaku. Zagotowuję. Na koniec doprawiam do smaku –białym pieprzem, solą oraz ew. odrobiną cukru, jeśli trzeba –ja tylko sól i pieprz. Marchew po mazursku sama w sobie jest wyśmienitym daniem:) Jest także doskonałym dodatkiem do dania głównego –ja najchętniej serwuję ją do dań z mięsa mielonego (np. gotowane, pieczone, smażone klopsy czy pulpety) oraz do ryb. :: Spróbujesz? A może już po wszystkim i zajadasz się… ze smakiem:)? Wyślij link do przepisu znajomym i/lub wpisz kilka słów w Komentarzach, dzieląc się Twoją opinią -dziękuję!", "url": "https://skutecznie.tv/2014/01/marchew-po-mazursku/", "category": "warmińsko-mazurskie", "sub_category": "Gotowe dania i potrawy", "phrase": "Marchew po mazursku"}