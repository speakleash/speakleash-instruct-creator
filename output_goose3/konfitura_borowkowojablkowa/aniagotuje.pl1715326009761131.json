{"meta_description": "Dżem z borówek to świetny pomysł na to, by latem zamknąć borówki w słoiki. Taki domowy dżem z borówki amerykańskiej będzie wspaniałym dodatkiem do ciast, naleśników, placków, czy też nawet na kanapki. Polecam.", "title": "Dżem z borówek", "content": "Domowy dżem z borówek jest nie tylko super pyszny, ale i bardzo prosty do zrobienia. Sprawdzi się jako dodatek do budyniu, kaszy manny, czy owsianki. Będzie idealny do placków i naleśników. Szklanka ma u mnie pojemność 250 ml.  Użyte słoiki: 3 sztuki o pojemności 450 ml każdy oraz 5 słoików o pojemności 180 ml każdy. Z podanej ilości składników otrzymałam około 2300 ml dżemu z borówki amerykańskiej. Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Dżem borówkowy gotowy jest do użycia od razu po zrobieniu i zamknięciu go w słoikach. Bez dodatkowych pektyn jego struktura przypomina raczej frużelinę jagodową.  Dwa kilogramy owoców umyj pod zimną, bieżącą wodą. W razie potrzeby usuń krótkie ogonki i dokładnie oczyść borówki z innych zanieczyszczeń. Dokładnie tak samo można zrobić ten dżem z jagód leśnych oraz z jagody kamczackiej. Jeśli wolisz zrobić mniej dżemu, to śmiało zmniejsz ilość owoców np. do jednego kilograma. Dajesz wówczas o połowę mniej cukru, czyli 200 gramów. Oczyszczone borówki umieść w sporym, metalowym garnku z grubym dnem. Do garnka z owocami wsyp całe 400 gramów cukru (zwykłego, lub trzcinowego). Całość zamieszaj, by cukier dotarł miedzy borówki. Można je śmiało ugniatać, ponieważ jagody i tak będziesz rozgniatać w trakcie gotowania. Na tym etapie dodaję też całą laskę wanilii, którą przed umieszczeniem w garnku jeszcze rozcinam wzdłuż na pół (tylko z jednej strony) i otwieram, by nasionka uciekły do dżemu.Porada: Możesz poświęć kilka minut na to, by dokładniej ugnieść wszystkie owoce z cukrem, a następnie odstawić garnek na bok na jakieś 20-60 minut. Po tym czasie owoce puszczą więcej soku. Dzięki temu proces gotowania owoców skracamy do minimum. Można też całkiem zmiksować owoce na gładko razem z cukrem (warto dać wówczas cukier puder) przy pomocy blendera. Otrzymasz na koniec bardzo gładki dżem.Ustaw średnią moc palnika i poczekaj, aż całość zacznie się gotować. Zmniejsz moc, by dżem tylko lekko mrugał i mieszaj owoce. Lubię, gdy dżem zawiera duże kawałki owoców, a nawet borówki w całości, więc tylko od czasu do czasu rozcieram owoce przy pomocy drewnianej łyżki. Dżem gotuj tak około 35 minut. Po tym czasie wyłów laskę wanilii z garnka, za to dodaj świeżo wyciśnięty sok z małej cytryny lub z limonki. Zetrzyj też na bardzo drobnych oczkach skórkę z wybranego cytrusa. Dżem zamieszaj i gotuj ostatnie 2-3 minuty.Porada 1: Jeśli chcesz by Twój dżem z borówki amerykańskiej gotował się znacznie krócej, a do tego był bardziej zwarty i gęsty, to możesz do garnka dodać 20-30 gramów naturalnej pektyny w proszku (dostępna np. w sklepach internetowych). Wystarczy wówczas, że ugnieciesz owoce z cukrem, a następnie będziesz je gotować do całkowitego rozpuszczenia się cukru, ale nie krócej niż 10 minut. Następnie wsypujesz pektynę, cały czas mieszając dżem. Po około 2-3 minutach dżem jest gotowy. Ja jej nie dałam, ponieważ lubię, gdy ten dżem ma luźniejszą strukturę. Dodaję go do pampuchów na słodko lub na naleśniki.Porada 2: Wyłowioną z dżemu laskę wanilii można śmiało zagotować raz jeszcze z mlekiem np. podczas szykowania domowego budyniu. Możesz też poczekać, aż całkiem wyschnie i zmiksować ją na gładko z cukrem (np. w młynku do kawy). Powstanie Ci wówczas waniliowy cukier puder.Porada 3: Z mojego przepisu dżem wychodzi luźniejszy i najbliżej można określić jako frużelina jagodowa. Aby dżem borówkowy był gęsty i zwarty trzeba go gotować znacznie dłużej, bo nawet do trzech godzin. Szybszy efekt osiągnie się przez użycie cukru żelującego lub wspomnianej wcześniej pektyny.Przygotowałam trzy czyste słoiczki o pojemności około 450 ml każdy oraz pięć słoików o pojemności 180 ml każdy. Idealne będą jeszcze gorące słoiki (np. wyjęte prosto z piekarnika /temperatura nie wyższa niż 110 stopni/ lub z garnka z wrzątkiem). Możesz też użyć słoików o innej pojemności. Ważne, by łącznie miały one około 2300 ml pojemności. Słoiki powinny być idealnie czyste, a najlepiej odparzone wrzątkiem. Tak samo zakrętki. Używaj tylko nieuszkodzonych słoików i zakrętek. Jeszcze wrzący dżem borówkowy przelewaj do przygotowanych słoiczków i od razu mocno je zakręcaj. Zostaw około 1 cm wolnej przestrzeni. Słoiki odwracaj do góry dnem i zostaw tak na 10 minut. Słoiki można dodatkowo otulić ręcznikiem by wolniej się studziły. Po 10 minutach odstaw je do \"normalnej\" pozycji, ale cały czas trzymaj pod ręcznikiem, aż do całkowitego przestudzenia. Po przestudzeniu wszystkie zakrętki powinny się zassać. Pasteryzacja nie jest potrzebna. W razie potrzeby podaję jednak jak to zrobić. Pasteryzacja na dwa sposoby. Wybierz ten, który bardziej Ci odpowiada: Dobrze zakręcone słoiki (gorące) umieść w piekarniku nagrzanym do 110 stopni. Nie ustawiaj wyższej temperatury, by nie uszkodzić gumek w zakrętkach. Słoiki pasteryzuj do 15 minut. Zakrętka po naciśnięciu palcem powinna być wklęśnięta - nie powinna się odkształcać/odbijać. Jeśli w piekarniku umieszczasz ostudzone już słoiki, to umieść je w zimnym piekarniku i dopiero zacznij nagrzewać piec do 110 stopni. Czas pasteryzacji odliczasz od nagrzania się piekarnika, ale pasteryzację skracasz do 10-12 minut. 2. Pasteryzacja słoików w garnku z gotującą się wodą Na dnie szerokiego garnka umieść ściereczkę bawełnianą lub nową pieluchę tetrową. Słoiki ułóż jeden obok drugiego, ale tak, by nie stykały się ze sobą. Wlej wodę do maksymalnie 3/5 wysokości słoików. Ustaw średnią moc palnika i doprowadź wodę do wrzenia. Zmniejsz moc do małej i pasteryzuj tak słoiki przez około 15 minut. Słoiki z domowym dżemem z borówki amerykańskiej wynieś do ciemnej i suchej piwniczki lub też do innego zacienionego i chłodnego miejsca i trzymaj tak śmiało przynajmniej do kolejnego sezonu. Jeśli któryś ze słoików nie zassał się, to odłóż go do lodówki i używaj na bieżąco. Jeśli nie masz piwniczki, to nic się nie martw, ponieważ słodkie przetwory są bardziej \"odporne\" na przechowywanie ich w cieplejszych pomieszczeniach. Wystarczy zatem i zwykła szafka w kuchni. Dżem borówkowy będzie świetnym dodatkiem do naleśników na słodko oraz do wszelkich placków i racuszków. Można stosować go jako dodatek do owocowych deserów w pucharkach, do lodów czy, też serników na zimno i na kanapki.", "url": "https://aniagotuje.pl/przepis/dzem-z-borowek", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Konfitura borówkowo-jabłkowa"}