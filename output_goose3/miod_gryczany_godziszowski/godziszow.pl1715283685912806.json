{"meta_description": "", "title": "GODZISZÓW - GMINA MIODEM PŁYNĄCA - Aktualności szkolne - Oficjalna strona internetowa Gminy Godziszów", "content": "Dzień Promocji Zdrowia i Produktu Regionalnego w Zespole Szkół w Godziszowie Pierwszym 30 października 2014 r. słodko zapisał się w pamięci wszystkich uczniów i pracowników szkoły. Stało się to za sprawą produktów regionalnych oraz radosnej atmosfery towarzyszącej imprezie odbywającej się pod patronatem Pełniącej Obowiązki Wójta Gminy Godziszów Pani Heleny Bańka i Rejonowego Koła Pszczelarzy w Godziszowie, dzięki którym hasło towarzyszące, „Godziszów- Gmina Miodem Płynąca...”, bardzo szybko weszło w życie. Pszczelarze z Godziszowa przekazali w darze dla uczniów wszystkich placówek oświatowych na terenie gminy 200 kilogramów miodu pszczelego pakowanego w małe, 25 gramowe, opakowania. Dla Zespołu Szkół w Godziszowie Pierwszym przypadło 2800 słodkich i zdrowych porcji miodu. W geście podziękowania oraz chęci promowania zdrowych produktów regionalnych szkoła zorganizowała projekt angażujący całą społeczność szkolną, od przedszkolaków począwszy, na rodzicach skończywszy. Od rana uczniowie poszczególnych klas, pod kierownictwem wychowawców, zdobywali wiedzę na przydzielony im temat, m.in. o walorach zdrowotnych, gatunkach miodu, Produktach Tradycyjnych z Godziszowa- „Miodzie Gryczanym Godziszowskim” i „Gryczoku Godziszowskim”. Nie zabrakło też informacji o Insygniach Gminy Godziszów, na których widnieją pszczoły. Jedna z klas przygotowała „Miodową Książkę Kucharską”, w której znalazło się ponad 120 sprawdzonych przez mamy i babcie przepisów na bazie miodu, inna natomiast prezentowała akcesoria pszczelarskie. Wolontariusze zaś pokazali, że potrafimy nie tylko brać, ale też dzielić się dobrem. Upieczone przez nich miodowe smakołyki szybko znalazły nabywców, którzy zechcieli wesprzeć Misje w Afryce. Przewijający się przez całą imprezę muzyczny motyw przewodni bardzo przypadł do gustu uczestnikom imprezy. Dobrze wszystkim znana piosenka „Miód Malina” zyskała nowe słowa reklamujące Miód Gryczany Godziszowski. Dzięki sprawnej obsłudze imprezy przez Samorząd Uczniowski czas minął niezwykle atrakcyjnie, produktywnie i niecodziennie. Szkoła zażółciła się od pszczółek, miodów, a nawet trutni, za które byli przebrani uczniowie i nauczyciele, a smak wystawionych do degustacji produktów w tych okolicznościach był wyjątkowy. Przed nami jeszcze jedno wyzwanie. W dniu 4 listopada uczniowie napiszą test sprawdzający wiedzę o gminie i produktach regionalnych, a spośród prac plastycznych wykonanych przez klasy 0-3 szkoły podstawowej wyłonimy najlepsze. Nagrody dla młodych lokalnych patriotów zostaną wręczone przez Panią Wójt Helenę Bańka na gminnych obchodach Święta Niepodległości.", "url": "http://www.godziszow.pl/asp/godziszow---gmina-miodem-plynaca,122,artykul,1,1424", "category": "lubelskie", "sub_category": "Miody", "phrase": "Miód gryczany godziszowski"}