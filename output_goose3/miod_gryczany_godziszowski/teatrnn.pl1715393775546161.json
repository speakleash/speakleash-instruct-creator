{"meta_description": "Ule zostały bez zmian, jakie dziadek trzymał. Jest to [typ] warszawski zwykły, nie skrócony, tylko ten zwykły. Bo w Godziszowie, to byłby jeszcze modny ten skrócony, o krótszej ramce. Wirówkę mamy pod ten rozmiar, ramki zostają. Jest trochę ciężki do pracy, ale doskonale pszczoły na tym zimują. Syn przymierza się do korpusowych, bo są łatwiejsze w obsłudze i łatwiej się gospodaruje. Są wygodniejsze. Jedna trzecia została jeszcze po dziadku tych uli, bo to solidne, to kiedyś były robione z desek,...", "title": "Ule w naszej pasiece zostały jeszcze po dziadku - Dariusz Krzysztoń - fragment relacji świadka historii z 29 czerwca 2016 - Historia Mówiona - Teatr NN", "content": "Ule zostały bez zmian, jakie dziadek trzymał. Jest to [typ] warszawski zwykły, nie skrócony, tylko ten zwykły. Bo w Godziszowie, to byłby jeszcze modny ten skrócony, o krótszej ramce. Wirówkę mamy pod ten rozmiar, ramki zostają. Jest trochę ciężki do pracy, ale doskonale pszczoły na tym zimują. Syn przymierza się do korpusowych, bo są łatwiejsze w obsłudze i łatwiej się gospodaruje. Są wygodniejsze. Jedna trzecia została jeszcze po dziadku tych uli, bo to solidne, to kiedyś były robione z desek, naprawdę były wybierane, a reszta była dorabiana przeze mnie i przez ojca, zimą dorabialiśmy. W tej chwili już pasowałoby znowu zacząć produkcję. Żeby zrobić dobry ul, trzeba poświęcić parę dni i przede wszystkim materiał. Ze zbytem produktów nie ma problemu, aby tylko towar był dobry. Tym bardziej że nasz region słynie z miodu gryczanego, mamy certyfikat, laur - miód gryczany godziszowski. Aby tylko towar był, także sprzedać bez problemu. Pszczelarzy było sporo. Ci starsi, co gospodarowali, no to jeden zlikwidował, drugi gdzieś tam zrezygnował ze względu na stan zdrowia. Nie miał kto odziedziczyć tego i po prostu posprzedawali te pasieki. Nawet mój sąsiad po czterysta rodzin miał pszczelich, już nie dawał rady produkować uli, tylko już je kupował. I prawdopodobnie ściągnął choroby. Myślę, że jako takiego przepszczelania miejscowość Godziszów jeszcze nie ma. Te pasieki są praktycznie rozdysponowane po całej wsi, stacjonarne, niektórzy [je] obwożą. Jak jest dobry rok, to nikt nie narzeka na zbiór. Bardziej Antolin, Wierzchowiska.", "url": "https://teatrnn.pl/historiamowiona/fragmenty/ule-w-naszej-pasiece-zostaly-jeszcze-po-dziadku/", "category": "lubelskie", "sub_category": "Miody", "phrase": "Miód gryczany godziszowski"}