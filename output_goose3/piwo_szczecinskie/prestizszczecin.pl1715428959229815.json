{"meta_description": "W przyszłym roku jedna z najstarszych i najpopularniejszych firm na Pomorzu Zachodnim – szczeciński Browar Bosman – będzie obchodziła 175 rocznicę powstania.", "title": "Szczecińskie dna. Bosman Browar historia piwem pisana", "content": "W przyszłym roku jedna z najstarszych i najpopularniejszych firm na Pomorzu Zachodnim – szczeciński Browar Bosman – będzie obchodziła 175 rocznicę powstania. Jej historia może być przykładem rewolucyjnych zmian gospodarczych, jakie następowały w Europie od drugiej połowy XIX wieku. To także ewolucja firmy od rodzinnego zakładu produkującego piwo na lokalny rynek przez socjalistyczny zakład pracy, spółki prywatnych inwestorów czasów transformacji gospodarczej aż do znaczącego składnika jednej z największych grup piwowarskich w Polsce. Historia szczecińskiego zakładu rozpoczyna się w 1844 roku. Wtedy lokalny kupiec Julius Albrecht Weidmann złożył w magistracie wniosek o pozwolenie na budowę browaru (ze słodownią, lodownią oraz własną studnią) przy Pommerensdorfer Anlagen 29, czyli obecnej ulicy Chmielewskiego 16. Cztery lata później rozpoczęto produkcję piwa Waldschlösschen. Browar Weidmanna został siódmym zakładem piwowarskim w mieście. W 1866 roku browar produkował już 6 tys. hl piwa rocznie. Ale wtedy syn nieżyjącego już założyciela browaru postanowił go sprzedać, za 42 tys. talarów, Juliusowi Fürchtegottowi Bohrischowi – właścicielowi Browaru Polskiego w Dreźnie. Szczecińska firma zmienia nazwę na J. Bohrisch Bairische Bier – Braure a nowy właściciel inwestuje w nowoczesne wyposażenie zakładu m.in. maszynę parową. Następuje prawdziwy rozkwit zakładu. Rodzina Bohrisch nie szczędzi środków i mocno inwestuje w rozwój firmy oraz zwiększanie jego mocy produkcyjnych. W 1886 roku browar uwarzył już 15 tys. hl piwa typu bawarskiego, uznanego za najsmaczniejsze w mieście. Sześć lat później wprowadzone zmiany (budowa nowej warzelni) pozwalają na warzenie 37 tys. hl piwa rocznie. Na początku XX wieku firma staje się spółką akcyjną. Dzięki temu pozyskuje fundusze na dalszy rozwój (kapitał zakładowy wyniósł 1,1 mln marek niemieckich) i kolejne inwestycje: zakup mniejszych browarów na terenie Pomorza i przekształcanie ich w składy firmowe, uzyskanie nowych rynków zbytu oraz przejęcie browaru w Schwedt i przekształcenie go w słodownię, która pracowała tylko dla szczecińskiego browaru. To wszystko pozwoliło w 1914 roku na uwarzenie i sprzedanie 80 tys. hl piwa. Okres po pierwszej wojnie światowej, to inflacji i coraz większy kryzys gospodarczy. Mocno wpłynęły na rynek piwowarski w Szczecina m.in. zanotowano znaczący spadek spożycia piwa. Ale kolejny przedstawiciele rodu Bohrisch doprowadza do przejęcia kilku browarów, fabryki drożdży i gorzelni. Rozszerza ten sposób produkcję na wódki oraz likiery. Na przełomie 1923 i 1924 roku browar uwarzył 63,5 hl piwa, a kolejny sezon zamknął 108 tys. hl. Pod koniec lat 20-tych firma pozbywa się części spirytusowej i pozostaje tylko przy warzeniu piwa. Jednocześnie znowu zmienia nazwę na Bohrisch Brauerei A.G. W browarze rozpoczynają się kolejne ważne inwestycje - zamontowano wielkie zbiorniki leżakowe oraz sześć linii automatycznych do piwa butelkowego o możliwościach napełniania 4500 butelek na godzinę. Dzięki temu dwa lata później browar uwarzył 136 tys. hl piwa, które znane było na całym Pomorzu i w Meklemburgii. Tuz przed wybuchem II wojny światowej możliwości produkcyjne firmy sięgały 150 tys. hl piwa rocznie. Dobrą passę przerwały działania wojenne. W nocy z 20-21 kwietnia alianci przeprowadzają dywanowy nalot na Szczecin. Bomby nie omijają browaru. Zniszczeniu uległo 30-40 proc. budynków i urządzeń. W styczniu 1945 roku produkcja piwa na szczecińskich Pomorzanach zostaje ostatecznie wstrzymana. Rozpoczyna się powojenna, polska, historia szczecińskiego browaru. Podstawowe urządzenia i maszyny do warzenia piwa, które nie uległy zniszczeniu podczas działań wojennych, pozwoliły na uruchomienie produkcji. W miejsce prywatnej spółki powstało przedsiębiorstwo Państwowe Browary w Szczecinie. Pierwszą warkę piwa lekkiego uwarzono w nim w styczniu 1946 roku. W ciągu 12 miesięcy produkcja sięgnęła ponad 20 tys. l piwa. W połowie lat 50-tych wynosi ona już 210 tys. hl piwa. W tym czasie rozpoczyna się rozbudowa i modernizacja browaru. W ofercie zakładu pojawia się kilka rodzajów piwa: Bosmańskie, Bałtyckie, Pilzator, Krzepie, Porter oraz „Baltic Beer” produkowane na eksport do państw socjalistycznych. W 1972 roku przedsiębiorstwo zmienia nazwę na Szczecińskie Zakłady Piwowarskie. Trzy lata później znowu – na Zakłady Piwowarskie w Szczecinie. Browar produkuje wtedy już 317 tys. hl piwa rocznie. Jednocześnie uruchomiono w nim produkcję napojów na licencji Pepsi Coli (Pepsi-Cola, Mirinda, Tonic, Orange i Lemon). Początek lat 90. To okres transformacji politycznej i gospodarczej w Polsce. Ostry kryzys gospodarczy nie mija szczecińskiego browaru powodując zmniejszenie produkcji – warzono wtedy tylko 160 tys. hl. Przedsiębiorstwo zostaje przekształcone w jednoosobową spółkę Skarbu Państwa i przyjmuje nazwę Browar Szczecin S.A. Zmiany pozwalają na wzrost produkcji oraz rozszerzenie asortymentu. Piwa Szaron Beer (koszerne), Bałtyckie, Bosman, Bosman Beer Pils i Captain Beer cieszą się uznaniem i zdobywają nagrody na krajowych oraz zagranicznych imprezach targowych. Produkowana jest także woda mineralna Aqua Bros. W 1994 roku zakład przechodzi w prywatne ręce. Józef Adelson, ówczesny właściciel Browarów Warmińsko-Mazurskich w Olsztynie i Centralnych Piwnic Win Importowanych w Warszawie, kupuje większościowy pakiet akcji Browaru Szczecin (51 proc.), 20 proc. trafia w ręce pracowników, a pozostałą część zatrzymuje Skarb Państwa. Po trzech lata firma zmienia właściciela. Przejmuje ją niemiecki Bitburger Brauerei Th. Simon GmbH. Nowy inwestor skupuje prawie 99 proc. udziałów. Firma kolejny raz zmienia nazwę na Bosman Browar Szczecin S.A. Powstają nowe inwestycje m.in. zamontowanych zostaje 6 tankofermentorów – każdy o pojemności 2,5 tys. hl, rozbudowana zostaje warzelnia i powstaje nowa linia rozlewu KEG. Pozwala to na uwarzenie pod koniec 1997 roku 476 tys. hl piwa w siedmiu rodzajach, z czego 80 proc. stanowi Bosman Full. Kilka miesięcy później browar rozpoczyna produkcję piwa w puszkach. Firma staje się coraz bardziej rozpoznawalna i popularna. Zdobywa nagrody na festiwalach branżowych i reklamowych, staje się głównym patronem Festiwalu Wikingów w Wolinie oraz Dni Morza w Szczecinie. W 2000 roku browar produkuje 841 tys. hl piwa. Rok później zakład kolejny raz zmienia właściciela. Duński Carlsberg kupuje browary Bosman Szczecin, Kasztelan Sierpc oraz wszystkie udziały w Browarze Okocim i wrocławskim browarze Piast. W ten sposób szczecińska firma wchodzi w skład jednej z trzech największych grup piwowarskich w Polsce. W 2005 Bosman Browar Szczecin po raz pierwszy w historii uwarzył 1 mln hektolitrów piwa. Nakłady inwestycyjne, jakie zostały poczynione, w okresie 2001 – 2017, wyniosły ponad 120 milionów złotych. Browar Bosman od lat wspiera szereg wydarzeń kulturalnych, społecznych i sportowych. Nadal się rozwija i warzy jedną z najpopularniejszych marek piwa w regionie.", "url": "https://prestizszczecin.pl/dodatek/28/biznes/szczecinskie-dna-bosman-browar-historia-piwem-pisana", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Piwo szczecińskie"}