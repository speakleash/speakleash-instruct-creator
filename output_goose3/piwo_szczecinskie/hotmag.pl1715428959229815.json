{"meta_description": "", "title": "Browar Gryfus - Szczecińskie Piwa Kraftowe | Miejsca/Wywiady/Recenzje | Kuchnia | Hot Magazine", "content": "Swój kunszt doskonalili warząc piwo w domu. Dziś wychodzą do szerszego grona odbiorców z ofertą smacznych nowofalowych piw pokazujących nowe trendy piwowarskie. Przedstawiamy Browar Gryfus, czyli szczeciński browar stworzony z zamiłowania do dobrego piwa i piwowarstwa domowego. O szczegółowej ofercie, planach na przyszłość i nowo wprowadzonych smakach rozmawiamy ze współzałożycielem - Krzysztofem Pronobis. Witamy w Hot Magazine! Zacznijmy od początku – skąd wziął się pomysł na stworzenie biznesu browarniczego? Serwus, na początku chcielibyśmy podziękować redakcji Hot Magazine za zaproszenie do wywiadu. Odkąd pamiętamy zawsze lubiliśmy próbować nowe piwa, inne niż te powszechnie dostępne w szerokiej dystrybucji. Jednak chcąc odpowiedzieć na to pytanie, musimy cofnąć się aż do 2012 roku. Właśnie wtedy po raz pierwszy dowiedzieliśmy się, że piwo można warzyć w domu. To było wielkie wow! Wybraliśmy się na warsztaty z warzenia piwa, podczas których poznaliśmy piwowarską brać i wkręciliśmy się na dobre, to był nasz świat. Setki warek, dopracowywanie receptur, konkursy, pierwsze wyróżnienia, wreszcie przejście na zawodowstwo Konrada, jednego z ojców założycieli Gryfusa. Z racji, że oprócz miłości do piwa tli się w nas również płomień przedsiębiorczości, postanowiliśmy z naszej pasji zrobić biznes. I tak oto w 2019 roku Browar Gryfus zameldował się na piwnej mapie Polski. Tak to prawda jesteśmy ze Szczecina i od początku chcieliśmy to mocno akcentować. Szczecin to miasto Gryfa, niewielu pewnie wie, że przed wojną działało tu ok. sto browarów. Do tego jesteśmy wiernymi fanami Pogoni Szczecin. Chcąc połączyć te wszystkie kawałki wyszedł nam Gryfus Szczeciński Browar Kraftowy. Dlatego też nasze pierwsza seria piw (Gryfita, Sedina, Rusałka, Sternik) nawiązują do historii oraz rozpoznawalnych miejsc naszego miasta. Początek piwnej rewolucji w Polsce rozpoczął się w 2010 roku, wtedy piwa kraftowe były tylko dla freaków tzw. Beergeek’ów (fanatyków dobrego piwa). Obecnie rynek jest już dość dojrzały, a piwem kraftowym powoli interesuje się przeciętny Kowalski. Naszym mottem jest „warzymy piwa, które lubicie pić”. Zatem dbamy oto by każdy piwosz miał okazję załapać bakcyla, a i prawdziwy koneser był usatysfakcjonowany. W jakich miejscach w Szczecinie można znaleźć Wasze piwo? W tym miejscu musimy powiedzieć, że bardzo istotnym momentem naszego rozwoju było dołączenie do zespołu Grzegorza. Znamy się kupę lat, jeszcze z czasów studiów. W marcu tego roku połączyliśmy siły, a Grzegorz mający największe doświadczenie, zajął się dystrybucją. W zasadzie w Szczecinie można nas znaleźć w większości punktów gastronomicznych. Od „burgerowni”, pizzerii, pubów przez hotele, aż po wykwintne restauracje. Co ciekawe jedno z naszych piw, mianowicie bezalkoholowy witbier o nazwie Rusałka, dostępny jest już w trzech szczecińskich browarach restauracyjnych. Powoli ruszamy z ekspansją na resztę części Polski. Oczywiście nie zapominamy o sklepach stacjonarnych. Nasze piwa zakupisz w: Chmiel Świat Piwa Elta Piwa Regionalne Studium Dobrego Piwa (po obu stronach Odry) Intermarche (ul.Chopina oraz w Gryfinie) Wiemy, że w piątek 26 listopada mieliście premierę swojego nowego piwa o nazwie Sternik, w restauracji Boskie Ciao. Możemy prosić o krótką relacje z wydarzenia? Prawdę mówiąc jeszcze dochodzimy do siebie (śmiech). Dziękujemy, również za Waszą obecność na imprezie. Frekwencja przebiła nasze najśmielsze oczekiwania. Lokal pękał w szwach. W tym miejscu serdecznie dziękujemy właścicielowi Boskiego Ciao, Tomkowi oraz obsłudze za perfekcyjne przygotowanie i zaangażowanie. Piwo lało się strumieniami, a pizza opuszczała piec jedna za drugą. Bawiliśmy się wyśmienicie. Nasz Sternik czyli NEW ENGLAND PALE ALE zebrał pozytywne recenzje. Nie możemy zapomnieć o wisience na torcie tego wieczoru. Mamy tu na myśli I Szczecińskie wyzwanie ostrości. Ośmioro śmiałków stanęło w szranki, konsumując piekielnie ostrą pizzę. Tłum gwarnie dopingował swoich faworytów, a uczestnicy ronili łzy chcąc sprostać im oczekiwaniom. Bezkonkurencyjny okazał się Andrzej, jako wytrawny maratończyk pokonał całą stawkę. Nadchodzi nowy rok a wraz z nim wiele różnych postanowień. Macie już jakieś nowe pomysły na dalszy rozwój swojego produktu? Oczywiście i nie tylko na przyszły rok. Mamy ambitne plany. Chcemy zrobić z tego duży biznes z ogólnopolską dystrybucją, a nawet eksportem do innych państw. Kto wie, być może z czasem postawimy swój fizyczny browar. Dlatego też jesteśmy w trakcie pozyskiwania inwestorów. Własnymi siłami swoje plany zrealizujemy za kilka lat. Pociąg piwnej rewolucji rozpędził się już na dobre i na nikogo nie będzie czekał. Możemy obiecać jedno, na pewno będzie o nas głośno, a Browar Gryfus będzie wizytówką Szczecina.", "url": "https://www.hotmag.pl/kuchnia,browar-gryfus-szczecinskie-piwa-kraftowe.html", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Piwo szczecińskie"}