{"meta_description": "Produkt wpisany na listę produktów tradycyjnych w dniu 2014-06-06\nW kategorii Gotowe dania i potrawy\nW województwie woj. lubelskim", "title": "Jabłczanka z Fajsławic - - Portal Gov.pl", "content": "Smak i zapach gotowanych suszonych jabłek z dodatkiem śmietany i cukru. Różnorodność odmian jabłoni i różne terminy zbioru owoców powodowały, że jabłka były obecne w kuchni już od lipca do późnej jesieni, a nawet zimy przy odpowiednim przechowywaniu, czy wcześniejszej obróbce. Jabłka idealnie nadają się na dżem, kompot, farsz do ciast i mięs, a na terenie gminy Fajsławice wykorzystywane są także do przygotowania zupy. Jabłczanka to bardzo tania i szybka w przygotowaniu, a przy tym jednocześnie bardzo smaczna zupa. Gotowana w sezonie letnim gasiła pragnienie osób pracujących w polu, a podawana z młodymi ziemniakami syciła. Natomiast w okresie zimowym, świątecznym przygotowywana z suszonych jabłek zachwycała domowników niezwykłą delikatnością i szlachetnym smakiem suszonych owoców. Trudno określić kiedy pierwszy raz została ugotowana, jak również trudno znaleźć spisany przepis, gdyż jest bardzo prosta w wykonaniu, a receptura na jej przygotowanie jest przekazywana ustnie z pokolenia na pokolenie. „To się bardzo szybko robiło. Tylko najpierw to trzeba było jabłka ususzyć. A jak się już miało jabłka suszone to się gotowało w wodzie aż były miękkie. Potem zaprawiało się śmietaną z mąką i zupa była gotowa. Sypało się jeszcze cukier albo i nie, jak kto wolał. (…) U nas to się jadło z kartoflami albo chlebem. Najlepsza była jak były młode kartofle. Mama nagotowała kartofli i jabłczanki. Kartofle się pokrasiło tłuszczem i tak się jadło. No a jak nie było czasu na kartofle to się z chlebem jadło”. (Wywiad etnograficzny przeprowadzony z mieszkańcami Fajsławic). Jabłczanka z Fajsławic jest nadal bardzo popularna i pomimo ciągłych zmian gustów i przywiązań kulinarnych ciągle jest tak samo lubiana jak kiedyś, szczególnie w sezonie letnim.", "url": "https://www.gov.pl/web/rolnictwo/jablczanka-z-fajslawic", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka fajsławickie"}