{"meta_description": "Jabłka fajsławickie oficjalnie trafiły na listę produktów tradycyjnych Ministerstwa Rolnictwa i Rozwoju Wsi. To ogromny sukces braci Palus, ale przed", "title": "Polacy już niebawem będą mogli spróbować jabłek fajsławickich. Bracia Palus stawiają na krajowy rynek", "content": "Jabłka fajsławickie oficjalnie trafiły na listę produktów tradycyjnych Ministerstwa Rolnictwa i Rozwoju Wsi. To ogromny sukces braci Palus, ale przed sadownikami jeszcze dużo pracy, którą chcą włożyć w promocję. – Uważamy, że wprowadzanie kolejnych odmian jabłek nie jest najlepszym sposobem na promocję gatunku czy zwiększenie spożycia. Sztuką jest dobrze zaprezentować i sprzedać to, co już jest w naszych sadach, jak odmiany Red Jonaprince czy Red Delicious. Jabłka z naszych sadów mają najlepsze walory, ale trzeba ją przedstawić polskim konsumentom. Z naszych obserwacji wynika, że Polacy nie zawsze są świadomi, jak dobre są polskie jabłka. Po części wynika to z kiepskiej jakości owoców w marketach – mówi nam Damian Palus, sadownik z Zamojszczyzny. – My stawiamy na jakość i tego będziemy się trzymać. Wierzymy, że Polacy docenią nasze starania. Nasze jabłka są bezpieczne i zdrowe – dodaje. Poza tym, jabłka fajsławickie wyróżniają się pełnią smaku, dzięki mikroklimatowi wyżyny lubelskiej oraz najwyższą jakością, o którą dbają Adrian, Damian i Rafał Palus. W najbliższych sezonach będą one dystrybuowane w Polsce. Już teraz trwają rozmowy o wprowadzeniu ich do marketów. Pan Damian podkreśla, że często ubolewa nad jakością jabłek w marketach, która czasem smuci sadowników i może nawet zniechęcać konsumentów. Był to jeden z powodów, dla którego przed rokiem zdecydowano się na rozpoczęcie procedury wpisania na listę produktów tradycyjnych. – Dlatego każdy sadownik i grupa muszą zadbać o to, żeby nasze krajowe owoce wyglądały jak najbardziej korzystnie na sklepowych półkach – dodaje sadownik. Sadownicy kontynuują pracę nad promocją swojego produktu regionalnego. Tworzą stronę www, zaprojektowali logo i zamówili już pierwsze kartony opatrzone tym logo. Wszystkie te składowe mają wpływać na rozpoznawalność jabłek fajsławickich, jako najwyższej jakości lokalnego produktu. Przeczytaj też: „Jabłka fajsławickie” od braci Palus wpisane na Listę Produktów Tradycyjnych! Pan Damian zaprasza do współpracy potencjalnych odbiorców, którzy chcą oferować swoim klientom najwyższej jakości polskie jabłka. Nr tel.: 783-785-509", "url": "https://www.sad24.pl/sady/polacy-juz-niebawem-beda-mogli-sprobowac-jablek-fajslawickich-bracia-palus-stawiaja-na-krajowy-rynek/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka fajsławickie"}