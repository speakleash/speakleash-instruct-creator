{"meta_description": "", "title": "JABŁCZANKA Z FAJSŁAWIC", "content": "Czy lubicie zupy owocowe? Ja należę do grona tych, którzy za nimi nie przepadają. To zmora dzieciństwa. Jagodowa z kluskami w przedszkolu. Truskawkowa w szkole. Jabłkowa czy wiśniowa na mleku z wakacji. To był koszmar do kwadratu. Nigdy nie mogłem pojąć, jak można lubić kompoty z makaronem, czy ziemniakami. To były tak absurdalne połączenia, które nie przechodziły przez gardło. Jak to w życiu bywa, do wielu rzeczy trzeba dorosnąć. Podobnie jest z niektórymi potrawami. Szpinak robiony w domu, smakuje o niebo lepiej, niż ten czasów dzieciństwa. Panierowane kotlety warzywne to przyjemność, która nie była taka, jeszcze kilkanaście lat temu. Wystarczyło zamienić standardową bułkę tartą, na mieszankę suszonych ziół i orzechów. Podobnie ma się sprawa z zupami owocowymi. Nie potrafię zjeść ich z makaronem, ale z ziemniakami, a i owszem. Koszmar z dzieciństwa odchodzi w zapomnienie. Lubelszczyzna ma wyjątkowe zupy. Jednymi z nich są wspomniane owocowe. Zupy na bazie jabłek, znane są w całej Polsce. Różnią się użytymi składnikami, sposobem przygotowania. Żydowska na białym winie z dodatkiem cynamonu i rodzynek. Przygotowane ze świeżych lub suszonych owoców. Dzięki Paniom z Koła Aktywnych Kobiet z Fajsławic, jabłczanka fajsławicka jest znana szerszemu gronu. Receptura ma prawie 100 lat. Zupę przygotowuje się z suszonych jabłek. Używane są najczęściej antonówki, szare renety lub boikeny. Mają odpowiednią kwaskowości i idealnie się nadają. Gotową zupę, zabiela się śmietaną z mąką. W sezonie owocowym, zupę często przygotowywano ze świeżych jabłek. W okresie od później jesieni do wiosny, z suszonych. Serwowano ją z okraszonymi ziemniakami lub chlebem. W taki oto sposób, przełamałem swoje kolejne przyzwyczajenia – 2 spore garście suszonych jabłek  – 1,5 litra wody  – 2 łyżki śmietanki sojowej (z TEGO przepisu), lub innej  – 1 łyżka dowolnej mąki (użyłem orkiszowej)  – cukier lub inne słodziwo do smaku – Jabłka włożyć do garnka, wlać wodę, przykryć i gotować, aż jabłka będą miękkie (około 20 minut)  – kilka jabłek wyjąć z płynu i drobno pokroić. Resztę zmiksować z płynem  – śmietankę połączyć z mąką, dodać trochę gorącej zupy i rozprowadzić w zupie  – zagotować i doprawić do smaku cukrem  – podawać z młodymi ziemniakami, okraszonymi cebulką i koperkiem", "url": "https://weganon.pl/jablczanka-z-fajslawic/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka fajsławickie"}