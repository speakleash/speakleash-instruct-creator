{"meta_description": "Jabłka fajsławickie z gospodarstwa braci Palus znajdującego się w Marysinie zostały zarejestrowane w wykazie prowadzonym przez ministerstwo rolnictwa.", "title": "Odmiana jabłek z Fajsławic wpisana na Listę Produktów Tradycyjnych", "content": "Okazuje się, że Fajsławice nie tylko ziołami stoją. Dużo jest tu też sadów owocowych. Teraz jabłka fajsławickie zostały dopisane do Listy Produktów Tradycyjnych prowadzonej przez Ministerstwo Rolnictwa i Rozwoju Wsi. Procedura zgłoszenia tego produktu do rejestracji rozpoczęła się ok. roku temu. To już dziewiąty produkt z terenu Fajsławic i okolic, który przeszedł gruntowną weryfikację, potwierdzającą w tym przypadku unikalną kulturę uprawy i wykorzystania jabłek przekazywaną z pokolenia na pokolenie. – Bracia Damian, Rafał i Adrian Palusowie prowadzą rodzinne gospodarstwo od wielu już lat, kontynuując rodzinną działalność rolniczą. Sukcesem gospodarstwa, które przynosi znaczne plony wysokiej jakości (nie tylko jabłek, ale i pozostałych uprawianych owoców np. ekologicznej wiśni), jest doskonała organizacja pracy, współdziałanie oparte na zaufaniu, ciągła modernizacja sprzętu rolniczego, a przede wszystkim niezmienny nacisk na uzyskiwanie wysokich parametrów jakościowych owoców – mówi Aleksandra Granat z miejscowego urzędu gminy. Uprawy rodziny Palus były już wcześniej doceniane m.in. w konkursach wojewódzkich takich jak: „Rolnik z Lubelskiego” czy „Ekolubelskie”. Wytwarzane przez nich produkty trafiają zarówno na rynek lokalny, krajowy jak i zagraniczny. • None Gm. Żółkiewka. Podczas kontroli drogowej podszył się pod żołnierza WOT. Myślał, że ujdzie mu to na sucho? • None Gm. Fajsławice. Pierwsza interwencja już za nimi! Ktoś potrzebuje pomocy? [ZDJĘCIA]", "url": "https://www.supertydzien.pl/artykul/27100,nie-tylko-ziola-odmiana-jablek-z-fajslawic-wpisana-na-liste-produktow-tradycyjnych", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka fajsławickie"}