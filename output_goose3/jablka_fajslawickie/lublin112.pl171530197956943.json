{"meta_description": "Najszybsze informacje z Lublina, regionu i kraju", "title": "Jabłka z naszego regionu trafiły na Listę Produktów Tradycyjnych. Rosną tylko w jednej gminie", "content": "Najwięcej produktów wpisanych na listę produktów tradycyjnych pochodzi z województwa lubelskiego. Właśnie powiększyła się ona o kolejną pozycję. Są to Jabłka Fajsławickie. Polska jest jednym ze światowych liderów w produkcji jabłek. Co roku z sadów zbiera się ponad 4 miliony ton tych owoców. Co ważne, Polacy spożywają z tego zaledwie ok. 20 proc. reszta trafia do przetwórstwa i na eksport. Jabłkowe sady spotkać można w całym kraju, jednak najwięcej jest ich na Mazowszu i na Lubelszczyźnie. Niektórzy producenci jabłek od kilku lat starają się tworzyć marki dla swoich owoców. Wszystko dlatego, że produkowane przez nich owoce mają wyjątkowy smak i cechują się wysoką jakością. Jednak największym problemem jest to, że ostateczny klient, kupując w sklepie jabłka, praktycznie nie ma żadnych możliwości ustalenia, skąd one pochodzą. Kiedy trafi na smaczne jabłka, chcąc je nabyć po raz kolejny, kieruje się ich odmianą. Jednak nawet to sprawia, że przy kolejnych zakupach w tym samym miejscu, może nabyć owoce z drugiego końca Polski, różniące się zarówno smakiem jak i jakością. Słynne są Jabłka Grójeckie czy właśnie Jabłka Lubelskie. Mało kto jednak wie, że są też Jabłka Fajsławickie. Choć gmina Fajsławice kojarzy się głównie z uprawą ziół, których to jest krajowym potentatem, to jednak nie brakuje na jej terenie również sadów owocowych. Prowadzący jedno z gospodarstw bracia postanowili także wyróżnić produkowane przez siebie jabłka. Rok temu rozpoczęli procedurę ich wpisania na prowadzoną przez Ministerstwo Rolnictwa i Rozwoju Wsi Listę Produktów Tradycyjnych. I właśnie się to udało. Jak podkreślono, tradycja uprawy i przetwarzania jabłek w gminie Fajsławice przetrwała przez wiele lat i jest dumą lokalnej społeczności. Sadownictwo w tej okolicy jest ważnym elementem lokalnej kultury, w wielu miejscach rozciągają się rozległe sady jabłoniowe uprawiane przez kolejne pokolenia producentów. Doświadczenie przekazywane z ojca na syna, tworzy silne więzi rodzinne i wciąż pogłębia wiedzę i umiejętności związane z uprawą jabłek. Dodatkowo panujący w Fajsławicach klimat sprzyja uprawie owoców o doskonałej jakości i intensywnym smaku, zaś gleby wapienne dostarczają korzystnych składników odżywczych, które przyczyniają się do rozwoju zdrowych i soczystych jabłek. Bracia Damian, Rafał i Adrian Palusowie prowadzą rodzinne gospodarstwo od wielu już lat, kontynuując rodzinną działalność rolniczą. Oprócz jabłek uprawiają też m.in. ekologiczne wiśnie, orzechy laskowe czy też czarną porzeczkę. Niezmiennie kładą nacisk na uzyskiwanie wysokich parametrów jakościowych owoców. Dbają też o każdy etap produkcji, począwszy od selekcji odpowiednich odmian jabłek, aż po staranne zbieranie i pakowanie owoców. Nic więc dziwnego, że ich praca była już wielokrotnie doceniana zarówno na szczeblu lokalnym, jak też wojewódzkim. Jabłka fajsławickie to okrągłe owoce z widocznym rumieńcem posiadające soczysty miąższ o zabarwieniu kremowym. Mają średnicę od 6,5 do 9 cm, czerwoną barwę z widocznym rumieńcem oraz wyrazisty, słodko-kwaśny i aromatyczny smak. Znaczna część tych owoców trafia na rynki zagraniczne.", "url": "https://www.lublin112.pl/jablka-z-naszego-regionu-trafily-na-liste-produktow-tradycyjnych-rosna-tylko-w-jednej-gminie/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka fajsławickie"}