{"meta_description": "", "title": "Dobre, bo fajsławickie - Nowy Tydzień", "content": "W niedzielne popołudnie wielu gości i mieszkańców gminy Fajsławice odwiedziło teren boiska obok budynku urzędu gminy w Fajsławicach, gdzie odbył się długo wyczekiwany Festiwal „Dobre bo nasze”. Głównym sponsorem imprezy, zorganizowanej przez wójta i radę gminy Fajsławice, był urząd marszałkowski województwa lubelskiego. Wydarzenie rozpoczął występ zespołu śpiewaczego Fajsławianki oraz kapeli ludowej Uroczysko, z którymi gościnnie wystąpiły Siedliszczanki. Następnie wójt Fajsławic Janusz Pędzisz powitał wszystkich zebranych, wśród których znaleźli się m.in. poseł Lucjan Cichosz, radny sejmiku województwa lubelskiego Tomasz Solis, starosta krasnostawski Andrzej Leńczuk, przewodniczący rady powiatu Witold Boruczenko, wiceprzewodniczący rady powiatu Mirosław Księżuk, a także wiceprezes Banku Spółdzielczego w Krasnymstawie Sławomir Kozioł. W czasie festiwalu przeprowadzono konkursy kulinarne z wykorzystaniem produktów lokalnych, a także sprawnościowe, podczas których uczestnicy musieli wykazać się nie lada sprytem jedząc kisiel bez łyżki, obierając jabłka, pijąc na czas napój przez słomkę czy zagniatając ciasto. Rozstrzygnięto również konkurs fotograficzny „Skarby Ziemi”, konkurs dla dzieci „Zielnik” i konkurs potraw „Chwasty i zioła na talerzu”. Wszyscy laureaci otrzymali z rąk dyrektora departamentu rolnictwa i rozwoju obszarów wiejskich Ewy Szałachwiej i wójta Pędzisza pamiątkowe dyplomy i atrakcyjne nagrody. Odbył się także pokaz kulinarny Jacka Jakubczaka ze Stowarzyszenia Lubelskich Kucharzy. Ważnym punktem było nagrodzenie zwycięzców zawodów wędkarskich o puchar wójta, które odbyły się tego dnia w godzinach porannych. Podczas imprezy odbyła się zbiórka pieniędzy dla Stowarzyszenia Chełmska Straż Ochrony Zwierząt sekcja Krasnystaw.", "url": "https://www.nowytydzien.pl/dobre-bo-fajslawickie/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka fajsławickie"}