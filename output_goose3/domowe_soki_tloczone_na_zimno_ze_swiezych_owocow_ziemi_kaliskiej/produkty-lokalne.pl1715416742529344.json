{"meta_description": "", "title": "Tłocznia Soków Owocowych „Płonka” - tradycja sięgająca XIX wieku", "content": "Tłocznia Soków Owocowych „Płonka” działa w Kolonii Kokanin w gminie Żelazków pod Kaliszem od 1991 r. Kilka miesięcy temu firma obchodziła 25-lecie istnienia, jednak jest ona kontynuatorką XIX-wiecznych tradycji wyciskania soków w rodzinie właścicielki, Izabeli Płonki. Najważniejszym produktem tłoczni jest Domowy Sok Aroniowy Eko. „Płonka” to rodzinna firma, która od ponad 25 lat zajmuje się produkcją soków – to pasja Izabeli Płonki. Tradycja wyciskania soków w rodzinie właścicielki sięga końca XIX wieku. – Już wtedy nasi przodkowie wyciskali sok domową metodą, ale na mniejszą skalę – tłumaczy pani Izabela. Jej przodek Bolesław Kościelak (1885-1949) był znany w Wielkopolsce z prowadzenia szkółek drzew owocowych. Swoje gospodarstwo w Kolonii Skarszewek k. Kalisza prowadził jak na ówczesne czasy bardzo postępowo. Następnie recepturę przejęła Zofia – babcia Izabeli Płonki i Wiesława – mama właścicielki. Ideą tłoczni jest otrzymywanie soków i nektarów naturalnych o minimalnym stopniu przetworzenia. Produkcja odbywa się na niewielką skalę, co stanowi najlepszą gwarancje jakości. Na początku tłocznia skupowała jabłka od okolicznych plantatorów i robiła z nich tzw. moszcz czyli półprodukt do produkcji soków, koncentratów i win. Kiedy właścicielka zorientowała się, jak wysokowartościowy sok wyjeżdża z tłoczni, zdecydowała się przerabiać go na miejscu. Wówczas zakupiono potrzebny sprzęt i urządzenia do butelkowania. Taki naturalny sok jabłkowy, nie rozcieńczony, nie klarowany, bez dodatku wody i cukru, bez żadnych konserwantów zaczęto rozlewać w butelki, pasteryzować i rozwozić po domach. „Płonka” sprzedaje soki w butelkach od 20 lat. Dziś tłocznia jest w pełni zmechanizowana i produkuje 13 różnych smaków Domowych Soków i Nektarów (w tym: jabłkowy, jabłkowo-aroniowy, jabłkowy z naparem mięty, gruszkowy, aroniowy, wiśniowy, truskawkowy, malinowy oraz cytrynowy z miodem). Produkcja odbywa się na niedużą skalę, gdyż metoda tłoczenia i wyciskania przez naturalne wiklinowe przekładki – jest dość kosztowna i czasochłonna. Soki i Nektary Tłoczni są naprawdę domowe – wyciskane ze świeżych owoców, tylko w okresie zbiorów i pasteryzowane w butelkach. Zawierają wszystkie składniki świeżych owoców. Dzięki temu zostały one już wielokrotnie docenione przez specjalistów od zdrowego żywienia. Znalazły się także na Krajowej Liście Produktów Tradycyjnych jako Domowe Soki tłoczone na zimno ze świeżych owoców ziemi kaliskiej. Wyjątkowy smak oraz walory odżywcze i zdrowotne to efekt tradycyjnej metody tłoczenia – na prasie przedzielonej wiklinowymi sitami. – Mamy stałych dostawców owoców – zdarza się, że jedziemy kontrolować wzrost owoców jeszcze przed ich zbiorami, żeby mieć pewność że dostajemy surowiec najlepszej jakości. Nasze soki mają wysokie właściwości antyoksydacyjne – potwierdzone badaniami Katedry i Zakładu Żywienia i Dietetyki Collegium Medicum w Bydgoszczy – podkreśla Dorota Szmaja z Tłoczni Soków Owocowych „Płonka”. Jak są produkowane soki? Ze świeżo zebranych owoców, w tym samym dniu, na specjalnej prasie przedzielonej wiklinowymi sitami tłoczony jest sok. Zaraz po wytłoczeniu rozlewa się go do szklanych butelek i pasteryzuje w obniżonej temperaturze, aby zachować jak najwięcej składników zawartych w owocach. Soki produkowane przez Tłocznię „Płonka” zostały wpisane na Listę Produktów Tradycyjnych przez MRiRW. Dodatkowo firma należy do Sieci Dziedzictwa Kulinarnego Wielkopolska. – Trzeci raz z rzędu znaleźliśmy się również w elitarnej grupie twórców najlepszych produktów regionalnych w Żółtym przewodniku Gault&Millau Polska – dodaje Dorota Szmaja. Świeże soki z Tłoczni można zamawiać przez internet – szczegóły tutaj", "url": "https://produkty-lokalne.pl/tlocznia-sokow-owocowych-plonka-tradycja-siegajaca-xix-wieku,84", "category": "wielkopolskie", "sub_category": "Napoje (alkoholowe i bezalkoholowe)", "phrase": "Domowe soki tłoczone na zimno ze świeżych owoców ziemi kaliskiej"}