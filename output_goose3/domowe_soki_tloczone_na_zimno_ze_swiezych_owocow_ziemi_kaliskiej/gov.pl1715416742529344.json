{"meta_description": "Produkt wpisany na listę produktów tradycyjnych w dniu 2006-05-09 w kategorii Napoje w woj. wielkopolskim.", "title": "Domowe soki tłoczone na zimno ze świeżych owoców ziemi kaliskiej - - Portal Gov.pl", "content": "Domowy sok tłoczony na zimno ze świeżych owoców ma barwę zależną od rodzaju surowca (owoców) Charakterystyczny dla soku z owoców, bez posmaków i zapachów obcych. Domowy sok tłoczony na zimno ze świeżych owoców nalewa się do szklanych butelek i pasteryzuje w niskich temperaturach (do 80oC), dzięki czemu zachowuje maksymalną ilość witamin i jest sokiem o minimalnym stopniu przetworzenia Tradycja wytwarzania domowego soku tłoczonego na zimno ze świeżych owoców jest tradycją rodzinną sięgającą czasów pradziadka. Pod koniec XIX wieku prowadzono w Wielkopolsce szkółki drzew owocowych. Gospodarstwo w Kolonii Skarszewek koło Kalisza było, jak na ówczesne czasy, bardzo postępowe. Zachowała się bogata biblioteka fachowej literatury, z której współcześnie czerpie się inspiracje (fragment Księgi Pamiątkowej pt. Dziesięciolecie Polski Odrodzonej 1918-1928, artykuł Przemysł Przetworów Owocowych i Warzywnych). Przy sadzeniu i pielęgnowaniu drzew i krzewów owocowych było zatrudnionych bardzo wiele osób. Wtedy też zaczęto wyciskać sok z jabłek na potrzeby własne oraz rodziny. Używano do tego celu tzw. domowej prasy koszowej – jabłka wsypywano do drewnianego kosza, do którego była przytwierdzona śruba. Dokręcanie śruby powodowało miażdżenie owoców, z których sok wypływał lejem spod kosza do dużego naczynia. Już wtedy domowy sok jabłkowy cieszył się dużym powodzeniem. Z czasem zaczęli przychodzić po niego okoliczni sąsiedzi. W czasie wojny domowy sok wytwarzano z jabłek, winogron i innych owoców za pomocą tej samej metody. Po wojnie nadal przygotowywano sok domowym sposobem z owoców pochodzących z własnego ogrodu. Aby dłużej zachowywał świeżość, zaczęto rozlewać go w słoje (weki) i pasteryzować. Od tej pory sok mógł być dłużej przechowywany, także zimą. Ponad 15 lat temu powrócono do wytwarzania domowego soku tłoczonego na zimno ze świeżych owoców według tradycyjnej receptury – sprawdzonej i niezawodnej. Metody przerabiania owoców i wyciskania soku pozostały niezmienne. Domowy sok tłoczony na zimno ze świeżych owoców, jak sama nazwa wskazuje, jest produkowany tylko ze świeżych owoców i tylko w okresie zbiorów – soki robi się sezonowo, kiedy owoce są świeże. Nie tłoczy się soków z owoców mrożonych ani pochodzących z przechowalni. Soki mają wypracowany przez wieki określony bukiet smakowy i zapachowy. Technologia produkcji nie przewiduje żadnych dodatków. Obecnie opisaną metodą wytwarza się: domowy sok ze świeżych: jabłek, gruszek, wiśni, czarnej porzeczki, czerwonej porzeczki, truskawek oraz malin. Receptura soku jest kapitałem przekazywanym kolejnym pokoleniom.", "url": "https://www.gov.pl/web/rolnictwo/domowe-soki-tloczone-na-zimno-ze-swiezych-owocow-ziemi-kaliskiej", "category": "wielkopolskie", "sub_category": "Napoje (alkoholowe i bezalkoholowe)", "phrase": "Domowe soki tłoczone na zimno ze świeżych owoców ziemi kaliskiej"}