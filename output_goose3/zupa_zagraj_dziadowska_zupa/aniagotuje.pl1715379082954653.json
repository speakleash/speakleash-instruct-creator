{"meta_description": "Super pyszna i niezwykle prosta do zrobienia zupa ziemniaczana. To przepis bez użycia bulionu. Dużo warzyw, kiełbasa oaz zioła. Zupa ziemniaczana to bardzo sycąca zupa, którą polecam gotować już na jesieni.", "title": "Zupa ziemniaczana", "content": "Zupa ziemniaczana to pyszna i sycąca propozycja na jesienny lub zimowy obiad. To wyjątkowo prosta i szybka do ugotowania zupa. Można ją ugotować w wersji z mięsem lub bez mięsa. Uwielbiają i dzieci i dorośli. Szklanka ma u mnie pojemność 250 ml. Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw. Nie trzeba jednak stosować się do wytycznych idealnie co do grama. Wagi podaję po to, by łatwiej było zorientować się jaka mniej więcej ilość potrzebna jest do zrobienia zupy. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć inną ilość kalorii niż te, których użyłam ja. Z podanej ilości składników otrzymasz około 2700 ml zupy ziemniaczanej z kiełbasą.  Moja zupa ziemniaczana to dużo warzyw i świeże zioła. Nie potrzebuję wówczas żadnego bulionu. Ziemniaki, cebula, marchew, korzeń pietruszki oraz szczypiorek i natka pietruszki... Zupę szykuję w jednym garnku, więc i cebulę podsmażam w garnku. Do garnka, w którym będziesz gotować zupę wlej sześć łyżek delikatnej oliwy lub olej roślinny. Cebule obierz i posiekaj drobno. Możesz sięgnąć po zwykłą cebulę, cebulę czosnkową lub po delikatniejszą cebulę cukrową. Ja użyłam cebuli żółtej, czyli tej najbardziej pospolitej. Do garnka dodaję poszatkowaną cebulę i podsmażam dziesięć minut na bardzo małej mocy palnika. Cebula ma się tylko zeszklić. Przez cały proces podsmażania cebuli nie przykrywam garnka przykrywką. Mieszam też co jakiś czas całość przy pomocy drewnianej łyżki.  Podczas gdy cebula się podsmaża, obieram i kroję w drobną kostkę korzeń pietruszki oraz marchewki. Dodaję je do zeszklonej cebuli. Od momentu wrzucenia cebuli do momentu dodania pietruszki i marchewki powinno minąć około 20 minut.  Zaraz po dodaniu warzyw wlej też cztery szklanki wody. Dodaj też obrane i pokrojone w małą kostkę (jeden centymetr) ziemniaki a także: listek laurowy, łyżkę majeranku, płaską łyżkę soli i pół łyżeczki pieprzu.Zupę gotuj na trochę mniejszej niż średnia moc palnika przez kolejne 20 minut - tym razem już pod przykrywką.Po tym czasie dodaj trzy łyżki masła, kiełbasę pokrojoną w kostkę oraz po garści siekanej natki pietruszki oraz siekany szczypiorek. Zupę ziemniaczaną zamieszaj i gotuj na małej mocy palnika przez niecałe 10 minut.Porada: Możesz pominąć kiełbasę w przepisie lub dodać zamiast niej kawałek parzonego boczku.Przed wyłączeniem zupy dodaj jeszcze trzy łyżki śmietanki 30 % wymieszane z łyżką mąki pszennej oraz pół łyżeczki kurkumy. Gdy zupa ponownie się zagotuje można ją wyłączyć. Sprawdź wówczas, czy potrzebujesz dodać do niej np. więcej soli i pieprzu.Porada: Możesz pominąć kurkumę w przepisie.Smacznego.", "url": "https://aniagotuje.pl/przepis/zupa-ziemniaczana", "category": "pomorskie", "sub_category": "Gotowe dania i potrawy", "phrase": "Zupa zagraj (dziadowska zupa)"}