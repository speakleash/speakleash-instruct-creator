{"meta_description": "", "title": "Zupa zagraj", "content": "Wpadł mi ostatnio w ręce dodatek kulinarny do pewnej gazety, w którym tematem przewodnim były ziemniaki. Cała masa prostych przepisów na dania z ziemniaków i niełatwa decyzja. Wybrałam tradycyjną pomorską zupę o nazwie \"zagraj\", inaczej (mniej wdzięcznie) określaną \"dziadowską zupą\". Przygotowując ją nie spodziewałam się niczego specjalnego ale smak miło mnie zaskoczył. Z niewielu składników można często otrzymać danie o niespotykanym smaku i ta zupa do takich dań się zalicza. A do tego kromka chleba z masłem. Prostota doskonała.     Na podstawie przepisu z dodatku do Gazety Wyborczej pt.: \"Polska je ziemniaki\"    W 1,5 l osolonej wody gotujemy obrane i pokrojone w kostkę ziemniaki oraz marchewkę pokrojoną w talarki. Wrzucamy pieprz, liść laurowy i ziele angielskie. Z mąki i 100 ml wody wyrabiamy ciasto i ścieramy na tarce o grubych oczkach (jeśli casto będzie zbyt luźne można dodać mąki). Gdy ziemniaki są już miękkie, wrzucamy zacierki do wrzącej zupy. Są gotowe w chwilę po wypłynięciu na powierzchnię. Kroimy boczek w kostkę, siekamy cebulę (lub czosnek) i podsmażamy na ptelni. Dodajemy do zupy. Solimy do smaku.", "url": "http://warsztatsmaku.blogspot.com/2011/10/zupa-zagraj.html", "category": "pomorskie", "sub_category": "Gotowe dania i potrawy", "phrase": "Zupa zagraj (dziadowska zupa)"}