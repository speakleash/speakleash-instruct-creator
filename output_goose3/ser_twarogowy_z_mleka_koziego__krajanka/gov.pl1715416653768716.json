{"meta_description": "Produkt wpisany na listę produktów tradycyjnych w dniu 2016-04-21 w kategorii Produkty mleczne w woj. lubuskim.", "title": "Ser twarogowy z mleka krowiego - krajanka - - Portal Gov.pl", "content": "Siedlisko to niewielka wieś położona w gminie Siedlisko w województwie lubuskim. Dawniej na tych terenach prowadzone były państwowe gospodarstwa rolne, zajmujące się hodowlą bydła mlecznego. Obecnie znajdują się gospodarstwa indywidualne, które kontynuują hodowlę bydła oraz wytwarzanie z mleka przeróżnych wyrobów. Jednym z najpopularniejszych produktów mlecznych jest ser twarogowy – krajanka. Przygotowywany jest z mleka odtłuszczonego z dodatkiem śmietany oraz przypraw takich jak sól i pieprz. Bardzo ważnym etapem przy produkcji sera jest dobre wymieszanie całej masy twarogowej ze wszystkimi dodatkami. Na koniec masa twarogowa przekładana jest do lnianego worka o kształcie rożka i wkładana pomiędzy deski w celu odsączenia resztki serwatki. Tak przygotowany ser twarogowy może być spożywany na wiele sposobów tj. pokrojony na kromce chleba lub z dodatkiem szczypioru. Może być także dodawany do różnego rodzaju potraw takich jak pierogi czy farsz do naleśników.", "url": "https://www.gov.pl/web/rolnictwo/ser-twarogowy-z-mleka-krowiego-krajanka", "category": "lubuskie", "sub_category": "Sery i inne produkty mleczne", "phrase": "Ser twarogowy z mleka koziego - krajanka"}