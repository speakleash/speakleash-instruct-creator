{"meta_description": "Produkt wpisany na listę produktów tradycyjnych w dniu 2019-10-16 w kategorii Produkty mleczne w woj. podkarpackie.", "title": "Ser kozi wołoski z Doliny Wisłoka - - Portal Gov.pl", "content": "Wisłok jest jedną z najstarszych wsi na terenie niskiego Beskidu. Wieś położona jest w województwie podkarpackim, w powiecie sanockim, w gminie Komańcza nad rzeką Wisłok. Miejscowość ta do końca II wojny światowej zamieszkiwana była przez ludność łemkowską, czyli potomków rusko-wołoskich osadników. Wyjątkowe ukształtowanie terenu doliny Wisłoka sprzyjało hodowali kóz i owiec, które wypasane były na górskich polanach i połoninach w Karpatach. Wołoscy pasterze od stuleci wytwarzali sery z pozyskanego koziego mleka, wyrabiając je ręcznie podczas wypasów. Sery wytwarzane zgodnie z pasterską tradycją, powstawały w szałasach zwanych bacówkami lub kolibami. Mleko dojono ręcznie do drewnianego naczynia tzw. skopca, po łemkowsku zwanego dijnioczok, które od razu było przecedzane przez lnianą szmatę i podgrzewane do temperatury około 34ºC-36ºC. Zaprawianie mleka, zwane „klangowaniem” odbywało się w dużej kadzi nazywanej „pucierą”. Poprzez użycie podpuszczki z suszonego żołądka cielęcego, z mleka wtrącało się białko. Do roztrząsania skrzepu serowego służył specjalny, drewniany kij nazywany w Karpatach ferulą, pociskiem, trzepaczką lub betełełem. Po skupieniu, ser zawijany był w płótno i zawieszany w celu odmoknięcia. Po odcieknięciu, ser odkładany był na kilka dni na półkę, aby obsechł i przefermentował. Powstały ser był solony i wygniatany rękoma w drewnianym korytku. Na drugi dzień przekładano go do bukowej lub dębowej beczułki, ubijano, przykrywano lnianą szmatą i dociskano denkiem dociążonym kamieniem. Powstałą kozią bryndze przechowywano nawet do 6 miesięcy. Wykorzystywano ją najczęściej do sporządzania tzw. maczanki do pierogów lub jedzono ją z masłem podczas wesel. Inny sposób sporządzenia sera koziego, polegał na dosoleniu go bezpośrednio po wyciśnięciu, obsuszeniu go na półce koło pieca i uwędzeniu w dymie, aż do uzyskania białego nalotu. Nazwa sera koziego wołoskiego z Doliny Wisłoka nawiązuje do pierwszych osadników pochodzenia rusko-wołoskiego i składanych przez nich danin. Sery kozie, były uznawane w regionie Karpatach za pewnego rodzaju „walutę”. Rozliczano się nimi z właścicielami kóz i owiec oddawanych do wypasów. Płacono nimi również daniny i podatki. Obecnie w miejscowości Wisłok mieszka 236 osób, które trudnią w hodowli owiec i kóz, wyrabiając sery tradycyjną metodą przez cały sezon pasterski, od maja do października.", "url": "https://www.gov.pl/web/rolnictwo/ser-kozi-woloski-z-doliny-wisloka", "category": "podkarpackie", "sub_category": "Sery i inne produkty mleczne", "phrase": "Ser kozi wołoski z Doliny Wisłoka"}