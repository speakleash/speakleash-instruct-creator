{"meta_description": "Inne nazwy: głożyna, ciernie białe, jaworek, bodlak, bulimączka\r\n\r\n\r\n\r\nCzy wiesz, że... głóg po łacinie, to Crataegus. Słowo to wywodzi się z greckiego kratos czyli siła.", "title": "Głóg jednoszyjkowy", "content": "Głóg znany był już w starożytnej Grecji. Od dawna doceniano lecznicze właściwości zarówno kwiatów, jak i owoców tej rośliny. Szybko odkryto jego kojące i wzmacniające działanie na serce, dlatego często nazywany był walerianą serca. Wierzono również, że chroni przed wampirami, dlatego w trumnie obok osiny kładziono też gałązki głogu. Miąższ owoców jest mączysty i ma kwaskowy smak. W wielu krajach, od wieków, wysuszone i zmielone owoce głogu dodawano do chleba i ciast w celu nadania im oryginalnego smaku. Surowcem leczniczym są rozkwitające kwiatostany głogu, z kilkoma najbliższymi liśćmi, a także owoce. ⇒ Współczesne lecznictwo wykorzystuje kwiaty i owoce głogu jako surowce działające nasercowo, uspokajająco, przeciwuczuleniowo, moczopędnie i przeciwreumatycznie. Główną funkcjonalnością owoców i kwiatów głogu jest jednak to, że regulują pracę serca i naczyń krwionośnych. Wzmacniają mięsień sercowy przy miażdżycy i nadciśnieniu. Zaleca się je także przy nieprawidłowym krążeniu krwi w naczyniach mózgowych, zawrotach i bólach głowy, ogólnym zmęczeniu oraz przy nadpobudliwości systemu nerwowego i bezsenności. Kwiatostany i owoce głogu mają podobne właściwości, przy czym jako lek rozkurczowy i uspokajający kwiatostany są znacznie silniejsze w działaniu. ⇒ W weterynarii napar z owoców głogu stosuje się przy astmie, szczególnie u koni, a z kwiatów – przy schorzeniach serca u zwierząt gospodarskich oraz jako środek przeciwskurczowy i wzmacniający. ⇒ Z owoców sporządza się także konfitury, kisiele, galaretki, marmolady oraz wina, nalewki i wódki. Młode listki, owoce, a nawet pestki głogu są smacznym dodatkiem do herbatek ziołowych i owocowych.", "url": "https://www.podlaskiogrod.pl/Gatunki-roslin/Rozowate,59/Glog-jednoszyjkowy,264", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka z kwiatów głogu (bulimączka)"}