{"meta_description": "Bulimączka to bursztynowej barwy nalewka na bazie kwiatów głogu, która w 2006 roku została wpisana na listę produktów tradycyjnych. Jej wykonanie nie nastręcza...", "title": "Nalewka na nadciśnienie. Na przygotowanie bulimączki pozostało niewiele czasu", "content": "Bulimączka to bursztynowej barwy nalewka na bazie kwiatów głogu, która w 2006 roku została wpisana na listę produktów tradycyjnych. Jej wykonanie nie nastręcza żadnych trudności, a działanie – nie ma sobie równych. 1. Głóg nie tylko na nadciśnienie Owoce głogu to jesienny superfood, z którego się przygotowuje nalewki, dżemy czy konfitury. Nie każdy jednak wie, że i kwiatostany tego nieco zapomnianego krzewu są bardzo wartościowe. Podobnie jak owoce mają wiele wartości odżywczych. Znajdziemy w nich witaminę C, witaminy z grupy B, zwłaszcza niacynę oraz olejki eteryczne i błonnik. Kwiaty to także źródło wapnia, potasu, magnezu oraz fosforu. Głóg wykazuje pozytywne działanie na układ krwionośny oraz serce – obniża ciśnienie i reguluje rytm serca. Ten dobroczynny wpływ głogu na organizm to zasługa roślinnych związków – flawonoidów, które poprawiają krążenie krwi i zmniejszają napięcie mięśni. Głóg wspiera funkcjonowanie układu odpornościowego, a także wykazuje działanie antybakteryjne, przeciwgrzybicze i antywirusowe. Kwiatostany w formie naparu czy nalewki mają też pozytywny wpływ na łagodzenie stanów napięcia emocjonalnego, zmniejszając drażliwość i ułatwiając zasypianie. Drobne, okrągłe, białe lub różowe kwiaty zebrane w baldaszki właśnie zaczynają kwitnąć. To najlepszy moment, by je zbierać na nalewkę albo napar. Warto zrywać je wraz z sąsiadującymi listkami oraz nierozkwitłymi pączkami i jeśli mamy taką możliwość – osuszyć delikatnie w pełnym słońcu. Na dnie dużego słoja należy umieścić czyste i suche kwiatostany głogu. Powinny luźno wypełniać naczynie. Głóg należy zalać spirytusem i odstawić na dwa tygodnie w ciemne miejsce, co pozwoli zachować delikatny, bursztynowy kolor nalewki. Miód należy rozpuścić w kąpieli wodnej wraz z wódką w proporcji 1:1. Ilość miodu zależy od upodobań smakowych. Po odstaniu nalewki należy dosłodzić ją rozcieńczonym miodem. Słój ponownie należy odstawić w ciemne miejsce na dwa tygodnie. Po tym czasie trzeba odcedzić kwiaty głogu, a nalewkę przefiltrować przez gazę. W ostatnim etapie bulimączkę przelewa się do butelek i odstawia ponownie – na trzy miesiące. Po upływie tego czasu jest gotowa do spożycia. Masz newsa, zdjęcie lub filmik? Prześlij nam przez dziejesie.wp.pl", "url": "https://zywienie.abczdrowie.pl/nalewka-na-nadcisnienie-na-przygotowanie-bulimaczki-pozostalo-niewiele-czasu", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka z kwiatów głogu (bulimączka)"}