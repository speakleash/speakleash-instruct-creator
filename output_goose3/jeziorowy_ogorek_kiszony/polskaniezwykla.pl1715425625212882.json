{"meta_description": "Może to twierdzenie trochę na wyrost, ale każdy, kto choć raz odwiedził Jarmark Og&oacute;rkowy z pewnością potwierdzi, że spotkać tu można amator&oacute;w og&oacute;rk&oacute;w jeziorowych z wielu (czasami nawet dość egzotycznych) części świata. I ni...", "title": "Kalisz Pomorski - Światowa stolica jeziornego ogórka kiszonego. Atrakcje turystyczne Kalisza Pomorskiego. Ciekawe miejsca Kalisza Pomorskiego", "content": "Może to twierdzenie trochę na wyrost, ale każdy, kto choć raz odwiedził Jarmark Ogórkowy z pewnością potwierdzi, że spotkać tu można amatorów ogórków jeziorowych z wielu (czasami nawet dość egzotycznych) części świata. I nikogo nie dziwi, że na okoliczność festiwalu pysznego zielonego warzywa nawet jezioro – na co dzień Młyńskim się tytułujące – miano Ogórkowego z dumą nosi. Dlaczego ogórek jeziorowy? To bardzo proste! Jego nazwa odwołuje się do starej tradycji przetwórczej, w myśl której ogórki zebrane w okolicach Kalisza Pomorskiego kiszone były w ponad stulitrowych dębowych beczkach i później zatapiane w jeziorze na okres przynajmniej trzech miesięcy. Przemysłową przetwórnię wprawdzie zamknięto w latach 80. ale zwyczaj pozostał. W 2005 r. miasto postanowiło wyciągnąć go z mroków niepamięci i uczynić jednym ze swoich atutów turystycznych. Od tej pory rokrocznie, w lipcu zjeżdżają się do nad Jezioro Ogórkowe smakosze kiszonych ogórków. Trzeba przyznać, że przedsięwzięcie okazało się wyjątkowo udane. W 2014 r. odbył się już X – Jubileuszowy Jarmark Ogórkowy. Impreza jak się patrzy z ogórkiem w roli głównej. Pomiędzy gośćmi paradują sympatyczne Beczusie („zabeczkowane” ogórki), w specjalnej Wiosce Ogórkowej serwowane są ogórkowe specjały, w Strzelnicy Ogórkowej można potrenować rzut lotką do umieszczonego w centralnym punkcie tarczy ogórka, a w Ogórkowej Czapkowni otrzymać wspaniały ozdobiony koprem ogórkowy kapelusik. Nad wszystkimi mniejszymi i większymi imprezami towarzyszącymi unosi się zapach kopru, z którego wykonane są ozdobne bukiety i warkocze. Gwoździem programu jest happening, podczas którego Szambelani Ogórkowi wypływają na jezioro ogórkową tratwą i po wyłowieniu zeszłorocznych beczek, zatapiają w ich miejscu nowe. Te wyłowione są oczywiście publicznie „odbijane”. Ogórków jest w nich tyle, że wystarczy do degustacji dla każdego. Nic dziwnego, że wyjeżdża się stamtąd w przekonaniu- najlepszy ogórek jeziorowy tylko w Kaliszu Pomorskim! Pycha! Ciekawostki: Podczas dwudniowej imprezy na specjalnej Wystawie Ogórkowej można zapoznać się z historią przetwórni (ciekawe zdjęcia!) i samego jarmarku. W 2008 r. jeziorowy ogórek kiszony z Kalisza Pomorskiego został wpisany na Listę Produktów Tradycyjnych Ministerstwa Rolnictwa i Rozwoju Wsi. W 2014 r. , podczas jubileuszowego Święta Ogórka chętni dowożeni byli z miasta na Stadion Miejski najprawdziwszym zabytkowym autobusem „ogórkiem”.", "url": "http://www.polskaniezwykla.pl/web/place/38781,kalisz-pomorski-swiatowa-stolica-jeziornego-ogorka-kiszonego.html", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jeziorowy ogórek kiszony"}