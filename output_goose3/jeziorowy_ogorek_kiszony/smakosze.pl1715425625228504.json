{"meta_description": "Ogórki Kiszone - wiadomości tematyczne", "title": "Ogórki Kiszone - wiadomości tematyczne", "content": "Ogórki kiszone to rodzaj przekąski lub półproduktu uzyskiwanego z kiszenia ogórków gruntowych podług specjalnej receptury. Zgodnie z tradycją, kiszenie ogórków powinno odbywać się w beczkach z twardego, niesmolistego drewna, jednak częstą praktyką jest stosowanie kamiennych garnków czy słojów. Ogórki kiszone po ukiszeniu przechowuje się w słoikach. Zalewa do ukiszenia ogórków zawierać musi koper (łodygi i baldachy), czosnek (ząbki), i chrzan (korzenie). Dodać można także przyprawy, gdzie obligatoryjna jest sól. Ogórki kiszone znane dziś w świecie wywodzą się z Polski i w wielu miejscach na świecie określa się właśnie je mianem „polskich ogórków”. Jeden z rodzajów ogórka kiszonego – jeziorowy ogórek kiszony – wpisany został na Listę produktów tradycyjnych, jako produkt regionalny Kalisza Pomorskiego. Inny z przykładów może stanowić ogórek kołobrzeski. Niemniej jednak, sam zwyczaj kiszenia produktów spożywczych celem przedłużenia ich przydatności do spożycia, bądź uzyskania określonych walorów smakowych, był znany w niektórych społecznościach już wcześniej – na przykład w Mezopotamii. Kiszenie ogórków odbywa się poprzez umieszczenie w beczce lub kamiennym garnku czy słoju ogórków gruntowych w odpowiedniej zalewie. Składają się na nią woda z solą niejodowaną, łodygi kopru, ząbki czosnku i korzenie chrzanu. Wiele przepisów uwzględnia także liście laurowe, czarny pieprz, czy ziarna gorczycy białej. Dla uzyskania odpowiedniego smaku dodać można także liście wiśni, czarnej porzeczki czy dębu. Tak przygotowane ogórki należy pozostawić przez kilka dni (2-3) w temperaturze pokojowej, a później przenieść w chłodne, zacienione miejsce na okres do trzech tygodni. Jeżeli przerwiemy proces fermentacji przed upływem tego okresu, na przykład po tygodniu, uzyskamy ogórki małosolne. Ogórki kiszone znajdują zastosowanie zarówno jako przekąska, zakąska do alkoholu, czy półprodukt stosowany w sałatkach, surówkach i innych daniach. Ogórek kiszony można konsumować również na kanapkach czy jako dodatek do obiadu. Stanowią podstawowy składnik zupy ogórkowej. W kuchni polskiej ogórek kiszony obecny jest w wielu różnych daniach, a na samym terytorium naszego kraju niejednokrotnie przenika także do dań, które oryginalnie nie posiadają go w swoim składzie – spotyka się go na przykład w kebabach. Ogórki kiszone, podobnie jak inne produkty przygotowywane w ten sposób, są bardzo zdrowe. Zawierają mnóstwo witamin, a w szczególności witaminę C, dzięki czemu w wyraźny sposób wspomagają nasz układ odpornościowy i odbudowują florę bakteryjną jelit. Ponadto poprawiają wygląd skóry, włosów i paznokci. Jak najczęstsze spożywanie ogórków kiszonych jest zdecydowanie zalecane.", "url": "https://smakosze.pl/tematyczne/ogorki-kiszone", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jeziorowy ogórek kiszony"}