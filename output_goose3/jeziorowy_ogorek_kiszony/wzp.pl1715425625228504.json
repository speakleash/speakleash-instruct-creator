{"meta_description": "Pływanie po jeziorze Młyńskim, jarmark, topienie i wyławianie beczek z ogórkami oraz koncerty gwiazd to tylko przykłady atrakcji, które czekały na odwiedzających ekojarmark nad jeziorem „Ogórkowym” w Kaliszu Pomorskim 20 lipca br. Wydarzenie zostało wsparte przez Pomorze Zachodnie. Co roku, w jeden z lipcowych weekendów, Kalisz Pomorski zamienia się w „stolicę ogórka”. Podczas", "title": "Ogórkowe święto w Kaliszu Pomorskim", "content": "Pływanie po jeziorze Młyńskim, jarmark, topienie i wyławianie beczek z ogórkami oraz koncerty gwiazd to tylko przykłady atrakcji, które czekały na odwiedzających ekojarmark nad jeziorem „Ogórkowym” w Kaliszu Pomorskim 20 lipca br. Wydarzenie zostało wsparte przez Pomorze Zachodnie. Co roku, w jeden z lipcowych weekendów, Kalisz Pomorski zamienia się w „stolicę ogórka”. Podczas imprezy można zwiedzić wioskę ogórkową, wziąć udział w ekowarsztatach czy zawodach wędkarskich. Ci, którzy zbudowali pływające wehikuły wystartowali w konkursie polegającym na pokonaniu wyznaczonej trasy na jeziorze „Ogórkowym”. Główną atrakcją corocznego wydarzenia jest topienie i wyławianie ogórków. Beczki z tegorocznymi ogórkami wrzucone zostały do jeziora Młyńskiego, aby kisiły się w nim przez cały rok. Zeszłoroczne natomiast wyłowiono i otwarto. W tym dniu nie zabrakło także muzycznych akcentów. Na scenie wystapili Red Lips i Jacek Stachursky. Jeziorowy ogórek kiszony w 2008 r. został wpisany na Listę Produktów Tradycyjnych.", "url": "https://www.wzp.pl/biuro-prasowe/biuro-prasowe/aktualnosci/ogorkowe-swieto-w-kaliszu-pomorskim", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jeziorowy ogórek kiszony"}