{"meta_description": "W Kaliszu Pomorskim obchodzone jest dziś Wielkie Święto Ogórka. Nad jeziorem Młyńskim, które miejscowa ludność nazywa Ogórkowym, powstała wioska ogórkowa, mieszkańcy mogą skosztować: ogórków kiszonych, małosolnych, oraz sałatek i zup ogórkowych.", "title": "Ogórki też mają swoje święto", "content": "W Kaliszu Pomorskim obchodzone jest dziś Wielkie Święto Ogórka. Nad jeziorem Młyńskim, które miejscowa ludność nazywa Ogórkowym, powstała \"wioska ogórkowa\", mieszkańcy mogą skosztować: ogórków kiszonych, małosolnych, oraz sałatek i zup ogórkowych. Miasteczko słynęło niegdyś z przetwórni ogórków. Przetwórnię zlikwidowano przed kilkunastoma laty, ale receptura ich kiszenia w dębowych beczkach pozostała. Ogórek kiszony w Jeziorze Ogórkowym, został w 2008 r. wpisany na Listę Produktów Tradycyjnych Ministerstwa Rolnictwa i Rozwoju Wsi pod nazwą \"Jeziorowy ogórek kiszony\". Na liście tej znajduje się tylko siedem produktów z całego woj. zachodniopomorskiego. Kulminacyjnym punktem ogórkowego święta będzie wydobycie z dna jeziora dwóch zatopionych tam przed rokiem stukilogramowych dębowych beczek z kiszonymi ogórkami, z których zostanie ugotowana zupa dla wszystkich uczestników pikniku. Potem w jeziorze Szambelan Ogórkowy zatopi beczki wypełnione ogórkami Anno Domini 2011. Beczki te zostaną wyjęte z wody za rok. Mieszkańcy Kalisza Pomorskiego twierdzą, że o wyjątkowym smaku ich ogórków decydują jakość wody Jeziora Ogórkowego, rodzaj drewna użytego do produkcji beczki oraz okryta tajemnicą receptura. Zabawom w ogórkowej wiosce towarzyszą koncerty m.in. zespołu Kombi i Majki Jeżowskiej.", "url": "https://www.wprost.pl/amp/254608/ogorki-tez-maja-swoje-swieto.html", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jeziorowy ogórek kiszony"}