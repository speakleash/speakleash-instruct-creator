{"meta_description": "", "title": "Miody z zachodniopomorskiego na liście produktów tradycyjnych", "content": "Osadnicy polscy, którzy zjawili się po wojnie na tych ziemiach, zastali poniemieckie ule. Szybko zaczęli rozstawiać także swoje pasieki i wytwarzać miody. W pierwszej połowie lat 70. w powiecie naliczono 262 pasieki. Do związku pszczelarzy należało wtedy 155 osób, mających łącznie ponad 3,1 tys. uli. Walory smakowe i zdrowotne miodu wałeckiego doceniło w 2011 r. jury konkursu Nasze Kulinarne Dziedzictwo. Smaki Regionów, przyznając miodom wyróżnienie. Jak podkreślają sami wytwórcy: \"Wałecki miód - to skarb, który mamy w zasięgu naszej ręki.\" Kolejnym produktem tradycyjnym jest akacjowy miód cedyński, który charakteryzuje się płynną konsystencją i przezroczystą, jasnozłotą barwą. Miód otrzymał w 2012 r. pierwszą nagrodę w konkursie Nasze Kulinarne Dziedzictwo. Smaki Regionów za dobrą jakość produktu i wieloletnią tradycję wytwarzania. Aby produkt uzyskał status regionalny, musi spełniać wiele warunków, m.in. powstawać z wykorzystaniem tradycyjnych metod, które są używane od co najmniej 25 lat. Wnioski o wpisanie na listę produktów tradycyjnych kierowane są do marszałków województw, którzy wysyłają je do ministra rolnictwa. Resort decyduje o wpisaniu na listę. Na liście produktów regionalnych z woj. zachodniopomorskiego, obok wpisanych ostatnio miodów, jest także m.in. chleb wiejski wojenny, paprykarz szczeciński, jeziorowy ogórek kiszony, kiszka szwedzka czy miody przelewickie.", "url": "https://www.portalsamorzadowy.pl/komunikacja-spoleczna/miody-z-zachodniopomorskiego-na-liscie-produktow-tradycyjnych,45500.html", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jeziorowy ogórek kiszony"}