{"meta_description": "Gratka dla fanów mizerii, zupy ogórkowej i kiszonek. W sobotę w Kaliszu Pomorskim startuje coroczne Święto Ogórka.", "title": "Co króluje w Kaliszu? Oczywiście, że ogórek", "content": "Gratka dla fanów mizerii, zupy ogórkowej i kiszonek. W sobotę w Kaliszu Pomorskim startuje coroczne Święto Ogórka. Miasteczko słynęło niegdyś z przetwórni ogórków. Choć zlikwidowano ją kilkanaście lat temu, to tradycja ich kiszenia w dębowych beczkach wciąż jest podtrzymywana.    Nad Jeziorem Młyńskim, zwanym również Ogórkowym, powstała już Wioska Ogórkowa, a w niej: chatka sołtysa, wystawa z zielonym warzywem w roli głównej, sklep i stoiska z rękodziełem. Podczas jarmarku serwowane będą oczywiście: ogórki kiszone i małosolne, zupy, ale też inne dania-niespodzianki.     Podczas imprezy Szambelan Ogórkowy tradycyjnie zatopi w jeziorze beczki z ogórkami. Z wody będą wyjęte za rok. Natomiast te zatopione w ubiegłym roku w sobotę trafią na stoły. Każdy będzie mógł ich skosztować. Początek jarmarku o godz. 14.    Wieczorem odbędą się koncerty. Wystąpi Krzysztof Krawczyk oraz wykonawca reggae - Jamal. Kalisz Pomorski światową stolicą ogórka jest już po raz dziewiąty.     W 2008 roku ogórek kiszony w Jeziorze Ogórkowym trafił na Listę Produktów Tradycyjnych jako \"jeziorowy ogórek kiszony\".", "url": "https://radioszczecin.pl/1,101578,co-kroluje-w-kaliszu-oczywiscie-ze-ogorek", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jeziorowy ogórek kiszony"}