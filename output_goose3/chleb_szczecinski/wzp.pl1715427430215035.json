{"meta_description": "Chleb szczeciński jest 34. pozycją na liście produktów tradycyjnych Ministerstwa Rolnictwa i Rozwoju Wsi. W piątek 11 września wicemarszałek Jarosław Rzepa spotkał się z wnioskodawcami w jednej ze szczecińskich piekarni. Tradycja jego wypiekania, według obecnie stosowanej i znanej receptury, sięga co najmniej końca lat 60-tych XX wieku. Pierwsze powojenne wzmianki o tym", "title": "Chleb szczeciński produktem tradycyjnym", "content": "Chleb szczeciński jest 34. pozycją na liście produktów tradycyjnych Ministerstwa Rolnictwa i Rozwoju Wsi. W piątek 11 września wicemarszałek Jarosław Rzepa spotkał się z wnioskodawcami w jednej ze szczecińskich piekarni. Tradycja jego wypiekania, według obecnie stosowanej i znanej receptury, sięga co najmniej końca lat 60-tych XX wieku. Pierwsze powojenne wzmianki o tym chlebie można odnaleźć w rodzinnych, archiwalnych materiałach szczecińskich piekarzy. Wnioskodawcami wpisania chleba na listę produktów tradycyjnych byli Leszek Płonka Starszy Cechu Rzemiosł Spożywczych oraz Andrzej Wojciechowski właściciel Piekarni-Cukierni \"Wojciechowski\". W spotkaniu udział wziął także Dariusz Bielecki, wiceprezes Asprod. - Dziś kończymy tak naprawdę projekt rozpoczęty kilka lat temu. Doceniony został produkt wytwarzany przez nasze lokalne piekarnie, które przygotowują go z sposób tradycyjny, zatrudniając pracowników ze Szczecina. Zawsze wspieramy miejsca, gdzie możemy kupić naszą lokalną żywność – mówił wicemarszałek Jarosław Rzepa, gratulując wnioskodawcom. Aby Chleb szczeciński mógł zostać wpisany na listę, musiała zostać udokumentowana jego historia. – Zbieraliśmy stare faktury, jeszcze niemieckich rzemieślników, które mówiły, że już w latach 30 produkowano chleb o zbliżonej recepturze. Dziś pracujemy nad jak najlepszą jego jakością. Powołujemy właśnie specjalną kapitułę rzemieślników, która będzie dbała, aby chleb miał skład i aby był podawany jak za dawnych czasów – mówił starszy Cechu Rzemiosł Spożywczych Leszek Płonka. Chleb szczeciński wypiekany jest przede wszystkim w małych piekarniach stolicy Pomorza Zachodniego – Musi on być wypiekany w specjalnych warunkach, w oparciu o ściśle przestrzeganą recepturę. Ważnym czynnikiem są naturalne bakterie w powietrzu, które pomagają przy fermentacji. To właśnie kwas naturalny jest najważniejszy – opowiadał Andrzej Wojciechowski, który tego dnia świętował także 70-lecie swojej piekarni. Opisując powojenną historię powstania Chleba szczecińskiego nie można pominąć historii szczecińskiego piekarnictwa. Informacji o codziennym życiu w pierwszym roku powojennego Szczecina oraz możliwości otrzymania i spożycia chleba dostarczają nam choćby pamiętniki spisane przez jego pierwszych mieszkańców. W swoich wspomnieniach pierwszy prezydent Szczecina, Piotr Zaremba podkreślił w jaki sposób uczczono dzień, w którym do Szczecina po raz pierwszy przybyły władze województwa, a więc dzień 9 maja 1945r. : „Archiwalnym śladem przybycia władz wojewódzkich do Szczecina był dodatkowy przydział dwóch tysięcy chlebów dla stołówki wojewódzkiej, do odebrania w piekarni Mazura przy narożniku Alei Bohaterów Warszawy i ulicy Mickiewicza.”(Pierwszy szczeciński rok 1945, P. Zaremba). Niezmienioną od lat recepturę wypieku chleba szczecińskiego potwierdza wielu miejscowych piekarzy. Wśród nich jest najstarsza szczecińska piekarnia Wojciechowski, która otwarta została zaraz po wojnie, we wrześniu 1945 roku. Chleb szczeciński pieczony jest w wielu szczecińskich piekarniach od lat 80. XX wieku, według receptury zatwierdzonej przez Cech Rzemiosł Spożywczych w Szczecinie. W latach 90-tych ubiegłego wieku, w trakcie zmagań o puchar Europy w piekarnictwie, które odbyły się we Francji, Chleb szczeciński zdobył uznanie ówczesnego jury konkursu. Najnowszym wyróżnieniem zdobytym przez to tradycyjne pieczywo było zajęcie w 2014 r. w konkursie „Nasze Kulinarne Dziedzictwo - Smaki Regionów” I nagrody w kategorii produkty i przetwory pochodzenia roślinnego, podkategorii produkty zbożowe.", "url": "https://www.wzp.pl/biuro-prasowe/artykuly/chleb-szczecinski-produktem-tradycyjnym", "category": "zachodniopomorskie", "sub_category": "Wyroby piekarnicze i cukiernicze", "phrase": "Chleb szczeciński"}