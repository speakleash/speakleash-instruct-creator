{"meta_description": "6 czerwca 2018 roku po raz pierwszy będzie obchodzony Dzień Chleba Szczecińskiego – zadeklarował wicemarszałek województwa Jarosław Rzepa. Datę tę wskazali sami piekarze, którzy w środę (13 grudnia) odebrali...", "title": "Chleb szczeciński doceniony!", "content": "6 czerwca 2018 roku po raz pierwszy będzie obchodzony Dzień Chleba Szczecińskiego – zadeklarował wicemarszałek województwa Jarosław Rzepa. Datę tę wskazali sami piekarze, którzy w środę (13 grudnia) odebrali prestiżowe certyfikaty „Jakość Tradycja”, nadane właśnie dla chleba szczecińskiego. Bochenek wydłużony, od dołu spłaszczony, góra lekko zaokrąglona. W środku wilgotny i miękki. Skórka po wystudzeniu dość twarda, a miąższ zbity i jednorodny – tak wygląda chleb szczeciński. Wypiekany według tej samej receptury niezmiennie od ponad 50 lat, zyskał uznanie Polskiej Izby Produktu Regionalnego i Lokalnego, która przyznaje znak „Jakość Tradycja”. To krajowy system jakości żywności uznany przez ministerstwo rolnictwa i Komisję Europejską. Jest on bardzo restrykcyjny. O znak „Jakość Tradycja” mogą się bowiem ubiegać tylko ci producenci, którzy wytwarzają produkty z co najmniej 50-letnią tradycją, oparte na niezmienionej recepturze, surowcach i technologii. Nie dopuszcza się przy tym używania surowców z GMO i żadnych dodatków przemysłowych. – W tej chwili w systemie mamy ponad 300 produktów z całej Polski z rozmaitych branż, w tym sporo piekarniczych i cukierniczych. Cieszę się, że do tego grona dołączył chleb szczeciński, który zauważono już w konkursie Nasze Kulinarne Dziedzictwo. Smaki Regionów – mówiła Izabella Byszewska, prezes zarządu Polskiej Izby Produktu Regionalnego i Lokalnego w Warszawie, która przyjechała do Szczecina, by osobiście pogratulować piekarzom. Prestiżowy certyfikat odebrali przedstawiciele ośmiu piekarni z Pomorza Zachodniego. To piekarze zrzeszeni w Cechu Rzemiosł Spożywczych, powołanym w Szczecinie 6 czerwca 1945 roku. Wicemarszałek Jarosław Rzepa zachęcał ich do tego, by teraz starali się o wpisanie chleba szczecińskiego na listę produktów chronionych unijnymi certyfikatami. Znak „Jakość Tradycja” posiadają także inne produkty z naszego regionu: świeży sok marchwiowy, sękacz kołobrzeski czy marchwiowy Cymes z Pojezierza Wałeckiego.", "url": "https://24kurier.pl/aktualnosci/wiadomosci/chleb-szczecinski-doceniony/", "category": "zachodniopomorskie", "sub_category": "Wyroby piekarnicze i cukiernicze", "phrase": "Chleb szczeciński"}