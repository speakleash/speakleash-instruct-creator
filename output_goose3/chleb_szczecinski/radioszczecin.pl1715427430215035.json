{"meta_description": "Jest charakterystycznie wydłużony i lekko zaokrąglony, skórka po wystudzeniu jest dość twarda, a miąższ zbity i jednorodny - chleb szczeciński, bo o nim…", "title": "Chleb szczeciński z certyfikatem \"Jakość tradycja\"", "content": "Jest charakterystycznie wydłużony i lekko zaokrąglony, skórka po wystudzeniu jest dość twarda, a miąższ zbity i jednorodny - chleb szczeciński, bo o nim mowa, nagrodzony certyfikatem \"Jakość tradycja\". Znak nadawany jest przez Polską Izbę Produktu Regionalnego i Lokalnego. Otrzymują go produkty wytwarzane od co najmniej 50 lat, oparte na tradycyjnej recepturze, surowcach i technologii.    Chleb szczeciński jest jednym z najczęściej kupowanych w naszym regionie. Wypiekany jest od końca lat 60. Jego receptura utworzona została przez piekarzy zrzeszonych w Cechu Rzemiosł Spożywczych.    Certyfikatem \"Jakość tradycja\" będzie mogło się posługiwać ośmiu producentów z Pomorza Zachodniego. Produkty z naszego regionu, które posiadają ten znak to między innymi: świeży sok marchwiowy, sękacz kołobrzeski czy marchwiowy Cymes z Pojezierza Wałeckiego.", "url": "https://radioszczecin.pl/1,364063,chleb-szczecinski-z-certyfikatem-jakosc-tradycja", "category": "zachodniopomorskie", "sub_category": "Wyroby piekarnicze i cukiernicze", "phrase": "Chleb szczeciński"}