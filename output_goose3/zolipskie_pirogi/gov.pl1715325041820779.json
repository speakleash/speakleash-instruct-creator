{"meta_description": "Produkt wpisany na listę produktów tradycyjnych w dniu 2013-06-27\nW kategorii Gotowe dania i potrawy\nW województwie woj. małopolskim", "title": "Zolipskie pirogi - - Portal Gov.pl", "content": "Ciasto pierogowe z lekko pofałdowaną powierzchnią z widocznymi prześwitami farszu. Na przekroju widoczny zwarty farsz otoczony cienką warstwą ciasta. Smak ciasta przesiąknięty smażoną cebulką ze słodką kapustą i kiełbasą wiejską oraz wyraźnie wyczuwalnym pieprzem czarnym w farszu. Zapach typowy dla ciasta pierogowego i omasty ze słoniny i cebuli. Zalipie to miejscowość położona w powiecie dąbrowskim, która wchodzi w skład gminy Olesno. Potocznie powiat dąbrowski i okolice do niego przyległe nazywane są Powiślem Dąbrowskim. Zalipie ma długą historię i znane jest na całym świecie przede wszystkim z malowania chat. Zwyczaj wywodzi się aż z końca XIX wieku, kiedy to mieszkanki wsi zaczęły dekorować wnętrza chałup kwiatami wykonanymi z bibułki, wycinankami, pająkami ze słomy wiszącymi u powały oraz malowanymi na ścianach wewnętrznych i zewnętrznych kwiatami. Malowidła wykonywano także na zewnętrznych ścianach budynków, studniach i płotach. Zalipie znane jest również z przygotowywania pierogów z nietypowym farszem ze słodkiej kapusty oraz kiełbasy. „Przepis na pirogi z kapustą był taki, że kapustę surową przekrajało się na cztery części i krótko gotowało. Potem, kiedy wystygła, to się ją wyciskało i kroiło bardzo drobno nożem, niektórzy mieli takie maszynki do mięsa co się robiło kiełbasę, ale u nas takiej nie było. […] Cebulę smażyło się na słoninie na dużej patelni i dodawało do niej kapustę, czasem ścierało się marchew do farszu, a nawet grzyby. Doprawiało się pieprzem i solą. Smażyło się kapustę na kolor brązowy, ale nie taki ciemny. Pomagałyśmy mamie i babci mieszać, żeby się nie przypaliła, nie można było od kapusty odejść. Zanim wystygła kapusta robiło się ciasto z mąki, wody i jajka. Ciasto po rozwałkowaniu kroiło się na duże kwadraty. Teraz już takich dużych pirogów nie robię, bo nie ma takiej potrzeby. Sklejone pirogi wrzucało się na gotująco się wodę, która była posolona. Pirogi omaszczało się cebulką i skwarkami” (Wywiad etnograficzny przeprowadzony z mieszkańcami gminy Olesno). Zolipskie pirogi wyróżnia spośród innych podobnych pierogów sposób ich podania. Zawsze podawane są na ręcznie malowanych w kwiaty talerzach przez malarki z Zalipia. Tradycja ta jest kultywowana od 49 lat np. podczas konkursów „Malowana Chata”, które są corocznie organizowane w Zalipiu. Smakowitość oraz moda na produkty kuchni staropolskiej sprawiły, że zolipskie pirogi stały się potrawą, która cieszy się dużym zainteresowaniem wśród smakoszy oraz młodego pokolenia konsumentów z Małopolski.", "url": "https://www.gov.pl/web/rolnictwo/zolipskie-pirogi", "category": "małopolskie", "sub_category": "Gotowe dania i potrawy", "phrase": "Zolipskie pirogi"}