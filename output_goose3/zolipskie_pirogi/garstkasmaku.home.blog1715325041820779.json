{"meta_description": "Pozostańmy jeszcze ...", "title": "Regionalne pierogi z Zalipia", "content": "Moje zauroczenie malowaną wsią Zalipie trwa i ciągle szukam również kulinarnych tropów tej niezwykłej kultury. Przyznam, że idąc do krakowskiej restauracji „Zalipianki”, liczyłam na regionalne dania właśnie z okolic Zalipia, choćby na sławne tam pierogi z farszem ze słodkiej kapusty i kiełbasy. No, ale niestety, nie; inspiracja kultura Zalipia ograniczona została tylko do wystroju lokalu. Ostatnio trafiłam na prawdziwą perełkę: „Pamiętnik kulinarny Ponidzia i Powiśla”, gdzie znalazłam przepis na „pirogi zalipskie”. Wyszukałam już kiedyś recepturę na te pierogi, robiłam je, ale ten tutaj przepis ma dodatkowy składnik, który dodaje nadzieniu pełniejszego smaku: to tarta marchewka, dodana w końcowej fazie robienia farszu. Zrobiłam według wskazówek, dostosowawszy tylko proporcje do kuchni singla i proszę, oto rezultat: Drobno pokroić słoninę i podsmażyć na patelni, dodać pokrojoną w kostkę cebulę, czosnek i pokrojoną wiejską kiełbasę, zeszklić, następnie wymieszać z kapustą. Dodać marchewkę startą na grubych oczkach, wszystko razem smażyć do miękkości. Doprawić solą i pieprzem do smaku. Składniki na ciasto dokładnie wymieszać, dodawać odrobinę ciepłej wody, aby wyrobione ciasto miało elastyczną i jednolitą konsystencję. Następnie należy je rozwałkować i wyciąć kwadraty. Na każdy kwadrat, nakładamy nadzienie i każdego piroga pięknie sklejamy tak, aby miał ładną i zgrabną falbankę. Tak przygotowane pierogi wrzucamy do gotującej wody i gotujemy przez trzy minuty. Po ugotowaniu należy je przelać zimną wodą, żeby pierogi nie sklejały się. Dla pięknego apetycznego wyglądu oraz dobrego smaku, omaszczamy je usmażoną słoniną z cebulą.", "url": "https://garstkasmaku.home.blog/2018/06/22/regionalne-pierogi-z-zalipia/", "category": "małopolskie", "sub_category": "Gotowe dania i potrawy", "phrase": "Zolipskie pirogi"}