{"meta_description": "Produkt wpisany na listę produktów tradycyjnych w dniu 2018-02-08\nW kategorii Gotowe dania i potrawy\nW województwie woj. lubelskim", "title": "Pierogi perkowickie - - Portal Gov.pl", "content": "Półkoliste pierogi z charakterystyczną falbanką w miejscu zlepienia brzegów, na przekroju widoczne nadzienie. Zapach i smak ugotowanej kapusty i boczku ze smażoną kapustą. Pierogi posiadają wielowiekową tradycję. Ich rodzaj zależy od regionu, szczególnie jeśli chodzi o nadzienie. Wykonywane są z produktów dostępnych w gospodarstwie rolnym i przydomowym ogródku. Spożywane są jako danie obiadowe, podawane na ciepło, polane skwarkami z cebulą. Nazwa „pierogi perkowickie” wywodzi się od miejscowości, w której są wytwarzane od wielu pokoleń. Takie określenie dla tych pierogów wpisało się już na stałe w lokalną świadomość. Wykonywane były kilka razy w miesiącu. Z uwagi na fakt, że ich wykonanie było pracochłonne, przygotowywano ich większą ilość na zapas, a potem odgrzewano. Pierogi perkowickie sporządza się z mąki, jajka, wody i szczypty soli. W skład farszu wchodzi słodka kapusta, ser biały, podsmażony z cebulą boczek, sól, pieprz, a czasami ugotowane na twardo i posiekane jajko. Metoda przygotowywania pierogów nie uległa zmianom i tak samo jak nie uległ zmianom przepis na nie. Chętnie spożywane były dawniej i tak samo jest dzisiaj. Obecnie pierogi perkowickie wykonywane są w Pracowni Kulinariów Regionalnych w Perkowicach. Promowane, eksponowane oraz degustowane są przez zwiedzających podczas imprez okolicznościowych, lokalnych i regionalnych – dożynek, konkursów, jarmarków, kiermaszów i wystaw. Są wizytówką regionu i cieszą się dużą popularnością.", "url": "https://www.gov.pl/web/rolnictwo/pierogi-perkowickie", "category": "łódzkie", "sub_category": "Gotowe dania i potrawy", "phrase": "Pierogi z Głowna"}