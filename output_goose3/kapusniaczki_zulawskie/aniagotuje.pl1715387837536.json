{"meta_description": "Paszteciki wigilijne, czyli paszteciki drożdżowe z farszem z kapusty kiszonej i grzybów suszonych. To mój sprawdzony i najlepszy przepis na te pyszne kapuśniaczki. Polecam szykowa je na Święta do barszczyki.", "title": "Paszteciki wigilijne", "content": "Paszteciki wigilijne to pyszne i puszyste paszteciki drożdżowe z kapustą i grzybami. Przepis ten sprawdzi się idealnie do barszczu lub jako samodzielne danie na Wigilijnym stole. Szklanka ma u mnie pojemność 250 ml.  Dodatkowy czas: 8-12 godzin na moczenie grzybów suszonych. Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Z podanej ilości składników otrzymasz około 40 sporych pasztecików wigilijnych. Zanim zaczniesz szykować te pyszne kapuśniaczki, polecam najpierw przeczytać cały przepis, by przygotować się odpowiednio wcześniej do kolejnych etapów wykonania. Składniki pozostałe z listy powyżej to mleko, żółtka oraz wybrana posypka. Nie są to składniki obowiązkowe i można je pominąć. Z mleka i żółtek szykujesz płyn, którym smarujesz paszteciki przed samym pieczeniem. Kapuśniaczki możesz też posypać odrobiną sezamu, czy maku, jednak absolutnie nie jest to konieczne.  Zacznij od suszonych grzybów. Ja sięgam najczęściej po suszone kapelusze podgrzybków. Jeśli masz suszone prawdziwki, to jeszcze lepiej. 60 gramów suszonych grzybów, to mniej więcej dwie garście grzybków. Ja użyłam tym razem 40 gramów suszonych prawdziwków oraz 20 gramów suszonych podgrzybków. Suszone grzyby umieść w większym naczyniu i zalej dwiema szklankami zimnej wody (może być woda z kranu). Miseczkę przykryj np. talerzykiem i odstaw w suche i chłodne miejsce na 8-12 godzin, a najlepiej na całą noc. Grzyby wchłoną część wody i zmiękną. Różnicę widać od razu. Woda zrobiła się ciemna, a grzyby napuchły. Wodę z moczenia grzybów przelej do małego naczynia. Będzie to szklanka ciemniej wody. Nie wylewaj jej. Woda po moczeniu grzybów jest idealna do kapusty, którą zaraz zaczniesz gotować. Odsączone grzybki pokrój w cienkie paseczki, a potem posiekaj jeszcze drobniej.Dwie większe cebule obierz i drobno poszatkuj. Na nagrzaną patelnię wylej siedem łyżek oleju. Dodaj poszatkowaną cebulę i podsmażaj na średniej mocy palnika przez około 10 minut. Pod koniec możesz dodać posiekane grzyby i podsmażać całość jeszcze dodatkowe dwie minuty. Czas na kiszoną kapustę. Potrzebujesz około 800 gramów odsączonej już kiszonej kapusty. Przynajmniej raz (sprawdzaj jej smak i zdecyduj, czy jest już taka jaką lubisz) przepłucz kapustę w zimnej wodzie i bardzo dobrze odciśnij. Odciśniętą kapustę kiszoną posiekaj nożem i umieść w dużym garnku. Dodaj przyprawy i zioła: liście laurowe, ziele angielskie, pieprz oraz cukier. Jeśli woda z moczenia grzybów nie jest gorzka, to wlej ją do garnka z kapustą. Wlej również pół szklanki zimnej wody. Jeśli nie używasz wody z moczenia grzybów, to do kapusty wlewasz 1,5 szklanki ziemnej wody. Na koniec dorzuć podsmażoną cebulkę z grzybkami.Całość dokładnie wymieszaj drewnianą łyżką. Garnek przykryj przykrywką i ustaw małą moc palnika. Kapustę gotuj tak około godziny. Polecam Co 20-30 minut dokładnie wymieszać kapustę w garnku. Po godzinie zdejmij przykrywkę i smaż farsz przez około 20 minut. Możesz całość przełożyć na dużą patelnię lub smażyć kapustę z grzybami. Nadmiar wody odparuje, a składniki odrobinę się zarumienią. Ostatecznie wyszło mi około 1400 gramów farszu. Inny sposób na przygotowanie farszu do piegów z kapustą i grzybami:  Poszatkowaną kapustę z ziołami i przyprawami możesz zalać wodą i gotować przez godzinę pod przykryciem a następnie przełożyć na dużą patelnię i smażyć z podsmażoną cebulką i moczonymi, siekanymi grzybkami przez około 30 minut na małej mocy palnika. Po przestudzeniu farsz będzie gotowy do użycia. Ten farsz można zrobić nawet na dwa dni przed pieczeniem pasztecików. Wystarczy odłożyć go na ten czas do lodówki, a w dniu pieczenia wyjąć wcześniej, by nabrał temperatury pomieszczenia.  Pora na ciasto drożdżowe pod kapuśniaczki.Odmierz sobie wszystkie składniki na ciasto. Mleko lekko ciepłe (można podgrzać do 30 stopni), zaś jajka wyjęte wcześniej z lodówki. Zrób rozczyn: W większej misce umieść pokruszone świeże drożdże (50 gramów); łyżeczkę cukru; 2 łyżki mąki, czyli około 20 gramów; 125 ml lekko ciepłego mleka, czyli pół szklanki mleka. Wszystkie składniki na rozczyn należy uszczknąć ze składników na ciasto. Rozetrzyj drożdże z resztą składników, a następnie przykryj miskę ściereczką. Po 20 minutach rozczyn powinien pięknie urosnąć. W razie potrzeby miskę umieść w trochę cieplejszym pomieszczeniu (np. bliżej kaloryfera).  Porada: Jeśli masz suszone drożdże instant to wystarczy, że wsypiesz je na kilka minut do lekko ciepłego mleka (może być pół szklanki ze składników). W takich warunkach znacznie szybciej się połączą z ciastem, niż bezpośrednio wsypane do mąki. Z drożdży instant nie szykujemy już rozczynu.  Do dużej miski wsyp 860 gramów mąki (bez dwóch łyżek, które poszły do rozczynu) oraz szczyptę soli. Wlej lekko ciepłe mleko (pozostałe 375 ml, ponieważ 125 ml zostało użyte do rozczynu). Dodaj rozczyn, roztopione i przestudzone lub bardzo miękkie 150 gramów masła oraz cztery żółtka średniej wielkości jajek. Białka zamroź lub zostaw np. do masy makowej pod makowca lub do bezików, czy kokosanek.Całość wymieszaj łyżką drewnianą lub silikonową szpatułką. Miskę z ciastem przenieś pod mikser z hakami do ciasta drożdżowego. Ciasto wyrabiaj tak nie krócej niż 5 minut. Możesz też wyrobić masę ręcznie. Ciasto po wyrabianiu powinno być jednolite, elastyczne i gładkie. Całe ciasto zostaw w tej samej misce lub przenieś do większej i ostaw do wyrastania na 30 minut lub trochę dłużej. Ciasto powinno podwoić objętość. Ciasto wyrośnięte:Wyrośnięte ciasto umieść na dużej stolnicy obsypanej lekko mąką. Ciasto dla wygody podziel na dwa kawałki. Każdy rozwałkuj na placek zbliżony kształtem do podłużnego prostokąta o wymiarach około 30 x 48 cm. Oba prostokąty podziel nożem na dwa podłużne paski. Otrzymasz w ten sposób łącznie cztery paski ciasta.Farsz z kapusty i grzybów podziel na cztery równe porcje. Jedną porcję rozłóż na środku wzdłuż jednego paska. Połącz brzegi ciasta tak, by powstał Ci długi rulonik z farszem w środku. Miejsce łączenia dokładnie \"sklej\" palcami. Rulonik odwróć na drugą stronę (możesz go przeturlać), by miejsce łączenia znalazło się pod spodem. Dokładnie tak samo przygotuj pozostałe trzy paski.Każdy wałek podziel nożem na dziesięć pasztecików z kapustą i grzybami.Zalecam zacząć już nagrzewać piekarnik do temperatury 180 stopni z opcją pieczenia góra/dół.Blaszkę wyłóż papierem do pieczenia. Kapuśniaczki układaj obok siebie na blaszce. W miejscu przekrojenia mogą się ze sobą stykać. Na jednej blaszce z wyposażenia piekarnika umieściłam mniej więcej połowę pasztecików wigilijnych. Jedną blaszkę przykryj ściereczką bawełnianą i odłóż na 20 minut w cieplejsze miejsce, by ciasto lekko się napuszyło. Drugą porcję oczekujących kapuśniaczków również przykryj, ale trzymaj w chłodnym pomieszczeniu.Gdy piekarnik jest już nagrzany, a kapuśniaczki lekko podrosły można je przed pieczeniem posmarować żółtkami wymieszanymi z mlekiem (mieszanka nie może być zimna). Zalecam użyć do tego pędzelka kuchennego. Od razu posyp też paszteciki odrobiną sezamu, czarnuszki lub maku, czy kminku. Nie jest to jednak niezbędny krok i można go pominąć.Blaszkę z kapuśniaczkami drożdżowymi umieść na środkowej półce w piekarniku nagrzanym do 180 stopni. Paszteciki wigilijne piecz około 30 minut (lub krócej), do zarumienienia. Z piekarnika można je wyjmować od razu po upieczeniu. W taki sam sposób przygotuj i upiecz drugą turę kapuśniaczków.", "url": "https://aniagotuje.pl/przepis/paszteciki-wigilijne", "category": "pomorskie", "sub_category": "Wyroby piekarnicze i cukiernicze", "phrase": "Kapuśniaczki żuławskie"}