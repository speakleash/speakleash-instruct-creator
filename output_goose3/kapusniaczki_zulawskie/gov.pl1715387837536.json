{"meta_description": "Produkt wpisany na listę produktów tradycyjnych w dniu 2015-09-25 w kategorii Wyroby piekarnicze i cukiernicze w woj. podkarpackim.", "title": "Kapuśniaczki drożdżowe - - Portal Gov.pl", "content": "Charakterystyczne dla kapusty i grzybów z aromatem ciasta drożdżowego. Brzozów to miasto położone w województwie podkarpackim, centralnie na Pogórzu Dynowskim, nad rzeką Stobnicą. Nazwa miasta pochodzi od nazwy lasu, części puszczy, która w dokumencie lokacyjnym wsi Kazimierza Wielkiego z 2 października 1359 roku nazywana jest Brzozowe. Znaczny obszar gminy Brzozów stanowią tereny rolnicze, sadownicze, pozostałą część lasy. Mieszkańcy od wielu lat zajmowali się uprawą warzyw takich jak kapusta, buraki, cebula, a także korzystali z darów okolicznych lasów, np. grzybów. Wszystkie te produkty gospodynie wykorzystywały przy przygotowywaniu różnych potraw. „Kapuśniaczki drożdżowe były i są charakterystyczną dla regionu potrawą, ale nie robi się ich na co dzień. Były przygotowywane przede wszystkim na Wigilię, jako dodatek do czystego barszczu czerwonego. Robiło się je z kiszonej kapusty i z grzybów suszonych, prawdziwków i podgrzybków. Robiło się farsz, jak do wigilijnych pierogów, i jak zostawał, piekło się z tego kapuśniaczki, przeważało ciasto drożdżowe i kruche. Często do farszu dodawano także ser biały. Obowiązkowa była podsmażana, zarumieniona cebulka” (Wywiad przeprowadzony z mieszkańcami gminy Brzozów). Ważnym etapem przygotowywania kapuśniaczków drożdżowych jest dobrze pokrojona i odcedzona kapusta kiszona oraz ugotowane w lekko osolonej wodzie i drobno pokrojone grzyby. Cechą charakterystyczną kapuśniaczków jest dodatek sera białego, który dopełnia smak i aromat kapusty z grzybami. Przed pieczeniem kapuśniaczków, należy pamiętać, aby posmarować wierzch ciasta roztrzepanym jajkiem, dzięki czemu kapuśniaczki uzyskają złocisty kolor po upieczeniu.", "url": "https://www.gov.pl/web/rolnictwo/kapusniaczki-drozdzowe", "category": "pomorskie", "sub_category": "Wyroby piekarnicze i cukiernicze", "phrase": "Kapuśniaczki żuławskie"}