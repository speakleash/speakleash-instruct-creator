{"meta_description": "Uwaga, będzie wyznanie! Kocham kiszoną kapustę! Te wszystkie kapuśniaki, bigosy, farsze i surówki, te kwaśne nici wyjadane rękoma prosto z miski, beczki czy kamionkowego garnka... W przypływie natchnienia mogłabym napisać \"Odę do kiszonej kapusty\". W domach moich Babć i Dziadków kiszenie kapusty było wielkim rodzinnym spotkaniem. Dziadkowie, siedząc na swoich ulubionych stołeczkach bądź ławeczkach, z…", "title": "Kapuśniaczki. Z cyklu „Tak smakuje Podkarpacie”…", "content": "Uwaga, będzie wyznanie! Kocham kiszoną kapustę! Te wszystkie kapuśniaki, bigosy, farsze i surówki, te kwaśne nici wyjadane rękoma prosto z miski, beczki czy kamionkowego garnka… W przypływie natchnienia mogłabym napisać „Odę do kiszonej kapusty”. W domach moich Babć i Dziadków kiszenie kapusty było wielkim rodzinnym spotkaniem. Dziadkowie, siedząc na swoich ulubionych stołeczkach bądź ławeczkach, z pietyzmem oczyszczali każdą z „miliona”, jak mi się wtedy wydawało, zebranych wcześniej z pola główek kapusty. Babcie, Mama i liczne Ciocie w pocie czoła szatkowały ją całymi popołudniami, a dzieci, wśród nich ja, nie mogły się doczekać, kiedy wreszcie skończą i będzie można sobie frywolnie po tej kapuście upchanej w drewnianych beczkach poskakać. Ale kapuściane wieczory to już historia. Dwadzieścia lat później, kiedy w każdym sklepie można nakupić wszystkiego do woli, kiszenie kapusty w domach jest mało popularne. Niemal zapomniane… A i niemodne przecież… Szkoda, bo ta „sklepowa” w starciu z „domową” nie ma żadnych szans. Kiedyś skupię się w całości na procesie kiszenia kapusty, bo wcale nie wymaga on zbyt wielkich nakładów pracy i masy wolnego czasu. Nie trzeba mieć też wielkich beczek i 100 m² mieszkania. Wystarczy dobry kamionkowy garnek i odrobina chęci. Naprawdę warto. Dzisiaj natomiast kiszona kapusta (typowo wigilijna, z suszonymi grzybami) wystąpi w roli farszu. Zapraszam na moje ulubione kapuśniaczki. Przyrządzam je bardzo często. Są pasztecikami do wigilijnego barszczu, drugim śniadaniem, ciepłą, pachnącą bułeczką na kolację, dodatkiem do obiadu, przekąską… Gorąco polecam! SKŁADNIKI NA OK. 20-25 KAPUŚNIACZKÓW:  550 g mąki pszennej (najlepiej bułkowej – typ 650 lub luksusowej – typ 550)  20 g drożdży świeżych (lub 10 g drożdży suchych)  1 szklanka ciepłego mleka  2 małe jaja  1 żółtko  2 łyżeczki soli  1 łyżeczka cukru  60 g roztopionego masła  (UWAGA! Wszystkie składniki powinny być w temperaturze pokojowej.) Dodatkowo:  1 jajo roztrzepane z 1 łyżką mleka do posmarowania kapuśniaczków  kminek do posypania kapuśniaczków WYKONANIE:  Farsz (można przygotować dzień wcześniej):  Suszone grzyby przełożyć do miski, zalać gorącą wodą do przykrycia i odstawić na 2 godziny. Woda ma przykrywać grzyby przez cały czas ich namaczania. Jeżeli grzyby wpiją wodę, należy ją uzupełnić.  Po tym czasie odcedzić – nie wylewać wody spod grzybów – i pokroić w drobną kostkę. Kapustę kiszoną odcisnąć z nadmiaru soku. Jeżeli jest długa, należy ją posiekać. Jeśli wydaje Wam się, że jest nadmiernie kwaśna, można ją raz lub dwa razy opłukać pod zimną bieżącą wodą.  Odciśniętą kapustę, liście laurowe oraz ziele angielskie włożyć do garnka, zalać do przykrycia wodą, doprowadzić do wrzenia i gotować na małym ogniu przez godzinę. Dodać wodę spod grzybów i pokrojone grzyby, wymieszać i gotować jeszcze przez 1-1,5 godziny, mieszając od czasu do czasu. Kapusta powinna być miękka. Ugotowaną kapustę z grzybami odcedzić (wywar można wykorzystać do kapuśniaku lub bigosu) i przestudzić. Wyjąć listki laurowe oraz ziele angielskie i dokładnie odcisnąć nadmiar płynu. Przełożyć do miski. Cebule pokroić w drobną kostkę i zrumienić na oleju lub maśle. Dodać do farszu, wymieszać. Doprawić solą i pieprzem do smaku. Ja pieprzu nie żałuję. Ciasto:  Jaja i żółtko roztrzepać.  Mąkę przesiać do miski.  Pokruszone drożdże świeże zalać 1 szklanką ciepłego mleka, dodać łyżeczkę cukru, lekko wymieszać i odstawić do podrośnięcia na 20-30 minut (jeżeli używacie drożdży suchych, dodać je bezpośrednio do mąki). Do mąki dodać sól, roztrzepane jajka oraz podrośnięte drożdże. Wymieszać, wyrabiać ciasto ręką lub za pomocą miksera ze specjalnym hakiem do ciasta drożdżowego, dodając stopniowo po 2 łyżki masła. Każdą kolejną porcję masła dodawać dopiero wówczas, kiedy ciasto w całości wchłonie poprzednią. Ciasto wyrabiać do momentu, aż będzie gładkie, elastyczne, łatwo będzie odchodziło od miski i ręki. Wyrobione ciasto uformować w kulę, włożyć do oprószonej mąką lub wysmarowanej olejem dużej miski, przykryć ścierką i odstawić w ciepłe miejsce do wyrośnięcia na około 1,5 godziny. Ciasto powinno podwoić swoją objętość. Kapuśniaczki:  Wyrośnięte ciasto uderzyć pięścią, wyjąć na oprószoną mąką stolnicę, krótko wyrobić i podzielić na trzy równe części. Każdą rozwałkować na kształt prostokąta, na grubość ok. 5 mm.  Na każdy prostokąt, wzdłuż długiego boku, 1,5 cm od brzegu ciasta, nakładać po 1/3 farszu. Od strony farszu ciasto zwijać w rulon. Układać zwinięciem do dołu, końce zawinąć pod spód i bardzo ostrym nożem, pod delikatnym skosem, kroić rulony na 3-5 cm kawałki*. Kapuśniaczki układać w sporych odstępach na wyłożonej papierem do pieczenia blasze. Przykryć ściereczką i pozostawić do wyrośnięcia na ok. 30 minut.  Wyrośnięte kapuśniaczki smarować roztrzepanym z mlekiem jajkiem, posypywać kminkiem i piec w temperaturze 210°C przez 10-15 minut, do mocnego zrumienienia. Wystudzić na kratce. *Jeżeli wolicie mniejsze, drobniejsze kapuśniaczki, np. jako paszteciki do barszczu, możecie ciasto podzielić nie na 3 a na 4 części (ruloniki będą mniejsze) i kroić je na ok. 2 cm kawałki. Wtedy kapuśniaczków wyjdzie oczywiście więcej, nawet do 50 sztuk.", "url": "https://skumbriewtomacie.wordpress.com/2014/03/18/kapusniaczki/", "category": "pomorskie", "sub_category": "Wyroby piekarnicze i cukiernicze", "phrase": "Kapuśniaczki żuławskie"}