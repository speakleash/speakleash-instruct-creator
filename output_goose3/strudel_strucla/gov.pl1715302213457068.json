{"meta_description": "Produkt wpisany na listę produktów tradycyjnych w dniu 2006-04-24 w kategorii Wyroby piekarnicze i cukiernicze w woj. lubuskim.", "title": "Strudel (strucla) - - Portal Gov.pl", "content": "Pieczywo podłużne, zawijane, nadziewane makiem lub serem z cynamonem bądź marmoladą albo jabłkami. Na przekroju ciasto na przemian z nadzieniem ułożone jest spiralnie (wygląd zbliżony do rolady). Strudel jest tradycyjnym wypiekiem górali czadeckich, którzy w XIX wieku wyemigrowali na wschód Karpat do Bukowiny Rumuńskiej. W latach 1945-1946 górale czadeccy wrócili w strony ojczyste i osiedlili się w zwartych grupach na Ziemiach Odzyskanych. Kontynuują oni tradycje regionalne i folklor swoich ojców, dziadów i pradziadów. Strudle wypiekano na święta oraz różnego rodzaju uroczystości rodzinne. Były one oprócz paski, kolorowych jaj, kiełbasy i miodowników podstawą tradycyjnego bukowińkiego stołu wielkanocnego. Pokaz wypieku strudli i innych rodzajów pieczywa często prezentowany jest w Skansenie w Ochli (koło Zielonej Góry) przez przedstawicielki górali czadeckich na zakończenie żniw. Strudel w niektórych częściach Polski znany jest pod nazwą „strucla”. Strudle były wypiekane również na święta Bożonarodzeniowe: (…) wszędzie na gwałt pieczono chleby i one strucle świąteczne, oprawiano śledzie, wiercono w niepolewanych donicach mak do klusek. (…) A Jagna z zakasanymi po ramiona rękawami miesiła w dzieży ciasto i przy matczynej pomocy piekła strucle tak długachne, że widziały się jako te lechy w sadzie, na których pietruszkę zasiewają (…) (Władysław Stanisław Reymont, Chłopi, cz. 2 Zima, wyd. PIW 1973 r., s. 68 i 69).", "url": "https://www.gov.pl/web/rolnictwo/strudel-strucla", "category": "lubuskie", "sub_category": "Wyroby piekarnicze i cukiernicze", "phrase": "Strudel (strucla)"}