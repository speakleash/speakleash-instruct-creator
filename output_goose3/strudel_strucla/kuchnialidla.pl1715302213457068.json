{"meta_description": "Strudel z jabłkami i makiem - poznaj najlepszy przepis. ⭐ Sprawdź składniki i instrukcje na KuchniaLidla.pl!", "title": "Strudel z jabłkami i makiem - przepis", "content": "Mleko podgrzewamy, powinno być letnie. Drożdże rozkruszamy i rozpuszczamy w mleku z 1 łyżką cukru, a następnie odstawiamy pod przykryciem na 15 minut do wyrośnięcia. Z pozostałego cukru, 70 g masła, jajka, mąki, soli i zaczynu drożdżowego zagniatamy gładkie ciasto. Ponownie odstawiamy pod przykryciem w ciepłe miejsce na ok. 1 godzinę do wyrośnięcia. Rodzynki, mak, kwaśną śmietanę i cynamon mieszamy. Jabłka obieramy, pozbawiamy gniazd nasiennych i kroimy w plasterki. Roztapiamy pozostałe masło. Ciasto ponownie zagniatamy, podsypując mąką. Cienko rozwałkowujemy, nadając mu kształt prostokąta (ok. 60 x 40 cm). Smarujemy odrobiną masła. Na cieście rozkładamy wzdłuż mieszankę z makiem, a następnie obkładamy plasterkami jabłek. Wąskie boki ciasta składamy i strudel zwijamy wzdłuż. Ciasto układamy w formie litery U na blasze wyłożonej papierem do pieczenia. Ponownie pozostawiamy pod przykryciem do wyrośnięcia na 10 minut. Strudel smarujemy masłem i pieczemy w nagrzanym piekarniku w temperaturze 200°C przez ok. 25 minut. W połowie czasu pieczenia ponownie smarujemy masłem. Jeszcze ciepły posypujemy połową cukru pudru. Śmietankę z pozostałym cukrem pudrem ubijamy na sztywno. Podajemy do ciepłego lub ostudzonego strudla.", "url": "https://kuchnialidla.pl/strudel-z-jablkami-i-makiem", "category": "lubuskie", "sub_category": "Wyroby piekarnicze i cukiernicze", "phrase": "Strudel (strucla)"}