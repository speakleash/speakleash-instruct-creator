{"meta_description": "Przepis na strudel z jabłkami (Apfelstrudel). Strudel z jabłkami to bardzo popularne ciasto szczególnie w Austrii i Niemczech. Smakuje najlepiej na ciepło, podane z sosem waniliowym, bitą śmietaną, lodami wanilinowymi, czy po prostu z cukrem pudrem.", "title": "Strudel z jabłkami (Apfelstrudel)", "content": "Z podanego przepisu otrzymamy dwa pyszne strudle z jabłkami. Strudel z jabłkami to bardzo popularne ciasto szczególnie w Austrii i Niemczech. Idealne ciasto na jesienno- zimową porę. Smakuje najlepiej na ciepło, podane z sosem waniliowym, bitą śmietaną, lodami wanilinowymi, czy po prostu z cukrem pudrem. Strudel z tego przepisu jest pyszny. Cała tajemnica w jego przygotowaniu polega na rozwałkowaniu (rozciągnięciu) ciasta tak cienko, jak to jest tylko możliwe. Mówi się, że ciasto powinno być tak cienkie, żeby można było czytać leżącą pod nim gazetę;). Ciasto jest bardzo elastyczne, dobrze się go wyrabia i co najważniejsze bez większych problemów daje się cienko rozciągnąć. Dzięki temu po upieczeniu jest delikatne i chrupiące. Zazwyczaj do nadzienia, poza jabłkami z rodzynkami, dodaje się podsmażoną na maśle bułkę tartą. Bułka tarta jest wyczuwalna, ale w niczym nie przeszkadza i całość smakuje super. Jeśli komuś taka kombinacja nie odpowiada może albo zmniejszyć jej ilość, albo całkowicie z niej zrezygnować. • Mąkę wsypać do miski. Dodać jajko, sól, miękkie masło, ocet i lekko ciepłe mleko. Zagnieść ciasto. Kolejno przełożyć na blat posypany lekko mąką i zagniatać ciasto ok. 10min. (w razie potrzeby podsypać lekko mąką), aż ciasto będzie sprężyste, jednolite i nieklejące. (W przypadku strudla powinno zrezygnować się z zagniatania ciasta robotem kuchennym i zrobić to ręcznie. W rękach mamy wyczucie, czy ciasto ma odpowiednią konsystencję. Ciasto na początku jest lekko klejące, ale z czasem wyrabiania staje się miękkie, gładkie, elastyczne i nieklejące). • Z ciasto uformować kulę. Obtoczyć ją w oleju i przełożyć do miski wysmarowanej olejem. Przykryć miskę ściereczką i pozostawić na 30 minut. • W tym czasie przygotować nadzienie. Rodzynki wymieszać z cukrem i rumem. Odstawić na bok. • 50g masła roztopić, dodać bułkę tartą i przysmażyć na złoty kolor. Odstawić do ostygnięcia. • Jabłka umyć, obrać, pokroić na ćwiartki, usunąć gniazda nasienne i pokroić na jak najcieńsze plasterki. Jabłka wymieszać z rodzynkami w rumie i cukrze. • 200g masła roztopić. (Najlepiej trzymać garnek na najmniejszym ogniu, aby było ciągle płynne lub gdy zacznie zastygać lekko je podgrzać). • Po 30min. ciasto podzielić na pół. Połowę ciasta wyłożyć na posypaną mąką ściereczkę i rozwałkować jak najcieniej, a kolejno rozciągnąć w rękach, tyle ile się da ;) (Ręce włożyć pod ciasto i delikatnie rozciągać w każdą stronę, zaczynając od środka. U mnie rozciągnięte ciasto miało wymiar 50x 47cm). Przez ciasto musi być widoczny wzór ściereczki. (Jeśli by się zdarzyło, że zrobi nam się gdzieś niechcący dziura, to najlepiej odciąć z brzegu kawałek ciasta i dokładnie ją zakleić, a nie zagniatać i wałkować od początku). Gdyby brzegi były grubsze od reszty ciasta, można je obciąć lub rozwałkować wałkiem. • Na cieście rozłożyć połowę bułki tartej, pozostawiając ok. 3cm odstęp od brzegów. Na bułkę wyłożyć połowę jabłek, uważając, aby jabłka były w miarę suche. (Jeśli jabłka będą suche, wtedy upieczone ciasto będzie chrupiące. W przeciwnym wypadku niepotrzebnie namoknie). • Następnie zwinąć ciasto w roladę, wzdłuż dłuższego boku. (Można pomóc sobie ściereczką przy zwijaniu). • Ciasto przełożyć na blachę wyłożoną papierem do pieczenia złączeniem do dołu. Posmarować z góry cienko roztopionym masłem. • Piec w nagrzanym piekarniku ok. 45 minut w temperaturze 200°C. (Strudel musi się dobrze zarumienić. Najlepiej obserwować go po 30 minutach pieczenia). Strudel wyciągnąć i ponownie posmarować roztopionym masłem. • W czasie pieczenia przygotować w ten sam sposób drugie ciasto. • Upieczonego strudla pozostawić na ok. 30 minut, następnie pokroić w dość grube kawałki i podawać na ciepło z ulubionym dodatkiem. (Gdy ostygnie, można go jeść również na zimno lub ponownie podgrzać).", "url": "https://domowe-wypieki.pl/przepisy/ciasta/409-strudel-z-jablkami", "category": "lubuskie", "sub_category": "Wyroby piekarnicze i cukiernicze", "phrase": "Strudel (strucla)"}