{"meta_description": "Strucla z powidłami to ulubione ciasto mojej Mamy. Jak mogłam nie zrobić? Pulchne, delikatne, mocno wyrośnięte, pachnące. Proste do wykonania i pyszne!", "title": "Strucla z powidłami", "content": "Strucla z powidłami to ulubione ciasto mojej Mamy. Jak mogłam nie zrobić? Pulchne, delikatne, mocno wyrośnięte, pachnące. Proste do wykonania, choć robiłam je pierwszy raz, pod czujnym okiem Mamy. Jakoś nie można mnie było przekonać, że ciasto się tak ładnie i równo rozłoży na boki… hmmm, a jednak ;). Z pyszną waniliową kruszonką. Polecam! Mąkę pszenną wymieszać z suchymi drożdżami (ze świeżymi najpierw zrobić rozczyn – tutaj instrukcja), dodać resztę składników i wyrobić, pod koniec dodając roztopiony tłuszcz. Wyrobić ciasto, odpowiednio długo, by było miękkie i elastyczne. Uformować z niego kulę, włożyć do oprószonej mąką miski, odstawić w ciepłe miejsce, przykryte ściereczką, do podwojenia objętości (około 1,5 godziny). Po tym czasie ciasto wyjąć, krótko wyrobić, podzielić na 2 części. Każdą z nich rozwałkować na grubość około 4 mm i długość formy (38 cm). Posmarować połową słoiczka powideł, zwinąć w roladę. Tak samo postąpić z drugą częścią ciasta. Zwinięte strucle ułożyć w formie (wyłożonej papierem do pieczenia) o wymiarach 25 x 38 cm, w odległości od siebie. Przykryć, pozostawić do podwojenia objętości, strucle powinny się prawie zetknąć ze sobą. Po tym czasie, ostrym nożem, naciąć strucle pośrodku, prawie do samej formy. Odstawić do momentu, aż strucle „rozłożą” się na boki i zapełnią formę. Przed samym pieczeniem posmarować mlekiem i posypać kruszonką. Piec w temperaturze 180ºC przez około 40 minut, najlepiej bez termoobiegu. Wyjąć, wystudzić. Wszystkie składniki wyrobić między palcami do momentu powstania kruszonki. Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta „dough” (około 1,5 h), po czym ciasto wyjąć, wyrobić krótko i dalej postępować według powyższego przepisu.", "url": "https://mojewypieki.com/przepis/strucla-z-powidlami", "category": "lubuskie", "sub_category": "Wyroby piekarnicze i cukiernicze", "phrase": "Strudel (strucla)"}