{"meta_description": "#zostańwdomu i zrób sobie przyjemność. Pamiętaj też, że nie jesteśmy pierwszymi, których doświadcza los. Na przykład w Szwajcarii z dumą serwowana jest cholera - ciasto z jabłkami, którego przepis powstał podczas zarazy jaka w XVII wieku pustoszyła zachodnie kantony. Ludzie bali się wychodzić z domu i żywili tym co mieli w spichrzach - w owym…", "title": "Strudel wytrawny z zieloną sałatką", "content": "#zostańwdomu i zrób sobie przyjemność. Pamiętaj też, że nie jesteśmy pierwszymi, których doświadcza los. Na przykład w Szwajcarii z dumą serwowana jest cholera – ciasto z jabłkami, którego przepis powstał podczas zarazy jaka w XVII wieku pustoszyła zachodnie kantony. Ludzie bali się wychodzić z domu i żywili tym co mieli w spichrzach – w owym czasie została im głównie mąka i jabłka, duuuużo jabłek. Nazwa placka, choć była wspomnieniem Apokalipsy, przetrwała do dziś. My też mieliśmy mąkę, dużo serów, pieczarki, dżem i mięso z kurczaka, resztki drożdży oraz słoiczek bazyliowego pesto. Ola, zainspirowana przez panią z programu Dzień dobry TVN, postanowiła zrobić strudel… na słodko jednego dnia, drugiego wytrawny. Ten drugi udokumentowałem, tym chętniej, że wykorzystując ogórki, kiwi, sałatę i czerwoną cebulę, Edyta wzbogaciła nasze menu o zieloną sałatkę 🙂 Do strucli potrzebne jest drożdżowe ciasto, farsz – z tego czym dysponujemy, jeśli to strucla wytrawna to ser żółty utarty lub pokrojony w drobną kosteczkę, pesto, albo jakakolwiek inna tłusta pomazanka. Po rozwałkowaniu ciasta, smarujemy je pesto, posypujemy farszem i serem, zwijamy jak roladę i… do piekarnika rozgrzanego do 190 st.C, na 15-20 minut. Jak się okazuje nasz strudel (strucla wytrawna) jest spokrewniona z wpisaną na ministerialną listę produktów tradycyjnych już 14 lat temu – ho, ho! Tyle, że autorka potrawy, Ola, pokroiła go przed pieczeniem, więc nasz strudel na talerzu nie przypominał wałka 🙂 Strudel to produkt wpisany na listę produktów tradycyjnych w dniu 2006-04-24 w kategorii ‚Wyroby piekarnicze i cukiernicze’ w woj. lubuskim. Strudel jest tradycyjnym wypiekiem górali czadeckich, którzy w XIX w. wyemigrowali na wschód Karpat do Bukowiny Rumuńskiej. W latach 1945-1946 górale czadeccy wrócili w strony ojczyste i osiedlili się w zwartych grupach na Ziemiach Odzyskanych. Kontynuują oni tradycje regionalne i folklor swoich ojców, dziadów i pradziadów. Strudle wypiekano na święta oraz różnego rodzaju uroczystości rodzinne. Były one oprócz paski, kolorowych jaj, kiełbasy i miodowników podstawą tradycyjnego bukowińskiego stołu wielkanocnego. Pokaz wypieku strudli i innych rodzajów pieczywa często prezentowany jest w Skansenie w Ochli (koło Zielonej Góry) przez przedstawicielki górali czadeckich na zakończenie żniw. Strudel w niektórych częściach Polski znany jest pod nazwą „strucla”. Strudle były wypiekane również na święta Bożonarodzeniowe: (…) wszędzie na gwałt pieczono chleby i one strucle świąteczne, oprawiano śledzie, wiercono w niepolewanych donicach mak do klusek. (…) A Jagna z zakasanymi po ramiona rękawami miesiła w dzieży ciasto i przy matczynej pomocy piekła strucle tak długachne, że widziały się jako te lechy w sadzie, na których pietruszkę zasiewają (…) (Władysław Stanisław Reymont, Chłopi, cz. 2 Zima). Cytat za: MRiRW, Lista produktów tradycyjnych, woj. lubuskie (www.gov.pl/strudel-strucla)", "url": "https://pawelwronski.blog/2020/03/24/strudel-wytrawny-z-zielona-salatka/", "category": "lubuskie", "sub_category": "Wyroby piekarnicze i cukiernicze", "phrase": "Strudel (strucla)"}