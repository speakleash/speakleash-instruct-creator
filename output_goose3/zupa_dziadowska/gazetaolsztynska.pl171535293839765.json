{"meta_description": "Nie mam pojęcia, skąd wzięła się dziwna nazwa zupy dziadowskiej. Prawdopodobnie stąd, że można tę zupę ugotować prawie \"z niczego\" - ot, trochę wody, parę wykopanych w ogródku (niekoniecznie własnym) warzyw, garstka mąki.", "title": "Mazurska zupa dziadowska nie tylko dla dziadów", "content": "Przepisów na zupę dziadowską jest tyle, ilu kucharzy. Znalazłem np. takie, w których bazą zupy jest maślanka. Polecają ją znani smakosze. Osobiście nigdy nie jadłem.  Przepis, który proponuję dzisiaj, wziąłem z cytowanej tu już wielokrotnie księgi \"Smak Mazur\" w opracowaniu Tadeusza Ostojskiego, nieżyjącego już olsztyńskiego dziennikarza, pisarza i tłumacza literatury niemieckiej. Książkę wydała oficyna RETMAN z Dąbrówna w 2006 roku. Nie wytrzymałem jednak: do oryginalnego przepisu dodałem swój wkład w postaci klusek z mąki, jajek i wody. Cebulę w oryginalnym przepisie trzeba wkładać do zupy jeszcze surową - tyle, że posiekaną. Ja proponuję wcześniej podsmażyć ją na roztopionym wędzonym boczku. Te moje modyfikacje wyniosłem z domu rodzinnego - tak robiły tę zupę moja babcia i mama. Obie pochodziły z Wileńszczyzny - więc to pewnie te wschodnie naleciałości.   Uczciwie wszystko wyłożyłem - wybór należy do Was.  1/2kg wołowiny bez kości (może być też z kością)  1 i 1/2 l wody  pęczek włoszczyzny  1 cebula (tak jest w przepisie, ja dałbym dwie)  125 g kaszy perłowej (przed użyciem trzeba wymoczyć przez ok. pół godziny)  1/2 kg ziemniaków  sól, pieprz ziele angielskie, liść laurowy Wołowinę oddzielamy od kości, kość wrzucamy do zimnej wody, zagotowujemy, mięso kroimy na niewielkie kawałki i wrzucamy do wrzącej wody. Dlaczego do wrzącej, a nie do zimnej? Wytrawni kucharze to wiedzą, ale tym, co nie wiedzą, wyjaśniam. Mięso włożone do zimnej wody i gotowane odda wywarowi prawie cały swój smak, ale samo później nie jest zbyt smaczne. Mięso wrzucone na wrzątek zachowuje w sobie całą soczystość i wszystkie smaki, nadaje się doskonale na osobna potrawę lub - jak w tym przypadku - może stanowić wartościowy i smaczny składnik zupy.  Włoszczyznę (oczywiście umytą i pokrojoną) można włożyć do garnka wcześniej, tj. do zimnej wody, ale można też równocześnie z mięsem. Tych pokrojonych marchewek i pietruszek i tak na ogół nie jemy. Jeżeli zamierzamy wykorzystać warzywa do zrobienia sałatki jarzynowej (polecam - przepis przy innej okazji), wtedy lepiej wrzucać warzywa do wrzącej wody. Dokładamy wymoczoną, odsączoną kaszę, solimy. Ziemniaki kroimy w drobną kostkę i dodajemy do wywaru po ok. 30 minutach. Dodajemy posiekaną pietruszkę i podajemy na stół. Tyle przepis z książki, teraz moje wariacje:  Bierzemy ok. 200 g tłustego wędzonego boczku, wrzucamy na patelnię i gdy już się dobrze wytopi dodajemy posiekaną drobno cebulę. Smażymy do chwili, kiedy cebula nabierze mocno złocistego koloru (uwaga: nie przypalić!). Zamiast boczku można użyć słoniny, wtedy smażymy ją dłużej, zanim wrzucimy cebulę.  Kiedy boczek (słonina) z cebulą się smaży, robimy ciasto z mąki i jaj. Proporcje dobieramy tak, aby wyszło nam ciasto twarde, takie jak na makaron, na jedno średnie jajko dajemy 3 - 4 łyżki stołowe mąki. Można tez ciasto wyrabiać z letnią wodą, tak jak na pierogi - wtedy wystarczy dodać jedno jajko, a nawet można bez jajka. Wyrabiamy ciasto na stolnicy, gdy już gotowe - urywamy z niego po kawałku niewielkie kluski i wrzucamy na wrzącą zupę. Moja zupa na zdjęciach jest bez boczku z cebulą i bez klusek - czyli tak, jak w przepisie książkowym. Boczek z cebulą podsmażę sobie za chwilę, a kluski będę robił codziennie po trochu. Ten gar zupy wystarczy na kilka dni. Będę ją odgrzewał porcjami i codziennie będę robił świeże kluski.   Można też dodatkowo zrobić zasmażkę z łyżki masła i dwóch łyżek mąki. Mąkę podsmażamy na maśle na patelni, gdy się zrumieni wlewamy na patelnię kilka łyżek wywaru, dobrze mieszamy i całość wlewamy do zupy.", "url": "https://gazetaolsztynska.pl/128787,Mazurska-zupa-dziadowska-nie-tylko-dla-dziadow.html", "category": "podkarpackie", "sub_category": "Gotowe dania i potrawy", "phrase": "Zupa dziadowska"}