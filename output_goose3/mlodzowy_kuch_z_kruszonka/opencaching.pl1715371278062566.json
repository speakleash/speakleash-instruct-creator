{"meta_description": "", "title": "KASZËBË - Młodzowy kuch z kruszonką - Geocaching Opencaching Polska", "content": "Przepis na młodzowy kuch z kruszonką, czyli kaszubskie ciasto drożdżowe, pochodzi od księży z około 1700 roku. Przepis ten był stosowany między innymi w dworku szlacheckim w Mirachowie. W 1860 roku powstała tu parafia ewangelicka. Po wojnie neogotycką świątynię przejęli katolicy. W 1971 roku założono parafię katolicką, a jej administratorem i potem pierwszym w dziejach katolickim proboszczem został ksiądz Rożek. W momencie objęcia parafii przez księdza Rożka gospodarstwo na plebanii otrzymało przepis na młodzowy kuch z kruszonką z plebanii w Goręczynie. Najwcześniejszy zapis dotyczący przepisu pochodzi z XVI wieku i znajduje się w Archiwum Państwowym w Gdańsku (w języku gotyckim). Jak podaje Róża Ostrowska w Bedekerze Kaszubskim, w którym opisane jest menu kaszubskie: Na niedzielę z zasady musi być placek drożdżowy, niechby nawet dosyć postny, ale za to ze słodką, grubą warstwą kruszonki na wierzchu.", "url": "https://opencaching.pl/viewcache.php?wp=OP835U", "category": "pomorskie", "sub_category": "Wyroby piekarnicze i cukiernicze", "phrase": "Młodzowy kuch z kruszonką"}