{"meta_description": "Młodzowy kuch z kruszonką i rodzynkami oraz czarnina i kaczka smażona z szynką i karkówką z weka święciły triumfy na II Festiwalu Potraw Kaszubskich w Somoninie", "title": "Kaszubski przepis na sukces", "content": "Młodzowy kuch z kruszonką i rodzynkami oraz czarnina i kaczka smażona z szynką i karkówką z weka święciły triumfy na II Festiwalu Potraw Kaszubskich w Somoninie. Złote łyżki za te przysmaki otrzymała młodzież z Zespołu Szkół Ponadgimnazjalnych w Somoninie oraz gospodynie z Paczewa. Kapituła dobrego smaku, której przewodniczył doc. dr Henryk Lewandowski, Prodziekan Wydziału Turystyki, Handlu i Usług z Wyższej Szkoły Turystyki i Hotelarstwa w Gdańsku przyznawała nagrody w dwóch kategoriach: za kaszubski obiad i za kaszubską potrawę. Według jurorów najlepszy obiad przygotowały panie z Koła Gospodyń Wiejskich z Paczewa, debiutantki somonińskiego festiwalu. - Próbujemy tu swoich kulinarnych sił po raz pierwszy - powiedziała podczas przygotowań Elżbieta Walkusz z KGW z Paczewa. - Wcześniej jeździłyśmy na konkursy gastronomiczne do Oliwy. Dziś zaserwujemy na obiad tradycyjną zupę, czarninę, a na drugie danie kaczkę szmurowaną z szynką i karkówką z weka. Na deser podamy grizik z jagodami. W kategorii potraw kaszubskich zwyciężył młodzowy kuch z kruszonką i rodzynkami, czyli tradycyjne kaszubskie ciasto drożdżowe. Ten przysmak upiekły dziewczyny z Zespołu Szkół Ponadgimnazjalnych z Somonina. - Korzystaliśmy z przepisu babci jednej z uczennic - powiedziała, zadowolona z werdyktu, opiekunka młodych kucharek, nauczycielka Agnieszka Sędkowska. - Ciasto rzeczywiście się nam udało. Oprócz jury, dań próbowała publiczność, która najpierw obserwowała przygotowania i przyrządzanie kaszubskich specjałów. Wszystko trzeba było bowiem przygotowywać na miejscu. W konkursie w tym roku startowały zaledwie trzy drużyny. Oprócz gospodyń z Paczewa i uczennic z Somonina, kulinarnymi zdolnościami popisywały się też kucharki z Restauracji \"U Stolëma\" z Ostrzyc. - Mamy w tym roku o połowę mniej zespołów, niż w roku ubiegłym - powiedział organizator imprezy, dyrektor Gminnego Ośrodka Kultury w Somoninie, Marian Kowalewski. - Mniejsze zainteresowanie jest spowodowane między innymi tym, że mamy długi weekend, a w naszym regionie odbywają się jeszcze inne imprezy. W związku z tym postanowiliśmy, że przełożymy Festiwal Potraw Kaszubskich na koniec września. Mimo niesprzyjającej aury, publiczność i uczestnicy festiwalu bawili się świetnie. Organizatorzy znaleźli bowiem \"antidotum\" na deszcz - gmina Somonino zakupiła sporych rozmiarów namiot, dzięki czemu nikomu nie padało do garnka.", "url": "https://expresskaszubski.pl/pl/11_wiadomosci/4257_kaszubski-przepis-na-sukces.html", "category": "pomorskie", "sub_category": "Wyroby piekarnicze i cukiernicze", "phrase": "Młodzowy kuch z kruszonką"}