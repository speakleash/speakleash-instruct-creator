{"meta_description": "Produkt wpisany na listę produktów tradycyjnych w dniu 2006-02-28\nW kategorii Wyroby piekarnicze i cukiernicze\nW województwie woj. pomorskim", "title": "Młodzowy kuch z kruszonką - - Portal Gov.pl", "content": "Młodzowy kuch z kruszonką składa się z dwóch elementów: tortu kaszubskiego weselnego i kosza biesiadnego Do ciasta dodawane jest starte na miazgę jabłko w celu spotęgowania smaku i utrzymania wilgotności ciasta; ciasto zawinięte w lnianą ściereczkę zachowuje przydatność do spożycia przez 2 tygodnie Młodzowy kuch z kruszonką oznacza po kaszubsku ciasto drożdżowe z kruszonką. Produkt wywodzi się z ciasta chlebowego, a przepis na jego przygotowanie pochodzi z około 1700 roku od księży, którzy często biesiadowali u szlachty. Przepis ten był stosowany między innymi w dworku szlacheckim w Mirachowie. Za czasów książąt pomorskich Mirachowo należało do kasztelanii chmieleńskiej. Dwór drewniany został rozbudowany przez Łukasza Konopackiego. W XVI wieku do folwarku mirachowskiego należał także młyn na Łabie, karczma, kuźnia i warsztat tkacki. Mirachowo zostało wtedy wybrane jako siedziba sądu ziemskiego, starostwa i dekanatu. W 1860 roku powstała tu parafia ewangelicka. Po wojnie neogotycką świątynię przejęli katolicy. W 1971 roku założono parafię katolicką, a jej administratorem i potem pierwszym w dziejach katolickim proboszczem został ksiądz Rożek. W momencie objęcia parafii przez księdza Rożka gospodarstwo na plebanii przejęło przepis na młodzowy kuch z kruszonką z plebanii w Goręczynie. Ciasto drożdżowe pochodzi od ciasta chlebowego, a chleb był elementarnym posiłkiem człowieka od bardzo dawna. Początkowo pieczono placki, następnie zaczęto zwiększać pulchność chlebów-placków przez poddawanie ciasta samorzutnej fermentacji, dzięki której uzyskiwano gąbczastą strukturę. Do wywoływania fermentacji używano drożdży z osadów winiarskich w starożytnym Egipcie, Grecji i Rzymie. W Średniowieczu piekarstwo rozwijało się w klasztorach i piekarniach miejskich. Dalszy rozwój sztuki piekarskiej odbywał się w dużych miastach. W 1867 roku uruchomiono w Wiedniu pierwszą fabrykę prasowanych drożdży piekarskich.", "url": "https://www.gov.pl/web/rolnictwo/mlodzowy-kuch-z-kruszonka", "category": "pomorskie", "sub_category": "Wyroby piekarnicze i cukiernicze", "phrase": "Młodzowy kuch z kruszonką"}