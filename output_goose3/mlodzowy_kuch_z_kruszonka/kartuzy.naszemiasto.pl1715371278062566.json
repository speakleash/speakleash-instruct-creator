{"meta_description": "Młodzowy kuch z kruszonką, czyli drożdżówka z kruszonką otrzymała, po truskawkowym musie,  honorowy tytuł w ogólnopolskim konkursie \"Nasze Kulinarne Dziedzictwo\".", "title": "Ostrzyce. Kuchnia pomorska doceniona", "content": "Młodzowy kuch z kruszonką, czyli drożdżówka z kruszonką otrzymała, po truskawkowym musie, honorowy tytuł w ogólnopolskim konkursie \"Nasze Kulinarne Dziedzictwo\". Od sześciu lat organizatorzy konkursu - Polska Izba Produktu Regionalnego i Lokalnego, Fundacja Fundusz Współpracy oraz program \"Agro-Smak 2\" poszukują i nagradzają oryginalne regionalne produkty żywnościowe, wytwarzane w gospodarstwach i przez lokalnych rzemieślników. - Drożdżówka z dodatkiem jabłek znana była przed wojną, bywała nawet na stołach starostów w dworku w Mirachowie, zdobiona suszonymi śliwkami i jabłkami - opowiada Bernadeta Puzdrowska, prowadząca gospodarstwo agroturystyczne Zapiecek w Ostrzycach, która zgłosiła ciasto do konkursu. - Drożdżówka ma swój rodowód, jest typowym produktem Kaszub a dzięki dodatkowi surowych tartych jabłek długo zachowuje świeżość. Drożdżówka Bernadety Puzdrowskiej jest na liście produktów regionalnych województwa pomorskiego. Lista ta liczy obecnie 29 potraw. Bernadeta Puzdrowska za swoją drożdżówkę z kruszonką otrzymała honorową nagrodę i tytuł Perły 2006. FOT. ARCHIWUM", "url": "https://kartuzy.naszemiasto.pl/ostrzyce-kuchnia-pomorska-doceniona/ar/c8-6562993", "category": "pomorskie", "sub_category": "Wyroby piekarnicze i cukiernicze", "phrase": "Młodzowy kuch z kruszonką"}