{"meta_description": "", "title": "Makaron radziwiłłowski - Witryna", "content": "Istnieje wiele sporów na temat, kto i kiedy wymyślił makaron. Kiedy człowiek nauczył się mielić zboże na mąkę, zaczął z niej robić ciasto zagniatając mąkę z wodą. W ten sposób powstał pierwszy makaron. Znany był on w Chinach 4 tysiące lat temu, zaś w krajach nadbałtyckich pojawił się już przed naszą erą. Bardzo cienki makaron sprowadzili do Europy Arabowie. Około 1000 roku ukazał się pierwszy udokumentowany przepis na makaron, a w XII wieku produkowano suchy makaron w Palermo. Pod koniec siedemnastego wieku Nieborów i Bolimów zostały zakupione przez jednego z Radziwiłłów. „Michał Hieronim Radziwiłł (1744-1831) (…) Nabył też w korzystnej sytuacji dobra nieborowskie (Nieborów z Bolimowem) i założył w nich swą główną rezydencję” („Radziwiłłowie herbu Trąby”, Warszawa 1996). W XIX i XX wieku w Radziwiłłowie makaron wytwarzano zarówno na potrzeby pobliskiego dworu w Nieborowie w oparciu o tradycyjne receptury, jak i wykorzystywano go również na potrzeby własne, np. na wesela i święta. Potwierdzają to wspomnienia mieszkańców rejonu Puszczy Mariańskiej, gdzie kilka razy w tygodniu do wsi związanych z majątkiem nieborowskich Radziwiłłów przyjeżdżał intendent i dokonywał zakupów uprzednio zamówionych produktów, w tym wspomnianego makaronu.  W kuchni staropolskiej makaron robiono z mąki pszennej i jaj bez dodatku wody i według tej receptury do dnia dzisiejszego wytwarza się makaron radziwiłłowski, gdzie proces produkcyjny rozłożony jest na kilka etapów. Na początku należy przygotować surowce tzn. mąkę pszenną z lokalnych młynów oraz jaja kur zielononóżek kuropatwianych w proporcjach kilogram mąki do 20 jaj. Po zmieszaniu tych produktów, zagnieceniu ciasta i rozwałkowaniu na tzw. placki czeka się około pół godziny aż ciasto przeschnie. W następnym etapie zwijamy placki w wałeczek i kroimy nożem jak najcieniej. Ostatnim etapem jest dosuszanie pokrojonego makaronu.  Do wyrobu makaronu używa się jaj kur zielononóżek kuropatwianych rodzimej rasy kur polskich przystosowanych do chowu w warunkach naturalnych. Obecnie kury te są hodowane w gospodarstwach ekologicznych na terenie Puszczy Bolimowskiej, wyposażonych w odpowiednie wybiegi i pastwiska obsiewane mieszanką roślin motylkowych. Gospodarstwa rolne wytwarzają z nich makaron cechujący się nie tylko znakomitymi walorami smakowymi, lecz również zdrowotnymi. Może być podawany jako dodatek do zup lub danie główne z mięsem, serem, warzywami, sosami, owocami.    Adres:  Gospodarstwo Rolne Violetta i Dariusz Marcinowscy  96-332 Radziwiłłów  ul Topolowa 3  e-mail: zielononozka@wp.pl  Nr tel. (0 46) 831 81 99; 693 14 87 29", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/inne-produkty/makaron-radziwillowski.html", "category": "mazowieckie", "sub_category": "Inne produkty", "phrase": "Makaron radziwiłłowski"}