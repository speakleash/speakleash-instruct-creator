{"meta_description": "Chleb na maślance i drożdżach, to ostatnio mój ulubiony przepis na domowe pieczywo. Ten chleb maślankowy szykuję wyłącznie na mące pszennej chlebowej i to bez dodatku wody. Jest rewelacyjny i długo świeży.", "title": "Chleb na maślance", "content": "Szklanka ma u mnie pojemność 250 ml.  Z podanej ilości składników wychodzi jeden chlebek o wadze do 1000 gramów.   Maślankę koniecznie wyjmij wcześniej z lodówki. Ma mieć temperaturę pokojową. Foremka: keksówka o wymiarach wewnętrznych 11 x 30 cm oraz 6 cm wysokości lub inne naczynie do pieczenia o pojemności około 1500 ml.   Pieczenie: 210 stopni, odrobinę niższa niż środkowa półka z opcją pieczenia góra/dół.  Czas pieczenia: około 40-50 minut Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Podczas liczenia kaloryczności chlebka nie uwzględniłam dodatków w postaci nasion i pestek, którymi można posypać pieczywo przed pieczeniem. Przed szykowaniem chleba maślankowego polecam przeczytać najpierw cały przepis, by odpowiednio wcześniej przygotować wszystkie składniki.  Aby do całego przepisu użyć tylko jednego naczynia, 25 gramów drożdży świeżych, pół łyżeczki cukru oraz 500 ml maślanki umieść w dużej misce. Dokładnie rozetrzyj drożdże, by połączyły się z maślanką w jednolity płyn. Miskę przykryj ściereczką lub folią przezroczystą i odstaw w ciepłe miejsce na 15 minut. Drożdże w maślance powinny po tym czasie zacząć buzować.  Porada: Jeśli masz drożdże suche instant, to wsyp je do miski z maślanką i cukrem. Całość mieszaj co kilka minut, by drożdże połączyły się z maślanką. Miskę przykryj ściereczką lub folią przezroczystą i odstaw w ciepłe miejsce na 10 minut.  Do miski z buzującą maślanką z drożdżami wlej łyżkę oliwy lub innego oleju roślinnego, wsyp 600 gramów mąki pszennej chlebowej typ. 750, czyli około 3 i 3/4 szklanki oraz płaską łyżeczkę soli.Porada: Ilość maślanki dostosowana została do typu mąki użytego w przepisie. Jeśli sięgniesz po mąkę niższym typie, to ciasto chlebowe wyjdzie zapewne za gęste.Całość wymieszaj łyżką drewnianą lub silikonową szpatułką. Miskę z ciastem pod chleb na maślance przenieś pod mikser z hakami do ciasta drożdżowego lub wyrabiaj je ręcznie do 5 minut. Po wyrobieniu powinno być jednolite, gładkie i elastyczne. Ciasto chlebowe będzie się jednak przyklejać do ścianek miski, co widać na zdjęciu poniżej.Wyrobione ciasto przykryj ściereczką bawełnianą lub folią przezroczystą. Odstaw w ciepłe miejsce do wyrastania na minimum 60 minut. Ciasto powinno w tym czasie bardzo urosnąć. Jeśli nie rośnie, to przenieś je w odrobinę cieplejsze miejsce (temperatura nie wyższa niż 35 stopni) lub czekaj cierpliwie nawet do 90 minut.Do upieczenia chleba maślankowego używam podłużnej i wąskiej keksówki o wymiarach wewnętrznych 11 x 30 cm. Umieszczam w niej pognieciony wcześniej arkusz papieru do pieczenia. Lekko tylko smaruję papier do pieczenia odrobiną oleju (od wewnątrz, czyli tam gdzie idzie ciasto), a następnie wykładam do środka ciasto chlebowe. Podczas przenoszenia i wyrównywania ciasta, zapewne straci ono swoją puszystość (odgazuje się). Nic się jednak nie martw, ponieważ wyrośnie ono jeszcze raz przed samym pieczeniem i w piekarniku. Ponownie odstaw ciasto (teraz już w foremce), by odpoczęło. Tym razem wystarczy już zapewne 15-20 minut (akurat tyle, by nagrzać piekarnik do 210 stopni). Przed wyrastaniem można je z wierzchu posmarować odrobiną roztrzepanego jajka i obsypać dowolną mieszanką pestek i nasion (pestki słonecznika, dyni; sezam jasny, ciemny; czarnuszka; siemię lniane; dowolne otręby).  Porada: Chlebek ten można też piec bez foremki. Wystarczy uformować z ciasta chlebowego bochenek (w razie potrzeby podsypać więcej mąki) i lekko obsypać go mąką, a następnie przełożyć na papier do pieczenia i na dowolną, cienką blaszkę do pieczenia, czy też na szufladę z wyposażenia piekarnika. Chleb pieczony w ten sposób może być upieczony o około 5 minut szybciej, niż taki z foremki.  Foremkę z gotowym do pieczenia chlebem umieść na kratce w piekarniku nagrzanym do 210 stopni (odrobinę niższa niż środkowa półka z opcją pieczenia góra/dół). Jeśli pieczesz chleb z ziarnami, to umieść go niżej, by nie przypiec za mocno dodatków grzałką od góry. Chleb piecz przez około 40 minut (bez foremki) do 45-50 minut (w foremce). Chleb powinien mocno urosnąć i zarumienić się. Chleb możesz wyjąć z piekarnika od razu po upieczeniu. Po kilku minutach możesz go też wyjąć z foremki i odłożyć do przestudzenia na kratkę do studzenia wypieków. Chleb na maślance najlepiej jest kroić po całkowitym przestudzeniu.Chleb maślankowy bardzo długo zachowuje świeżość. Jeśli nie zostanie zjedzony w dniu pieczenia, polecam zawinąć go w papier śniadaniowy, a następnie luźno w torbę spożywczą przezroczystą i trzymać w szafce, w suchym i chłodnym pomieszczeniu. Kanapki robię z niego przez dwa do trzy dni. Jeśli zostanie mi kawałek chlebka, to szykuję z niego grzanki z patelni.Smacznego.", "url": "https://aniagotuje.pl/przepis/chleb-na-maslance", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb na maślance z Lipnika"}