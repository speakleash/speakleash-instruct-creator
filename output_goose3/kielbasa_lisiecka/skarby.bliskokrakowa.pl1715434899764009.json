{"meta_description": "", "title": "Kiełbasa Lisiecka – produkt regionalny - Skarby Blisko Krakowa", "content": "Kiełbasę lisiecką zaczęli produkować w latach 30. XX wieku masarze z okolic Czernichowa i Liszek. W latach powojennych produkcję kiełbasy kontynuowała Gminna Spółdzielnia „Samopomoc Chłopska” w Liszkach oraz liczne prywatne masarnie. Dzięki temu zachowała się tradycyjna receptura i dzisiaj kiełbasa lisiecka smakuje dokładnie tak samo jak ponad 80 lat temu. W celu ochrony tradycyjnej receptury zostało powołane Konsorcjum Producentów Kiełbasy Lisieckiej zrzeszające zakłady z terenu gminy Czernichów i Gminy Liszki produkujące kiełbasę. W październiku 2010 roku kiełbasa lisiecka została wpisana przez Unię Europejską na listę produktów o Chronionym Oznaczeniu Geograficznym. Oznacza to, że proces jej produkcji musi odbywać się wyłącznie w obrębie wymienionych gmin. Wytwarzana jest ona wyłącznie z mięsa wieprzowego. W procesie produkcji stosuje się jedynie trzy dodatki gwarantujące jej delikatny, pieprzowo-czosnkowy aromat. Oprócz mięsa to właśnie sól, grubo mielony pieprz oraz świeży czosnek w dobranych proporcjach stanowią tajemnicę jej niepowtarzalnego smaku.", "url": "https://skarby.bliskokrakowa.pl/58-sbk-kielbasa-lisiecka-produkt-regionalny", "category": "małopolskie", "sub_category": "Mięso świeże oraz produkty mięsne", "phrase": "Kiełbasa lisiecka"}