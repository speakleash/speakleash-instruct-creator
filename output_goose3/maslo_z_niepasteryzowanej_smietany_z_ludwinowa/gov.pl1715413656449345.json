{"meta_description": "W dniu 12 lipca 2023 r. na Listę Produktów Tradycyjnych został wpisany w kategorii: oleje i tłuszcze (masło, margaryna itp.): „Masło z niepasteryzowanej śmietany z Ludwinowa”.", "title": "Masło z niepasteryzowanej śmietany z Ludwinowa - - Portal Gov.pl", "content": "Masło to specjalność babć i wiejskich gospodyń. Mieszkańcom Ludwinowa, wsi położonej na terenie gminy Cyców, kojarzy się z naturą, tradycją, śmietankowym smakiem i obowiązkowo ze świeżym, chrupiącym chlebem. Na terenie gminy Cyców znaczną część użytków rolnych stanowią łąki i pastwiska, które sprzyjają hodowli bydła mlecznego, dlatego większość mieszkańców utrzymuje się z produkcji zwierzęcej. Na podstawie receptur przekazywanych z pokolenia na pokolenie, z surowego mleka wyrabiane są najwyższej jakości produkty zachowujące swój „swojski, tradycyjny smak”. Pominięcie procesu pasteryzacji mleka i otrzymywanej z niego śmietany sprawia, że masło z Ludwinowa jest produktem mniej przetworzonym i bardziej wartościowym. Pomimo upływu lat, sposób w jaki mieszkańcy Ludwinowa podchodzą do gospodarowania nie uległ zbyt wielkim zmianom. Wypasane na okolicznych łąkach krowy zarówno dawniej jak i dziś karmione są w sposób tradycyjny, ekologiczny przez co dają najlepsze i najzdrowsze mleko, z którego zbiera się śmietanę. Wiadomo, że ogromne znaczenie przy wyrobie masła ma jakość mleka, z którego zbiera się śmietanę. Do tego brak procesu pasteryzacji oraz kwaśnienie śmietany w procesie produkcji masła sprawia, że swoim wyglądem, niepowtarzalnym, naturalnym, kwaskowatym smakiem oraz przyjemnym i świeżym zapachem przywołuje dziś wśród lokalnych mieszkańców najlepsze wspomnienia i cieszy się niesamowitym uznaniem.", "url": "https://www.gov.pl/web/rolnictwo/maslo-z-niepasteryzowanej-smietany-z-ludwinowa", "category": "lubelskie", "sub_category": "Oleje i tłuszcze (masło, margaryna itp.)", "phrase": "Masło z niepasteryzowanej śmietany z Ludwinowa"}