{"meta_description": "Produkt wpisany na listę produktów tradycyjnych w dniu 2009-09-09\nW kategorii Produkty rybołówstwa\nW województwie woj. lubelskim", "title": "Wędzone dzwonka karpia z Pustelni - - Portal Gov.pl", "content": "Kształt zewnętrzny przypomina podkowę, natomiast części karpia pochodzące z okolic ogona na przekroju przypominają elipsę. Po przecięciu „podkowy” na dwie części, widać lekko łukowato wygięty pasek. Długość 10-15 cm, przekrój o średnicy od 3 do 10 cm, w zależności z której części tułowia ryby wycięte zostało dzwonko. Waga 1 dzwonka karpia to ok. 100 g. Barwa zewnętrzna – charakterystyczna dla produktów wędzonych, brązowa o zróżnicowanych odcieniach. Barwa wewnętrzna – dominuje barwa biała oraz lekko różowa (naturalne zabarwienie mięsa karpia) oraz brąz (naturalna barwa skóry karpia). Konsystencja dzwonka jest zwarta, skóra jędrna, łatwo oddzielająca się od mięsa. Województwo Lubelskie bogate jest w gospodarstwa rybackie produkujące karpia. Jest to, poza Śląskiem, drugie zagłębie hodowli karpia w Polsce. Stawy karpiowe tworzą od stuleci element krajobrazu tego regionu. Hodowla karpia w Polsce ma ponad 800-letnią tradycję i przez cały ten okres prowadzona jest praktycznie w niezmieniony sposób. Jest to najbardziej przyjazna środowisku produkcja w Europie. Tak jak przed wiekami, tak i dzisiaj karp rośnie przez trzy lata, aby osiągnąć wielkość handlową – ok. 1,5 kg. Stawy karpiowe w okolicach Opola Lubelskiego istnieją już od ponad 50 lat, a produkty takie jak wędzone dzwonka karpia z Pustelni wytwarzane są wyłącznie z ryb z tutejszych hodowli. Ma to uzasadnienie w niepowtarzalnym smaku karpi hodowanych w tym rejonie.", "url": "https://www.gov.pl/web/rolnictwo/wedzone-dzwonka-karpia-z-pustelni", "category": "lubelskie", "sub_category": "Produkty rybołówstwa, w tym ryby", "phrase": "Wędzone dzwonka karpia z Pustelni"}