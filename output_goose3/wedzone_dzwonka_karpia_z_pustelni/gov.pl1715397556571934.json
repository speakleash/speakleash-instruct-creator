{"meta_description": "Produkt wpisany na listę produktów tradycyjnych w dniu 2009-09-09\nW kategorii Produkty rybołówstwa\nW województwie woj. lubelskim", "title": "Szyneczka z karpia z Pustelni - - Portal Gov.pl", "content": "Wygląd przypomina szynkę wytwarzaną z mięs zwierząt stałocieplnych, na przekroju widoczne są zarysy zwiniętych filetów z karpia Kształt zewnętrzny bliski jest kuli o nieregularnej, nieco pofałdowanej powierzchni ze względu na użycie siatki do uformowania szyneczki. Na przekroju szyneczka ma kształt okrągły lub lekko owalny. Barwa zewnętrzna – charakterystyczna dla produktów wędzonych, brązowa o zróżnicowanych odcieniach. Barwa wewnętrzna – dominuje barwa biała oraz lekko różowa (naturalne zabarwienie filetów z karpia) oraz brąz (naturalna barwa skóry karpia). Konsystencja szyneczki jest zwarta, można ją kroić tak, jak wędlinę Województwo Lubelskie bogate jest w gospodarstwa rybackie produkujące karpia. Jest to, poza Śląskiem, drugie zagłębie hodowli karpia w Polsce. Stawy karpiowe tworzą od stuleci element krajobrazu tego regionu. Hodowla karpia w Polsce ma ponad 800-letnią tradycję i przez cały ten okres prowadzona jest praktycznie w niezmieniony sposób. Jest to najbardziej przyjazna środowisku produkcja w Europie. Tak jak przed wiekami, tak i dzisiaj karp rośnie przez trzy lata, aby osiągnąć wielkość handlową – ok. 1,5 kg. Szyneczka z karpia wytwarzana jest w gospodarstwach rybackich w okolicy Opola Lubelskiego.", "url": "https://www.gov.pl/web/rolnictwo/szyneczka-z-karpia-z-pustelni", "category": "lubelskie", "sub_category": "Produkty rybołówstwa, w tym ryby", "phrase": "Wędzone dzwonka karpia z Pustelni"}