{"meta_description": "", "title": "🔸 Firma z Proszówek wizytówką Małopolski!", "content": "Zakład Przetwórstwa Mięsnego Henryk Kołdras z Proszówek jest jednym z partnerów projektu stworzonego przez Urząd Marszałkowski. Firmie przyznano znak „Made in Małopolska”, który zaświadcza o jakości i renomie potwierdzonej przez Samorząd Województwa Małopolskiego. „Made in Małopolska” to regionalny program wsparcia wartościowych, wyróżniających się form aktywności biznesowej, społecznej i kulturalnej. Prawo do posługiwania się prestiżową sygnaturą „Made in Małopolska” otrzymują Partnerzy projektu. „Made in Małopolska” przyznawany jest w sześciu kategoriach: Inicjatywy, Miejsca, Smak, Wody, Biznes oraz Dizajn. Firma z Proszówek została wyróżniona w kategorii „Smak”. Znak „Made in Małopolska” potwierdza, że nabywany przez klientów produkt jest rzeczywiście przygotowany zgodnie z tradycyjną recepturą i szacunkiem do natury. Partnerzy mogą umieszczać znak na etykietach czy opakowaniach produktów, na stronach internetowych czy stosować go w działaniach własnych. Posługiwanie się znakiem jest wyraźnym sygnałem dla konsumentów, że produkty czy usługi nim opatrzone są godne polecenia. Od 2014 roku Kiełbasa Wiejska z Proszówek wpisana jest na Listę Produktów Tradycyjnych Województwa Małopolskiego. Swój znakomity, niepowtarzalny smak zawdzięcza rygorystycznemu przestrzeganiu zasad produkcji, tradycyjnej recepturze oraz specyfice środowiska przyrodniczego, które zapewnia wysoką jakość surowców wykorzystywanych do produkcji kiełbasy. ZPM Henryk Kołdras to firma, która od początku swego istnienia prężnie rozwija się, inwestując w szkolenia pracowników, jak i modernizację zaplecza techniczno-produkcyjnego. Pomimo upływu lat, od czasów rozpoczęcia działalności, nie zmienia się jedno – przekazywane z pokolenia na pokolenie receptury z lokalnego surowca, dzięki którym powstają smaczne, niepowtarzalne wędliny.", "url": "https://bochnianin.pl/71104/firma-z-proszowek-wizytowka-malopolski/", "category": "małopolskie", "sub_category": "Mięso świeże oraz produkty mięsne", "phrase": "Kiełbasa wiejska z Proszówek"}