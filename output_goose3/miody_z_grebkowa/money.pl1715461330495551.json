{"meta_description": "Rosół dworski z kapłona, kozi ser twarogowy z Cegłowa, miodolada\nmazowiecka, salceson wizytowy, miody z Grębkowa i kompot z jabłek z Radziwiłłowa zostały w ub. roku\nwpisane na Listę Produktów Tradycyjnych w woj. mazowieckim. Można ich spróbować u miejscowych\ngospodarzy.", "title": "Mazowieckie: Rosół z kapłonów i kozi ser na Liście Produktów Tradycyjnych", "content": "Rosół dworski z kapłona, kozi ser twarogowy z Cegłowa, miodolada mazowiecka, salceson wizytowy, miody z Grębkowa i kompot z jabłek z Radziwiłłowa zostały w ub. roku wpisane na Listę Produktów Tradycyjnych w woj. mazowieckim. Można ich spróbować u miejscowych gospodarzy. Rosół dworski z kapłona to potrawa przyrządzana według tradycyjnej receptury stosowanej w kuchni dworu Radziwiłłów w Nieborowie. Podstawą dania są kapłony, czyli wykastrowane młode koguty rodzimej rasy kur polskich - zielononóżek kuropatwianych. \"To właśnie im rosół zawdzięcza wyjątkowy smak, doceniany przez znawców kuchni\" - podkreśla Dariusz Marcinowski z Grabiny Radziwiłłowskiej, który wnioskował do ministra rolnictwa o wpisanie rosołu na listę potraw tradycyjnych na Mazowszu. Za sprawą Marcinowskiego na ministerialny wykaz mazowieckich produktów regionalnych trafiło także kilka innych potraw m.in. makaron i likier radziwiłłowski oraz jaja perlicze z Grabiny Radziwiłłowskiej. Na wpis czeka teraz pasta z pstrąga wędzonego. Za produkt tradycyjny uznany został także w ub. roku kozi ser twarogowy z Cegłowa. Tradycja pozyskiwania sera z mleka koziego w okolicach Cegłowa sięga okresu międzywojennego. Mieszkańcy opierają metodę produkcji sera na rodzinnych przekazach ustnych oraz przepisach zawartych m.in. w książce Romana Kopańskiego \"Chów Kóz\" z 1985 roku i publikacji \"70 procent zysku rocznie\" autorstwa Stefanii Bojarskiej z 1916 roku. \"Obecnie mleko jest zakwaszane naturalnymi kulturami bakterii kwasu mlekowego, a stare płócienne woreczki zastąpiliśmy specjalnymi formami mleczarskimi\" - zaznacza Grażyna Stelmachowska, która prowadzi w Cegłowie ekologiczną hodowlę kóz i z ich mleka wytwarza ser. Na Mazowszu zrejestrowano do tej pory 49 produktów tradycyjnych. W 2012 r. trafiły na nie także: salceson wizytowy produkowany w Zdziechowie, różnego rodzaju miody z Grębkowa, miodolada mazowiecka, czyli orzeźwiający napój na bazie miodu i kompot radziwiłłowski ze starych odmian jabłek: antonówek i koszteli. W tym roku - jak poinformowała PAP kierowniczka wydziału rolnictwa i żywności w Urzędzie Marszałkowskim Województwa Mazowieckiego, Marzena Rogozińska - do resortu rolnictwa skierowano już trzy wnioski o wpisanie na listę produktów tradycyjnych. Chodzi o szynkę zdziechowską, kiełbasę z wątrobą z Kornicy oraz lipówkę kornicką, czyli rodzaj nalewki na bazie miodu. Wnioski te przygotowali producenci oraz lokalne grupy działania. (PAP)", "url": "https://www.money.pl/archiwum/wiadomosci_agencyjne/pap/artykul/mazowieckie;rosol;z;kaplonow;i;kozi;ser;na;liscie;produktow;tradycyjnych,84,0,1240148.html", "category": "mazowieckie", "sub_category": "Miody", "phrase": "Miody z Grębkowa"}