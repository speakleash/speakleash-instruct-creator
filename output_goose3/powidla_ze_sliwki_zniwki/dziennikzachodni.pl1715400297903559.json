{"meta_description": "Burgery ze śliwki, pomnik śliwki, powidła - gmina Lipowa tworzy oryginalną markę", "title": "W Lipowej stawiają na... śliwkę. Będą burgery ze śliwki, pomnik śliwki, powidła", "content": "Gmina Bestwina ma karpia królewskiego, Koniaków koronkę, a gmina Lipowa na Żywiec-czyźnie chce się promować wykorzystując do tego... śliwkę. To wspólny pomysł Urzędu Gminy i Stowarzyszenia Ziemi Lipowskiej. Od teraz wszystkie produkty, foldery i materiały promujące gminę mają mieć wspólne logo z przewodnim hasłem. - Śliwkowa Lipowa to taki nasz lejtmotyw - mówi Jan Góra, wójt gminy Lipowa. Nie przez przypadek postanowiono wykorzystać właśnie śliwkę. Jedna z jej odmian - śliwka żniwka, czyli żółta śliwka - była na terenie gminy Lipowa popularna, szczególnie w wyżej położonych miejscowościach (Słotwina, Ostre, Twardorzeczka). O wielkiej liczbie sadów śliwkowych świadczył fakt istnienia na terenie gminy dużych skupów owoców, a popularność śliwki, przypadająca na lata 50. i 60. XX w., potwierdzają opowieści mieszkańców, którzy z jednego sadu w ciągu roku sprzedawali do 5 ton śliwek! Zyski ze sprzedaży owoców pozwalały na zakup książek i przyborów do szkoły, naukę na studiach czy nawet wybudowanie domów. - Dzisiejsze zasoby Lipowej w znacznej mierze oparte są na śliwce - zauważa wójt Jan Góra, który po objęciu stanowiska postanowił wesprzeć działania Stowarzyszenia Ziemi Lipowskiej, które już od kilku lat działa na rzecz popularyzacji śliwki. Dzięki środkom z Fundacji Wspomagania Wsi stowarzyszenie odtworzyło 30 sadów na terenie Lipowej, Słotwiny i Ostrego. W późniejszych latach, w ramach kolejnych projektów, pozyskało środki na założenie hodowli podkładek (obecnie ponad 500), które są stopniowo szczepione, nie tylko śliwką żniwką, ale również tradycyjnymi odmianami drzew owocowych - jabłoni, grusz, czereśni, a potem dostarczane do mieszkańców. Stowarzyszenie promuje nie tylko tradycyjne sady, ale też przetwory i potrawy ze śliwek, jak również rękodzieło o śliwkowej tematyce. Dzięki wsparciu samorządu o śliwkach z Lipowej jest coraz głośniej (media donosiły o akcji z okazji tłustego czwartku, kiedy przychodzący do urzędu po podaniu hasła \"Najlepsza śliwka jest w Lipowej\" otrzymywali… pączki ze śliwką). - Coraz więcej osób do nas pisze i dzwoni z prośbą, by im te śliwki dostarczyć. Nie są to tylko osoby z naszego regionu, ale i innych krańców Polski - mówi Liliana Wójtowicz, prezes Stowarzyszenia Ziemi Lipowskiej.", "url": "https://dziennikzachodni.pl/w-lipowej-stawiaja-na-sliwke-beda-burgery-ze-sliwki-pomnik-sliwki-powidla/ar/4145239", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła ze śliwki żniwki"}