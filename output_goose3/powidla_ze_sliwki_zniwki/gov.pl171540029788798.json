{"meta_description": "w dniu 2017-02-17\nkategoria Warzywa i owoce\nw województwie śląskim", "title": "Powidła ze śliwki żniwki - - Portal Gov.pl", "content": "W zależności od naczynia, w którym się znajduje. W zależności od naczynia, w którym się znajduje. Śliwka żniwka to średniowczesna odmiana śliwy, która w gminie Lipowa i okolicach była popularna już od II wojny światowej. Owoce tej śliwki dojrzewają od drugiej połowy sierpnia, a gdy są już wystarczająco dojrzałe opadają na ziemię. Nadają się do bezpośredniego spożycia jak również na przetwory m.in. na wyśmienite powidła, które swój niepowtarzalny smak i aromat zawdzięczają właśnie słodkim śliwkom żniwkom. „Wykonywanie przetworów było tradycją w każdej rodzinie i przepisy przekazywano z pokolenia na pokolenie (…) Najpierw robiła je moja mama, później sama się nauczyłam i robiłam z moimi dziećmi” (Wywiady przeprowadzone z mieszkańcami okolic Lipowa). „Powidła z żółtej śliwki chętnie jedzono ze świeżym chlebem albo wykorzystywano jako dodatek do wypieków” (…) „powidła jadło się z chlebem. Piekło się ciasto drożdżowe ze śliwkami i posypką” (…) „wykorzystywało do ciasta i nadziewania ciastek”. Obecne działania podejmowane na terenie gminy Lipowa są przykładem kultywowania tradycji wytwarzania naturalnych przetworów ze śliwki żniwki. „Święto śliwki” organizowane w Lipowej przyciąga nie tylko mieszkańców gminy, ale również turystów, którzy coraz chętniej przyjeżdżają do „Stolicy żółtej śliwki”, aby zapoznać się z walorami tych terenów, a przede wszystkim posmakować specjałów ze żniwki.", "url": "https://www.gov.pl/web/rolnictwo/powidla-ze-sliwki-zniwki", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła ze śliwki żniwki"}