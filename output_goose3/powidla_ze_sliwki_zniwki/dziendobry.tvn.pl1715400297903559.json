{"meta_description": "Śliwa ałycza to owocowe drzewko często mylone z mirabelką. Rośnie dziko, ale łatwo adaptuje się w ogrodach.", "title": "Śliwa ałycza – gdzie rośnie i jak ją uprawiać?", "content": "Śliwa ałycza, znana również jako śliwa wiśniowa, a potocznie błędnie nazywana mirabelką, to roślina, która pochodzi z Azji Środkowej i Kaukazu. Ze względu na swoje walory estetyczne i smakowe zyskała zainteresowanie w krajach Europy, a nawet w dalekiej Australii czy USA. Jest drzewkiem uprawianym przez wielu rolników i ogrodników, ale często zdarza się także spotkać dziką śliwę ałyczę. Ałycza (śliwa wiśniowa lub śliwa ałycza) to popularne wśród ogrodników i sadowników drzewko owocowe. Zwykle dorasta do 10 m, wyróżniając się splątaną koroną. Łodygi i pędy drzewa mają tendencję do rozrastania się na różne strony, co z kolei jest charakterystyczne dla niskich krzewów. Zarówno łodygi, jak i sam pień są bardzo twarde i odporne na urazy oraz uszkodzenia mechaniczne. W okresie kwitnienia pokrywa się biało-różowymi kwiatami, z których w sierpniu rodzą się podobne do czereśni owoce. Na tle innych drzewek owocowych śliwa wyróżnia się szybkim tempem wzrostu. Dostępne w dobrych sklepach ogrodniczych sadzonki przyjmą się niemalże na każdej ziemi. Roślina często dziko porasta różne miejsca, dlatego tym bardziej nie jest wymagającym drzewkiem. Można ją również rozmnożyć poprzez owoce, a dokładnie zawarte w nich pestki. Posadzone w ziemi szybko się przyjmują, wypuszczając pierwsze kiełki. Śliwę należy sadzić na stanowisku dobrze nasłonecznionym i osłoniętym od wiatru. Dobrym rozwiązaniem będzie posadzenie jej w pobliżu większym drzew, które ochronią jej delikatne łodygi przed wiatrem. Lubi żyzne podłoże, bogate w składniki mineralne i odżywcze. Przed posadzeniem ałyczy należy dobrze przygotować grunt, stosując kompost. Śliwa ałycza nie jest drzewkiem wymagającym szczególnej uwagi i pielęgnacji. Wystarczy zapewnić jej podstawy, aby odwdzięczyła się bujną koroną i obfitym wysypem owoców. Niedożywiona karłowacieje, rodząc znikome ilości owoców. Ałycza jest rośliną, która bardzo głęboko zapuszcza korzenie, dlatego podstawą pielęgnacji jest dostarczenie jej odpowiedniej ilości wody. Żywopłot z ałyczy to idealna opcja dla osób, które szukają niestandardowych rozwiązań do ogrodu albo sposobu na ogrodzenie domu. Ten luźny i naturalny żywopłot – w przeciwieństwie do standardowych rozwiązań – jest prosty w utrzymaniu. Drzewka wymagają bowiem cięcia zaledwie raz w roku. Taki zabieg najlepiej jest przeprowadzić w kwietniu lub maju w suchy i ciepły dzień. Dzięki temu powstałe na pędach ranki szybciej się zagoją. Dodatkowo ciepłe i suche powietrze nie narazi rośliny na zakażenie grzybem czy pleśnią, co może się zdarzyć przy przycinaniu pędów w wilgotny dzień. Nadając roślinie kształt, w pierwszej kolejności należy pozbyć się przesuszonych pędów. Śliwa ałycza dobrze reaguje na cięcie, utrzymując niemal przez cały rok nadany jej kształt. Żywopłot z ałyczy nie tylko spełnia funkcję estetyczną, ale jest także naturalnym schronieniem dla małych ptaków. Utarte przekonanie, że śliwa ałycza to mirabelka, jest błędne. Wynika to zapewne z podobieństwa obu drzewek i tych samych terenów występowania. Często nawet rosną obok siebie, co jeszcze bardziej pogłębia przekonanie, że jest to to samo drzewo owocowe. Różnica między śliwą ałyczą a mirabelką jest jednak znacząca, ponieważ drzewa rodzą zupełnie inne owoce. Mirabelki są żółtopomarańczowe i raczej kwaśne w smaku. Owoc daje się łatwo oddzielić od pestki. Mirabelki chętnie jedzone są na surowo, ale najczęściej można spotkać je w postaci przetworów. Świetnie nadają się na dżemy, konfitury i kompoty. Owoce śliwy ałyczy przypominają czereśnie i nie są smaczne. Miąższ praktycznie w ogóle nie daje się oddzielić od pestki i jest dosyć twardy. Ciekawostką jest fakt, że ałycza wykazuje właściwości akustyczne. Drewno śliwy odbija dźwięk, idealnie wygłuszając wszelkie dźwięki. Jest to niewątpliwie duży atut w przypadku naturalnego żywopłotu okalającego dom lub prywatne podwórko. • None Drzewko do domu – jakie będzie najłatwiejsze w pielęgnacji? Czy drzewka cytrusowe w domu to dobry pomysł? • None Jarząb pospolity – jak uprawiać? Jakie ma odmiany?", "url": "https://dziendobry.tvn.pl/dom/ogrod/sliwa-alycza-gdzie-rosnie-i-jak-ja-uprawiac-st5461489", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła ze śliwki żniwki"}