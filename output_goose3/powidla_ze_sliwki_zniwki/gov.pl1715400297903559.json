{"meta_description": "w dniu 2017-02-17\nkategoria Warzywa i owoce\nw województwie śląskim", "title": "Śliwka żniwka lipowska - - Portal Gov.pl", "content": "Lipowa to miejscowość położona w południowej części województwa śląskiego, w okolicy Żywca. Warunki klimatyczne tego regionu sprzyjają uprawie sadów śliwkowych, szczególnie śliwki żniwki, charakterystycznej dla Pogórza Karpackiego. Śliwka żniwka, zwana popularnie żółtą jest to średniowczesna odmiana śliwy, często mylona z mirabelką. Śliwki dojrzewają od połowy sierpnia, a gdy dojrzeją opadają na ziemię. „Śliwki dojrzewały w czasie wakacji, najczęściej około żniw, zawsze zbieraliśmy je przed odpustem i zanosili do skupu, żeby mieć pieniądze na odpust, który w Lipowej wypada 24 sierpnia” (Wywiad przeprowadzony z mieszkanką gminy Lipowa). W gminie Lipowa żniwka popularna była już w okresie II wojny światowej. „Rodzice mówili, że śliwki były u nas już przed wojną” (Wywiad przeprowadzony z mieszkańcem gminy Lipowa). „Śliwek było wszędzie bardzo dużo, więc wszyscy je sprzedawali. W Słotwinie były 3 skupy i kilka ciężarówek dziennie odjeżdżało ze śliwkami. Ludzie się ustawiali w kolejce, żeby dostać skrzynki na te śliwki. Ceny nie były wysokie, ale dla każdego była możliwość zarobku. Śliwki zawożono do zakładów przetwórczych LAS w Żywcu i przerabiano na kompoty i powidła” (Wywiad przeprowadzony z mieszkanką Słotwiny). Zbiór i sprzedaż owoców mieszkańcy traktowali jako dodatkowe źródło dochodu, jednak dla niektórych było nawet szansą na budowę domu. Do dziś w gminie Lipowa podejmowane są różne działania mające na celu rozpowszechnienie wiedzy na temat śliwki żniwki. Od 2012 r. organizowane jest „Święto Śliwki”, które ma na celu zachęcanie do odtwarzania tradycyjnych sadów oraz promocję przetworów wytwarzanych w tradycyjny sposób. Mieszkańcy Lipowej włączają się w promocję śliwki, która pozwoliła na wypromowanie miejscowości jako „Stolicy żółtej śliwki”.", "url": "https://www.gov.pl/web/rolnictwo/sliwka-zniwka-lipowska", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła ze śliwki żniwki"}