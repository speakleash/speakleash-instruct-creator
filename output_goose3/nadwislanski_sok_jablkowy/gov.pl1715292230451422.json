{"meta_description": "Produkt wpisany na listę produktów tradycyjnych w dniu 2015-02-02\nW kategorii Napoje\nW województwie woj. lubelskim", "title": "Nadwiślański sok jabłkowy - - Portal Gov.pl", "content": "Właściwy dla świeżych jabłek, różny w zależności od użytej do produkcji odmiany. Powiśle to obszar położony wzdłuż Wisły pomiędzy dwoma królewskimi miastami Sandomierzem i Kazimierzem Dolnym. Historia upraw sadowniczych w tym rejonie sięga XIX wieku. Oskar Kolberg w swoim dziele poświęconym Lubelszczyźnie tak opisywał Powiśle: „W okolicach Kazimierza Dolnego jest wieś Zastów, a jak jest wielka, tak w sady i doskonałe owoce bardzo bogata i przeto szczególniejszą zwraca na siebie uwagę pod jesień, gdy dojrzewają owoce. Lud wiejski tych okolic w czasie żeglugi wiślanej, zwiedzając dalekich Prus okolice, widział i korzystał z przykładów sąsiadów i zaprowadził równie u siebie ten sam, co u nich porządek, a dziś te same, co oni odbiera korzyści”. Jabłka od wielu pokoleń były bardzo ważne dla mieszkańców tutejszych ziem, istotnym również jako jeden ze składników kuchni lokalnej. Już wiele pokoleń temu zastanawiano się nad coraz nowszymi sposobami wykorzystania jabłek, nie tylko jako surowca, ale także jako składnika wytwarzanych na miejscu gotowych produktów. W związku z tym rozpoczęto wytwarzanie soków jabłkowych. Najpierw wyciskano sok z jabłek domowymi metodami w drewnianych prasach. Z czasem zaczęły powstawać w okolicznych miejscowościach zakłady przetwórcze. Jednym z takich zakładów był zakład funkcjonujący do lat 80 w miejscowości Zagłoba. Zakład ten wytwarzał m.in. sok jabłkowy pochodzący z jabłek od mieszkańców okolicznych miejscowości. Należy podkreślić, że bardzo istotną kwestią przy wytwarzaniu nadwiślańskiego soku jabłkowego jest zachowanie tradycyjnych metod produkcji i właściwego doboru surowca pochodzącego w znacznej mierze z własnych sadów i od okolicznych sadowników. Sok ten wyciskany jest metodą na zimno, a dzięki nowoczesnej technologii pasteryzacji zachowuje smak i zapach świeżych jabłek. Nie zawiera żadnych dodatków w postaci konserwantów, barwników czy cukrów. Zawiera jedynie cukry naturalnie występujące w owocach. Zmętnienie jest zjawiskiem naturalnym i zależy od stopnia dojrzałości jabłek, która zmienia się wraz z porą roku. Również barwa soku zmienia się w sposób naturalny od słomkowej do brązowo-pomarańczowej, a smak od kwaśnego do słodkiego w zależności od odmiany jabłek użytych do produkcji. Dlatego też w celu uzyskania właściwej harmonii smaku i zapachu stosuje się odpowiednią mieszankę różnych odmian jabłek.", "url": "https://www.gov.pl/web/rolnictwo/nadwislanski-sok-jablkowy", "category": "lubelskie", "sub_category": "Napoje (alkoholowe i bezalkoholowe)", "phrase": "Nadwiślański sok jabłkowy"}