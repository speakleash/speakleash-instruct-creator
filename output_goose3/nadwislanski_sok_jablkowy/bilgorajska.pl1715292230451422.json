{"meta_description": "21 września 2015 r. w Zespole Szkół Zawodowych i Ogólnokształcących w Biłgoraju odbyły się warsztaty kulinarne pod hasłem \"Produkty regionalne i tradycyjne regionu lubelskiego stosowane w nowoczesnej kuchni\". Wiadomości Biłgoraj oraz z całego powiatu. Niebieska bilgorajska to nowa gazeta na rynku. Znajdziesz tu aktualności, sport, wydarzenia, ogłoszenia, zdjęcia, komentarze.", "title": "\"Warsztaty z mistrzem\"", "content": "21 września 2015 r. w Zespole Szkół Zawodowych i Ogólnokształcących w Biłgoraju odbyły się warsztaty kulinarne pod hasłem \"Produkty regionalne i tradycyjne regionu lubelskiego stosowane w nowoczesnej kuchni\". Uczniowie z klas gastronomicznych pod kierunkiem Łukasza Konika - Głównego szefa kuchni Uzdrowiska Konstancin-Zdrój wykonywali potrawy z wykorzystaniem naszych regionalnych surowców. Prowadzący z ogromną pasją i zaangażowaniem przekazywał młodzieży tajniki sztuki kulinarnej. Warsztaty były niezwykle cennym doświadczeniem nie tylko ze względu na nowe potrawy, ale także techniki zastosowane do sporządzania potraw. Makaron jajeczny z Ludwina z owocami i cryo mascarpone, przygotowany był z wykorzystaniem ciekłego azotu. Cryo mascarpone - to masa z serka mascarpone połączonego ze śmietanką kremową i cukrem, oziębiona ciekłym azotem w celu uzyskania efektu lodów. Lody podane były do makaronu \"szerokie - nitki\" i udekorowane brzoskwinią. Do polędwiczek wieprzowych w ziołowej otoczce zastosowano metodę obróbki cieplnej sous vide (czyt. suwi). polegającą na gotowaniu w temp. 62 0 C przez 30 min. zapakowanych próżniowo porcji polędwiczek w urządzeniu ogrzewanym cyrkulatorem temperatury i wypełnionym wodą. Ponadto przyrządzane były: zupa z karpia, zupa cebulowa z Goraja, pierś z kaczki grądziarskiej z pierogami nowodworskimi, nadwiślański sok jabłkowy, mieszane sałaty z granatem z jajem przepiórczym oraz placki gryczane z powidłami śliwkowymi. Uczniowie biorący udział w warsztatach otrzymali certyfikaty oraz drobne upominki ufundowane przez Agencję Rynku Rolnego. Składamy serdeczne podziękowania Kuratorium Oświaty w Lublinie oraz Agencji Rynku Rolnego Oddział Terenowy w Lublinie za umożliwienie uczestnictwa w warsztatach kulinarnych.", "url": "https://bilgorajska.pl/aktualnosc,10611,0,0,0,Warsztaty-z-mistrzem.html", "category": "lubelskie", "sub_category": "Napoje (alkoholowe i bezalkoholowe)", "phrase": "Nadwiślański sok jabłkowy"}