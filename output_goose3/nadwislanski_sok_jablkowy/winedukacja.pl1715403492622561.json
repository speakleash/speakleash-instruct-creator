{"meta_description": "", "title": "Nie tak daleko, jak by się wydawało – winnice w Sandomierzu – winEdukacja", "content": "Gdzie San do Wisły domierza… Winnice na Ziemi Sandomierskiej Mazowsze płaskie jak stół. Nadwiślański cool climate albo kontynentalny wschód. Gdzie tu miejsce na winne hektary? Jeśli mieszkasz w regionie stołecznym i tęsknisz za wycieczką do winnicy, rozwiązaniem będzie sandomierszczyzna. Przeczytaj, co czeka na głodnych polskiego wina już 200 km od Warszawy. Sandomierz usytuował się na wysokiej skarpie jako gród książęcy już w XI w. Był ważnym centrum władzy królewskiej i książęcej. Coś z tego dostojeństwa zostało w czerwonych murach do dziś. Poza szczytem sezonu turystycznego przedłużonych weekendów to naprawdę spokojna miejscowość otoczona winnicami i sadami, a na Rynku gołębie krążą cicho wokół ratusza, jakby pamiętały burzliwą historię. Winiarstwo jest tutaj tak stare jak XII-wieczny klasztor dominikanów i skutecznie odrodziło się w XXI w. Dobrze napowietrzone lessowe gleby, falujące wzgórza Wyżyny Sandomierskiej i wijąca się Wisła tworzą klimat, który mówi głośne “tak” winorośli. Co roku na kilku festiwalach możesz spotkać się z winiarzami Sandomierskiego Szlaku Winiarskiego i Świętokrzyskich Winnic, a historyczny urok dziś już sławnego miasta Ojca Mateusza zapewni zajecie między kolejnymi kieliszkami wina. To miejsce na świetnie wyważony weekend. I dłużej… Z całej Polski do Sandomierza – jak dojechać? Dojazd z Warszawy zajmie ci maksymalnie 3,5 godziny, a od kiedy dobrze funkcjonuje droga E77, odcinek może być jeszcze krótszy. Dla krakusów czas dojazdu do Sandomierza to również 3,5 godziny. Możesz spróbować pojechać autostradą A4 i dalej przez Tarnobrzeg lub tradycyjną wiślańską trasą nr 79 przez kilka miasteczek z wiekową tradycją. Tak samo swoje drogi krajowe przez Piotrków Trybunalski i Kielce odnajdzie Polska Centralna (z Łodzi – 3,5 godz) i Wielkopolska (z Poznania 5,5 godz.). Wszyscy niezmotoryzowani i szukający wina ucieszą się, że do Sandomierza kilka razy dziennie dobija pociąg PKP (z Warszawy i Rzeszowa) i jeżdżą liczne prywatne busiki. Użyj e-podróżnika – znajdziesz tam wszystkie ich rozkłady i kupisz bilety. Winnic w Sandomierzu należy szukać na Sandomierskim Szlaku Winiarskim albo w stowarzyszeniu Świętokrzyskie Winnice. Na tym pierwszym jest ich 9 i wszystkie otaczają miasto zgrabnym pierścieniem, który doskonale nadaje się do pokonania rowerem czy samochodem. Za początek trasy warto obrać Winnicę Św. Jakuba pod klasztorem dominikanów w samym centrum miasta i kierować się na zachód i północ, by wrócić do Sandomierza przez Góry Pieprzowe. Na szlaku punktem obowiązkowym (ze względu na dobrą infrastrukturę dla enoturystów) będą winnice: • Winnica Nad Jarem – niezapomniany widok na Dolinę Wisły, zresztą tak dobry jak i macerowany na skórkach souvignier gris. Usiądź na lawendowej ławeczce i ciesz się ciszą we wciśniętej między sady winnicy. • Winnica Nobilis – wielokrotnie nagradzane wina, szkółka winiarska i sok jabłkowy z własnych sadów. Daj się ugościć w przebojowej winnicy na zachód od Sandomierza. • Winnica Płochockich – klasyk polskiego winiarstwa. Jako pionierzy na początku lat 2000 Basia i Marcin stworzyli tu krainę do wypoczynku i dziesiątki udanych etykiet. Spróbuj osławionego pomarańczowego Qvevri. • Winnica Nadwiślańska – zaiste położona nad samą Wisłą, w Górach Pieprzowych. Świeże i rześkie chardonnay czy odważny rabarbarowy róż wypijesz w widokowej altanie w towarzystwie nadwiślańskich ptaków, bohaterów etykiet i nazw tutejszych win. Przejazd między sadami jabłkowymi i morelowymi, od winnicy do winnicy, można urozmaicić zatrzymując się w: • Winnica Na Rozdrożu – niewielka winnica i gospodarze o wielkim sercu. Zahacz o ten winny zaułek położony na szlaku Św. Jakuba i zatrzymaj się tu kamperem. • Winnica Kędrów – ledwie kilka kilometrów od Winnicy Nobilis powstają bardzo udane róże i czerwienie. Zostań w okolicy, jeśli szukasz lessowych wąwozów i wzgórz. • Winnica Terra – tu warto pojawić się na lunch w winnicowym bistro czy wspólnie z gospodarzami świętować winobranie, zawsze otwarte dla enoturystów. • Winnica Sandomierska – jeśli szukasz pokoi w winnicy nieopodal Sandomierza i slow foodowych doświadczeń, znajdziesz tu zakątek dla siebie. Każda z winnic serwuje swoją własną winną perełkę albo zachwyca położeniem. Na odkrywanie sandomierskiego winiarstwa możesz poświęcić więcej niż weekend. Porcelana w Ćmielowie, grodziska i kopalnie albo nieprzebyta Puszcza Sandomierska czekają na objazdowiczów. Winiarzy najkorzystniej spotkasz podczas któregoś z corocznych eventów, gdzie wszyscy wystawiają się w jednym miejscu. Sandomierz co roku nabiera kolorów i zaczyna tętnić życiem na okoliczność winnych festiwali. Możesz tu przyjechać na Dni Otwartych Winnic w weekend majowy, Piknik Kwitnącej Winorośli w okolicach Bożego Ciała i ponownie na Otwarte Winnice w sierpniu. Nawet w listopadowe chłody warto przyjechać na Święto Młodego Wina odbywające się we wnętrzach restauracji i na zamku królewskim. Z okazji wszystkich festiwali organizowane są spotkania z winiarzami, degustacje, kolacje degustacyjne, oprowadzane wycieczki i winobusiki łączące winnice i miasto. Zawsze można liczyć na ciekawy koncert, od szantów przez rock po poezję śpiewaną. My co roku kiwamy się w rytm muzyki z kieliszkiem wina dla lepszego balansu… Bilety znajdziesz na stronach Sandomierskiego Szlaku Winnego i w ogłoszeniach na mediach społecznościowych winnic oraz szlaku. Co odwiedzić, gdy wina dość? Królewski Sandomierz nie pozwala się nudzić. W “międzywiniu” zwiedzić możesz piękny klasztor św. Jakuba z przeorskim oprowadzaniem po winnicy, imponujące płótna we wnętrzu katedry czy podziemną trasę na rynku. Kamieniczki i ratusz dobrze wpisują się w bardzo oglądalne zdjęcia do mediów społecznościowych, a ukryty w bocznej uliczce i nader malowniczy winebar “Świętokrzyskie butelki” zapewni dostęp do win stowarzyszenia Świętokrzyskie Winnice. Gdy będziesz szukał ciekawych miejsc poza miastem, w promieniu 50 km znajdziesz takie perły jak zamek Krzyżtopór w Ujeździe (potężny palazzo in fortezza ultrabogatego magnata z I Rzeczpospolitej, Krzysztofa Ossolińskiego), układ miejski i barokowe sanktuaria Klimontowa czy Muzeum Żywej Porcelany w słynnym z wyrobów rzemieślniczych Ćmielowie. Dla archeologów nie do opuszczenia będą jedyne w świecie podziemne trasy w prehistorycznych kopalniach krzemienia w Sudole. Na pamiątkę z Sandomierza możesz przywieźć broszkę z krzemieniem pasiastym – prawdziwym emblematem tej ziemi. Zanim odjedziesz, naciesz się jeszcze zapachem dzikich róż w Rezerwacie Gór Pieprzowych (de facto to piękna skarpa wiślana…), spójrz na widoki miasta z rejsu po Wiśle średniowiecznym dubasem (łódź dębowa) i pomaszeruj nocą z pochodniami w lessowym wąwozie. Gdy wrócisz w następnym roku, dalej czekała będzie Puszcza Sandomierska ze szlakami rowerowymi i ujściem Sanu albo Baranów Sandomierski z renesansowym zamkiem i hotelem. W WinEdukacji wiedza o winie wiąże się nierozerwalnie z podróżami. Nasi partnerzy enoturystyczni zapraszają do stworzenia podróżniczej społeczności, gdzie opowiemy sobie o kolejnych winnych destynacjach. Podziel się swoimi wrażeniami z winnic Sandomierza na grupie FB “WinEdukacja”, a jeśli szukasz organizatora/facylitatora winnych wyjazdów skontaktuj się z winnym przewodnikiem Tomaszem Steinmetzem z VeloWino.", "url": "https://www.winedukacja.pl/nie-tak-daleko-jak-by-sie-wydawalo-winnice-w-sandomierzu/", "category": "lubelskie", "sub_category": "Napoje (alkoholowe i bezalkoholowe)", "phrase": "Nadwiślański sok jabłkowy"}