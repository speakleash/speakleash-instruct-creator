{"meta_description": "", "title": "Lubelskie na Ekogali 2017 – Urząd Marszałkowski Województwa Lubelskiego w Lublinie", "content": "„Siedmiu wspaniałych”, czyli siedem firm produkujących żywność wysokiej jakości reprezentowało województwo lubelskie podczas XI edycji międzynarodowych targów „EKOGALA” w podrzeszowskiej Jasionce. Tegoroczna promocja regionu miała wyjątkowo słodki charakter. Wszystko za sprawą profilu produkcji naszych wytwórców, którzy zdecydowali się na wspólną promocję pod egidą Urzędu Marszałkowskiego. Na lubelskim stoisku zaprezentowały się dwie cukiernie – „Staropolska” Tomasza Machonia z Lublina oraz Marii Siej z Lubartowa. W ofercie obydwu znalazły się m.in. wyroby wpisane na ogólnopolską Listę Produktów Tradycyjnych (LPT), czyli pralina z Lublina oraz makowiec lubartowski i paszteciki z grzybami. Specjalistyczne Gospodarstwo Pasieczne Mieczysława Janika z Pszczelej Woli serwowało w Jasionce gamę miodów i produktów pszczelich (w tym m.in. zarejestrowany na LPT miód malinowy). Lubelskie stoisko kusiło też arcybogatym asortymentem naturalnych soków owocowych, produkowanych przez: Lubsad z Motycza (firmę skupiającą blisko 90 producentów owoców), „Biogrim” Grzegorza Maryniowskiego z Wojciechowa (w ofercie której znalazły się specjały z LPT – nadwiślański sok jabłkowy i szparagi z Janiszowa, a także cydr) oraz gospodarstwo rolne Tomasza Chlebka z Wandalina (specjalizujące się dodatkowo w produkcji herbatek owocowo-ziołowych, octu jabłkowego oraz przetworów – dżemów i ogórków). W gronie siedmiu wystawców znalazł się też „NATURATUR” Roberta Janowskiego – firma produkująca tradycyjne oleje tłoczone na zimno oraz naturalne przyprawy bez glutaminianu sodu. Oprócz oferty promowanej przez obecnych na stoisku producentów, w wystawowym menu mieliśmy też soki i powidła z Mikołajówki, cydr i soki ze Szczepanówki (produkowane nota bene przez naszą tegoroczną zwyciężczynię konkursu „Rolnik Lubelszczyzny”, Elżbietę Bułę) oraz lubelskie cebularze. Te charakterystyczne placki z cebulowo-makowym farszem, będące sztandarową wizytówką naszego regionu, zdobyły w 2014 roku certyfikat Chronionego Oznaczenia Geograficznego. Od tamtej pory cały proces ich produkcji jest cyklicznie poddawany kontroli, dzięki czemu możemy mieć pewność, że oznakowane unijnym logo wypieki spełniają najwyższe standardy i smakują wyśmienicie. Nic dziwnego, że cebularze rozdawane przy lubelskim stoisku rozeszły się w okamgnieniu. Lubelskie było jednym ze stu wystawców promujących najlepsze regionalne specjały w tegorocznej edycji Międzynarodowych Targów Produktów i Żywności Wysokiej Jakości, uznawanych za jedne z największych tego typu wydarzeń w Polsce i Europie Wschodniej. Dlaczego co roku nie może nas tam zabraknąć? Ponieważ EKOGALA jest doskonałą okazją do nawiązania współpracy i zawarcia korzystnych kontraktów dla naszych producentów, a także do szerokiej promocji ich wyrobów, a dodatkowo – zachętą do podejmowania dalszych inicjatyw na rzecz rozwoju takiej działalności. Organizatorem wyjazdowej promocji na targi był Departament Rolnictwa i Środowiska UMWL, który na wystawie reprezentował zastępca dyrektora Łukasz Gołąb z zespołem pracowników. Projekt został zrealizowany przy współpracy z Sekretariatem Regionalnym Krajowej Sieci Obszarów Wiejskich Województwa Lubelskiego i współfinansowany ze środków Unii Europejskiej w ramach Pomocy Technicznej Programu Rozwoju Obszarów Wiejskich na lata 2014-2020, Schematu II.", "url": "https://www.lubelskie.pl/aktualnosci-rolnictwo-i-srodowisko/lubelskie-na-ekogali-2017/", "category": "lubelskie", "sub_category": "Napoje (alkoholowe i bezalkoholowe)", "phrase": "Nadwiślański sok jabłkowy"}