{"meta_description": "„Warsztaty z mistrzem” w Zespole Szkół Zawodowych i Ogólnokształcących w Biłgoraju &nbsp; W dniu 21 września 2015 r. odbyły się w naszej szkole warszt...", "title": "„Warsztaty z mistrzem” w Zespole Szkół Zawodowych i Ogólnokształcących w Biłgoraju", "content": "„Warsztaty z mistrzem”   w Zespole Szkół Zawodowych i Ogólnokształcących w Biłgoraju W dniu 21 września 2015 r. odbyły się w naszej szkole warsztaty kulinarne pod hasłem „Produkty regionalne i tradycyjne regionu lubelskiego stosowane w nowoczesnej kuchni”. Uczniowie z klas gastronomicznych pod kierunkiem Pana Łukasza Konika – Głównego Szefa Kuchni Uzdrowiska Konstancin-Zdrój wykonywali potrawy z wykorzystaniem naszych regionalnych surowców. Prowadzący z ogromną pasją i zaangażowaniem przekazywał młodzieży tajniki sztuki kulinarnej. Warsztaty były niezwykle cennym doświadczeniem nie tylko ze względu na nowe potrawy, ale także techniki zastosowane do sporządzania potraw. Makaron jajeczny z Ludwina z owocami i cryo mascarpone przygotowany był z wykorzystaniem ciekłego azotu. Do polędwiczek wieprzowych w ziołowej otoczce zastosowano metodę obróbki cieplnej sous vide. Ponadto przyrządzane były: zupa z karpia, zupa cebulowa z Goraja, pierś z kaczki grądziarskiej z pierogami nowodworskimi, nadwiślański sok jabłkowy, mieszane sałaty z granatem z jajem przepiórczym oraz placki gryczane z powidłami śliwkowymi. Uczniowie biorący udział w warsztatach otrzymali certyfikaty oraz drobne upominki ufundowane przez Agencję Rynku Rolnego. Składamy serdeczne podziękowania Kuratorium Oświaty w Lublinie oraz Agencji Rynku Rolnego Oddział terenowy w Lublinie za umożliwienie uczestnictwa w warsztatach kulinarnych.", "url": "https://zszio.lbl.pl/index.php/aktualnosci/item/241-warsztaty-z-mistrzem-w-zespole-szkol-zawodowych-i-ogolnoksztalcacych-w-bilgoraju", "category": "lubelskie", "sub_category": "Napoje (alkoholowe i bezalkoholowe)", "phrase": "Nadwiślański sok jabłkowy"}