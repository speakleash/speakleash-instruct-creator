{"meta_description": "", "title": "Ruszyła inicjatywa Jagnięcina Podhalańska", "content": "Narodowy Instytut Kultury i Dziedzictwa Wsi rozpoczął Inicjatywę Jagnięcina Podhalańska, której celem jest odbudowa owczych stad, utrzymanie hodowli i pokazanie tradycji kultury góralskiej związanej z wypasem owiec. Ważne jest również przypomnienie i zaprezentowanie podhalańskiej kuchni regionalnej, w której królowało owcze mięso, a szczególnie jagnięcina. W ramach Inicjatywy Instytut nawiązał współpracę z Gminą Kościelisko. Temat pasterstwa i tradycji jest ważny dla regionu Podhala, tak o nim pisze etnolog Anna Nędza-Kubiniec. W życie górali wpisane jest pasterstwo jako nierozłączny element kultury. Kilka wieków temu na teren Podhala przybyli Wołosi, dając początek gospodarce rolno-pasterskiej. Nieznany dla ludności tubylczej sposób gospodarowania szybko się przyjął i funkcjonuje do dzisiaj w niezmienionej formie. Głównym elementem tej gospodarki są owce i produkty pochodzenia owczego: W ostatnich latach produkcja pasterska ukierunkowana została na sprzedaż jagniąt. Mięso jagnięce i baranie zawsze było ważnym elementem góralskiej kuchni regionalnej. Najwyższy czas, aby wpisało się ono na stałe do naszego jadłospisu, by ludzie na nowo odkryli jego walory smakowe i odżywcze. W ten trend świetnie wpisują się potrawy z jagnięciny – mogą być duszone, pieczone, grillowane, a wcześniej zaprawiane w marynacie bądź wędzone. Z pasterstwem związana jest bogata obrzędowość i kuchnia regionalna przekazywana z pokolenia na pokolenie. Zapraszamy do Gminy Kościelisko na dwie coroczne imprezy, które popularyzują i pielęgnują tradycję pasterską. Na wiosnę odbywa się „Przednówek w Polanach” - impreza promująca śpiew pasterski i grę na instrumentach pasterskich, połączone z degustacją serów owczych, zaś jesienią odbywa się „Polaniarski Osod” – impreza nawiązująca do jesiennego redyku kończącego letni wypas, którego finałem jest osod u bacy. Ta unikatowa i specyficzna forma gospodarowania jest ważnym elementem naszej kultury, a produkty regionalne szansą dla rozwoju bazy gastronomicznej i turystycznej. Jak watra w szałasie nie może zgasnąć przez cały sezon, tak my powinnyśmy pielęgnować naszą kulturę, nierozłącznie związaną z pasterstwem i kuchnią regionalną.", "url": "https://www.portalspozywczy.pl/mieso/wiadomosci/ruszyla-inicjatywa-jagniecina-podhalanska,190049.html", "category": "małopolskie", "sub_category": "Mięso świeże oraz produkty mięsne", "phrase": "Jagnięcina podhalańska"}