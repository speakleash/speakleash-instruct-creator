{"meta_description": "Owca od ponad 400 lat, kiedy przywędrowała w polskie góry z wołoskimi pasterzami jest góralską żywicielką. Jeszcze kilkadziesiąt lat temu mawiano: „Kto mo owce, ten mo co chce”, podkreślając opłacalność owczarstwa. Dzisiaj nie tylko hodowla przeżywa kryzys, lecz jagnięciny na polskich stołach praktycznie nie ma. Owca od ponad 400 lat, kiedy przywędrowała w polskie góry z wołoskimi pasterzami jest góralską żywicielką. Jeszcze kilkadziesiąt lat temu mawiano: „Kto mo owce, ten mo co chce”, podkreślając...", "title": "Jagnięcina podhalańska", "content": "Owca od ponad 400 lat, kiedy przywędrowała w polskie góry z wołoskimi pasterzami jest góralską żywicielką. Jeszcze kilkadziesiąt lat temu mawiano: „Kto mo owce, ten mo co chce”, podkreślając opłacalność owczarstwa. Dzisiaj nie tylko hodowla przeżywa kryzys, lecz jagnięciny na polskich stołach praktycznie nie ma. A to błąd, podkreślają dietetycy. Bo jagnięcina to bardzo zdrowe, lekkostrawne i mało otłuszczone mięso. Jagnięcina jest pozyskiwana w Polsce z hodowli ras: polska owca górska, polska owca górska odmiany barwnej i cekiel podhalański, których wiek to około 60 dni. Zwierzęta są bardzo młode, a więc ich mięso jest szczególnie delikatne. Są hodowane bez udziału stymulatorów wzrostu i antybiotyków, jest to mięso pochodzące z w pełni naturalnego chowu i żywienia. Zwierzęta wypasane są halach, spożywają naturalny pokarm roślinny - trawy i zioła. Taki rodzaj chowu ma znaczący wpływ na jakość mięsa. W 2012 roku jagnięcina podhalańska otrzymała unijny certyfikat produktu chronionego. Co znaczy, że tym certyfikatem może być opatrzone tylko mięso jagniąt urodzonych i chowanych w powiatach nowotarskim i tatrzańskim, żywieckim, suskim, limanowskim, nowosądeckim. Roczne spożycie jagnięciny w Polsce szacuje się na około 40 gramów na osobę, co jest wynikiem na granicy błędu statystycznego. Dla porównania średnie spożycie jagnięciny w krajach UE wynosi 1,9 kilograma, a na Islandii nawet 20 kilogramów na osobę.", "url": "https://visitmalopolska.pl/-/jagniecina-podhalanska", "category": "małopolskie", "sub_category": "Mięso świeże oraz produkty mięsne", "phrase": "Jagnięcina podhalańska"}