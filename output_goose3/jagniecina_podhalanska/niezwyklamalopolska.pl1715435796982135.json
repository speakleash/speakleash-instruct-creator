{"meta_description": "Jagnięcina podhalańska – polska odmiana mięsa jagnięcego, charakterystyczna dla obszaru Tatr i Podhala", "title": "Jagnięcina podhalańska", "content": "Chów owiec i gospodarka pasterska są nierozłącznie związane z polskimi górami, zwłaszcza Tatrami i Podhalem. Przywędrowały na te tereny razem z całą kulturą wołoską, organizacją wypasów, sposobem prowadzenia bacówki, przerabiania mleka, co ukształtowało unikalny krajobraz tego regionu. Chów owiec górskich, którego produktem jest jagnięcina podhalańska, odbywa się w warunkach górskich, w małych ekstensywnie utrzymywanych stadach owiec żywionych naturalnymi paszami pochodzącymi głównie z lokalnych zasobów. Duży wpływ na smak mięsa jagnięciny podhalańskiej ma specyficzna roślinność oraz zróżnicowanie botaniczne pastwisk. Znajduje się tam wiele roślin leczniczych, stosowanych w medycynie ludowej. Do produkcji jagnięciny podhalańskiej wykorzystuje się jagnięta rasy „polska owca górska” oraz „cakiel” (prymitywna rasa owiec górskich). „Polska owca górska” to krzyżówka rodzimych okazów z innymi rasami owiec. Większą masę ciała zwierząt, wydajność i charakter okrywy wełnistej, wydajność mleka udało się to połączyć z cennymi zaletami przystosowującymi ją do trudnych warunków środowiskowych: dobrym zdrowiem, długowiecznością, odpornością. Zachowano także smak mięsa młodych jagniąt. Owce wypasane są przez cały sezon, od końca kwietnia do początku października, na halach. Przez cały okres wychowu, czyli maksymalnie 90 dni od dnia wykotu, podstawowym pokarmem jagniąt jest mleko matek. Możliwe jest również dokarmianie jagniąt zielonką pastwiskową i sianem oraz niewielkimi dodatkami pasz treściwych (jęczmień, owies, otręby). Obszar wypasu i produkcji jagnięciny podhalańskiej położony jest w pobliżu pięciu Parków Narodowych: Gorczańskiego, Tatrzańskiego, Pienińskiego, Babiogórskiego i Magurskiego oraz Parków Krajobrazowych i obszarów cennych przyrodniczo: Natura 2000. Przez cały okres wypasu owce trzymane są na powietrzu z dala od siedzib ludzkich, na terenach czystych i ekologicznych, nienawożonych. Zwierzęta pokonują duże odległości od miejsc, w których zimują, dlatego mają dobre umięśnienie i małą zawartość tłuszczu oraz wysoką jakość odżywczą. Waga owiec przeznaczonych do uboju waha się od 4 do 16 kg.", "url": "https://niezwyklamalopolska.pl/jagniecina-podhalanska/", "category": "małopolskie", "sub_category": "Mięso świeże oraz produkty mięsne", "phrase": "Jagnięcina podhalańska"}