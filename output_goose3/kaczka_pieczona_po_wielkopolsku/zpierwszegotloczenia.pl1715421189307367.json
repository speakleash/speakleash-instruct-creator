{"meta_description": "Przepis na Kaczka po wielkopolsku. Kaczka pieczona z jabłkami wymieniana jest pośr&oacute;d tradycyjnych dań kuchni wielkopolskiej. Jestem Wielkopolanką raczej z…", "title": "Kaczka po wielkopolsku", "content": "Kaczka pieczona z jabłkami wymieniana jest pośród tradycyjnych dań kuchni wielkopolskiej. Jestem Wielkopolanką raczej z wyboru niż z urodzenia, i nie wszystkie dania wielkopolskiej kuchni mi \"podchodzą\" (a zwłaszcza nie jestem fanką ziemniaków), ale taka kaczka zdecydowanie mi smakuje - szczególnie jeśli podana jest z czerwoną kapustą. Poznaniacy podają do tej kaczki jeszcze pyzy drożdżowe gotowane na parze. Kaczkę umyj i osusz. Wymieszaj w miseczce sól, pieprz, majeranek i roztarty czosnek, a potem dobrze nasmaruj kaczkę na zewnątrz i w środku. Odstaw ją na około dwie godziny w chłodne miejsce. Trzy jabłka obierz, resztę przekrój na pół i wyjmij gniazda nasienne. Do wnętrza kaczki włóż tyle obranych jabłek, ile się zmieści i zepnij wykałaczkami lub zeszyj. Do naczynia wlej oliwę, połóż kaczkę i wstaw do piekarnika nagrzanego na 200 stopni. Na upieczenie około dwukilowej kaczki potrzeba około 2 godzin - zazwyczaj liczy się 20 minut na każde 50 dag, plus 20 minut na dopieczenie. Po pierwszych 15 minutach dolej do naczynia wrzątek i co jakiś czas polewaj kaczkę, aby nie była sucha. Po upieczeniu, nie krój kaczki od razu, lecz odczekaj około 15 minut - inaczej wypłynie z niej sok i stanie się twarda. Do kaczuszki polecam czerwoną kapustę przyrządzoną w następujący sposób: posiekaj cienko około kilogram kapusty. Na patelni rozgrzej oliwę, wrzuć kapustę i krótko podsmaż, następnie dolej wody i duś do miękkości. Dopraw solą, sokiem z cytryny i pieprzem. Można też dodać starte na tarce jabłko.", "url": "https://zpierwszegotloczenia.pl/przepis/kaczka-po-wielkopolsku", "category": "wielkopolskie", "sub_category": "Gotowe dania i potrawy", "phrase": "Kaczka pieczona po wielkopolsku"}