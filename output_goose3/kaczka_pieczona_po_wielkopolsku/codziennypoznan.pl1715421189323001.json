{"meta_description": "", "title": "Smakowita Wielkopolska, czyli nie tylko pyry z gzikiem", "content": "Karkówka ze świni złotnickiej pstrej z warzywami pieczona w glinianym garnku, schab z tejże z ziołami i serwowany z chrzanem pełnym tajnych a smakowitych przypraw i biała kiełbasa własnego wyrobu smażona na smalcu z cebulą i czosnkiem – to tylko niektóre przysmaki, za które ich twórcy zostali zaproszeni do Sieci Dziedzictwa Kulinarnego Wielkopolska. Tym razem do sieci zaproszono siedmiu producentów, a certyfikaty wręczał im Krzysztof Grabowski, Członek Zarządu Województwa Wielkopolskiego. – Sieć się rozrasta i to jest dla nas satysfakcjonujące – mówił marszałek wręczając certyfikaty kolejnym siedmiu przedsiębiorcom. A każdy z wyróżnionych, by udowodnić, że zasługuje na ten prestiżowy tytuł, przywiózł ze sobą to, co ma najlepszego. Firma “Tradycyjne Jadło” prezentowała więc z dumą swoje przepyszne kiełbasy i szynki wędzone w olchowym i bukowym dymie, z mleczarni w Strzałkowie przyjechał rozpływający się dosłownie w ustach biały ser, a prawdziwy popis swojskiej kuchni dał pensjonat Tamarosa z powiatu międzychodzkiego. Reprezentujący go Romuald Jaśkiewicz – pensjonat prowadzi jego syn, Maksymilian – zachwalał swoje wyroby z prawdziwą pasją. – Ser w nocy robiony, nasze kiełbasy, wszystko świeże – mówił, zapraszając do Tamarosy. Kuchnia tego pensjonatu to w zasadzie kuchnia polska, ale z domieszką włoskie, francuskiej i… fantazji właścicieli. Mamy tu więc w menu białą kiełbasę własnego wyrobu, która serwuje się smażoną na smalcu z czosnkiem i cebulą, ale też karkówkę ze świni złotnickiej pstrej z hodowli w Gralewie z ziołami i przepyszny schab pieczony. – Karkówka to nasz hit od lat, z dodatkiem ziół, między innymi rozmarynu i szałwii – mówił pan Jaśkiewicz. – Serwujemy też pieczoną pierś kaczki, to specjalna technologia pieczenia tak, żeby była bardziej soczysta. No i nasza biała kiełbasa smażona – żeby była rzeczywiście smaczna, musi być smażona na smalcu, z dodatkiem cebuli i czosnku. To może tuczące, ale pyszne, poza tym przecież nie trzeba tego dużo zjeść… To ostatnie założenie akurat nie jest wcale takie łatwe do zrealizowania, bo smażona kiełbasa jest pokaźna i dobrze nabita. Ale jest też tak pyszna, że znika w okamgnieniu… – Szkoda, że mojej żony tu nie ma – ubolewa pan Rajmujnd, nakładając kolejne porcje karkówki i schabu. – Bo przecież mamy też desery, na przykład sezonowy placek z jagodami, bo teraz pora… Albo też krem waniliowy z rabarbarem, tu zachwyca to połączenie kwaskowości smaku rabarbaru ze słodyczą wanilii. To tradycja w naszym domu, zbieramy przepisy, a później pieczemy dla naszych gości… Wspaniałą wielkopolską ucztę zakończyły lekkie jak puch serowe babeczki serwowane ze świeżymi owocami – także nasze kulinarne dziedzictwo. I takich dań jest znacznie więcej niż tylko pyry z gzikiem i kaczka z pyzami… Obecnie do Sieci Dziedzictwa Kulinarnego Wielkopolska należy 45 podmiotów – restauracji, producentów żywności czy gościńców. Każdy z nich ma charakterystyczną biało-niebieską tabliczkę – symbol dobrego smaku i wyjątkowej jakości. I po tym można poznać, że w tym lokalu albo u tego producenta można zjeść świeżo, pysznie – i po wielkopolsku.", "url": "https://codziennypoznan.pl/artykul/2012-07-12/smakowita-wielkopolska-czyli-nie-tylko-pyry-z-gzikiem/", "category": "wielkopolskie", "sub_category": "Gotowe dania i potrawy", "phrase": "Kaczka pieczona po wielkopolsku"}