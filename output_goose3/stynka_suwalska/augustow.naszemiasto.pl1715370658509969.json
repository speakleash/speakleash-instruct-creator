{"meta_description": "Dzisiaj (21.05) w restauracji Pod Jelonkiem w Jeleniewie wicemarszałek województwa Stanisław Derehajło smażył stynkę. Ryba została wpisana bowiem na listę produktów regionalnych. - Wcześniej ani jej nie przyrządzałem, ani nie jadłem - mówił wicemarszałek.", "title": "Stynka suwalska na liście produktów regionalnych. W Jeleniewie rybę smażył wicemarszałek Stanisław Derehajło [Zdjęcia]", "content": "Po usmażeniu przyznał, że jest bardzo smaczna i warto jej skosztować. O to, by stynka suwalska trafiła na listę produktów regionalnych zabiegała Maria Juśkiewicz, właścicielka restauracji Pod Jelonkiem w Jeleniewie. - Przyrządzamy stynkę od 1981 roku i serwujemy ją tak długo jak tylko się da - opowiada pani Maria. - Ryba nie jest dostępna non stop. Łowi sią ją tylko wtedy gdy zimna jest woda. Łowimy ją w Szelmencie, Wigrach, czy Wiżajnach. Przygotowanie jest bardzo czasochłonne, ponieważ ryba jest bardzo mała. W restauracji Pod Jelonkiem podawana jest w cieście, w kapuście, z plackiem ziemniaczanym, w zalewie pomidorowej lub octowej, a także smażona. Dzisiaj w Jeleniewie smażył ją wicemarszałek Derehajło. Nim wrzucił stynkę na rozgrzany tłuszcz, przyprawił i obtoczył w mąkach. - Produkty regionalne to nasze atrakcje turystyczne - mówił. - Zachęcam wszystkich do ich wytwarzania i sprzedawania. Poprzez produkty regionalne promujemy nasze województwo. Przypomniał, że działa Podlaskie Centrum Produktu Lokalnego gdzie lokalni producenci są promowani. Przyrządzenie stynki nie sprawiło wicemarszałkowi najmniejszej trudności. Można powiedzieć, że usmażył ją śpiewająco, bo podczas prac przyśpiewywał.", "url": "https://augustow.naszemiasto.pl/stynka-suwalska-na-liscie-produktow-regionalnych-w/ar/c1-8288950", "category": "podlaskie", "sub_category": "Produkty rybołówstwa, w tym ryby", "phrase": "Stynka suwalska"}