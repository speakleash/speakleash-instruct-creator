{"meta_description": "Poleśniki to placki ziemniaczane pieczone na liściach kapusty. Tym razem wersja z dodatkiem kwaśnej śmietany i bryndzy – bardzo wytrawna i bardzo pyszna ❗", "title": "POLEŚNIKI, czyli nietypowe placki ziemniaczane", "content": "POLEŚNIKI vel poliźniki, to typowe danie wykorzystujące podstawowe składniki kuchni śląskiej – ziemniaki i kapustę 😎 Trudno powiedzieć, skąd nazwa, bo to prawie zwykłe placki ziemniaczane, spotykane w wersji z samych surowych ziemniaków lub z dodatkiem ugotowanych. I jak w pewnej reklamie – prawie robi różnicę 😊 Pieczemy je bowiem w piekarniku, a na dodatek w liściach kapusty. Parujące liście kapusty nadają plackom charakterystyczny posmak i wilgoć. Tradycyjnie były pieczone oczywiście w piecach do chleba, więc jeśli ktoś posiada, może wykorzystać. ja nie posiadam, zadowalam się więc zwykłym piekarnikiem z termoobiegiem 😁 Poleśniki wpisane są na listę produktów tradycyjnych województwa śląskiego, stąd znalazły się w moim projekcie SMAKUJ POLSKĘ. Jak to zwykle z tymi tradycyjnymi potrawami bywa, poleśniki powinny być polane masełkiem i tłustą śmietaną. Jak to zwykle u mnie bywa, OSZCZĘDZAM KALORIE gdzie się da 😁 Dlatego nie używam masła, a śmietanę wybieram najchudszą lub zamieniam ją na gęsty, pyszny jogurt naturalny. Placki są pyszne, a dodatek wędzonego łososia podkreślił wytrawny smak dania 🥇. Równie dobrze można podać je np. z bryndzą lub innym serem o wyrazistym smaku – nawet takim z zieloną pleśnią 😎 Surowe ziemniaki, po starciu, można sparzyć wrzącym mlekiem lub wodą, i odcisnąć. Ja zrezygnowałam z tego punktu, dodając tarciznę do dopiero co ugotowanych, gorących i utłuczonych ziemniaków. Oglądając filmik Remigiusza Rączki (Rączka Gotuje na YT), który pichcił poleśniki w Ustroniu, zauważyłam, że jego masa na poleśniki jest bardzo rzadka (nie odcedzał zaparzonych ziemniaków, ale dodawał trochę mąki dla zagęszczenia). Niestety nie miałam liści kapusty przypominających wielkie miski, w których piekł swoje “placki”, dlatego zrobiłam gęściejszą wersję masy, unikając jednocześnie dodawania mąki. Skróciło to też czas pieczenia. ” Dwie pieczenie przy jednym ogniu” 😍 W moim domu rodzinnym placki ziemniaczane pieczone na blasze (bez liści kapusty, oczywiście) podawane były ze śmietaną i cukrem. Do dzisiaj uwielbiam taką kombinację smakową i moje dzieci też. Jednak w przypadku poleśników na słodko – i to bardzo ciekawe – tą samą nazwą określane są placki drożdżowe. Pieczone również na liściach kapusty, które są po upieczeniu odrzucane, z ciasta z mąki i drożdży. Całkiem inne placki ❗ A najbardziej niewiarygodne jest to, że podaje się je ze startym piernikiem i cynamonem, i tutaj mnie kupili całkowicie 😍 Gdybym miała w domu pierniki, to ta wersja byłaby pierwsza do przygotowania 🎯. Ale że pierniki leżą jeszcze w sklepie, przepis na POLEŚNIKI NA SŁODKO musi poczekać ⏰.", "url": "https://besttaste.pl/recipes/polesniki-czyli-nietypowe-placki-ziemniaczane/", "category": "śląskie", "sub_category": "Gotowe dania i potrawy", "phrase": "Poleśniki (poliźniki)"}