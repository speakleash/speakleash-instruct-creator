{"meta_description": "Placki Ziemniaczane - wiadomości tematyczne", "title": "Placki Ziemniaczane - wiadomości tematyczne", "content": "Placki ziemniaczane – co to jest? Podstawowe informacje Placki ziemniaczane stanowią jedną z prostszych potraw jaka zagościć może na naszych stołach – zarówno na śniadanie, obiad, jak i kolację. Istnieje wiele rodzajów placków ziemniaczanych, jednak zwykle są to po prostu starte ziemniaki z dodatkiem cebuli, jajek, mąki i soli, uformowane w płaskie placki. Dominującym sposobem przygotowania jest ich smażenie na tłuszczu – oleju lub smalcu. Placki ziemniaczane mogą być spożywane jako autonomiczna potrawa, lub jako element bardziej kalorycznego posiłku. Częstą praktykę stanowi podawanie placków ziemniaczanych do gulaszu, jednak na ogół spożywane są one ze śmietaną (kwaśną), bryndzą czy gzikiem – to ostatnie dotyczy szczególnie Wielkopolski. Co ważne to fakt, że placki ziemniaczane można spożywać również na słodko. Najpopularniejsze sposoby podania w tym przypadku to placki z cukrem i śmietaną, twarogiem, musem jabłkowym czy rozmaitymi konfiturami. Z tego też względu każdy przepis na placki ziemniaczane może być inny, więc jeśli zastanawiasz się jak zrobić placki ziemniaczane które podbiją Twoje kubki smakowe, to przed przystąpieniem do działania koniecznie zbadaj wszystkie oferowane Ci przez tradycję opcje. Rodzaje placków ziemniaczanych w Polsce i na świecie W samej tylko Polsce wyróżnić możemy wiele rodzajów placków ziemniaczanych, gdzie w zależności od regionu przygotowuje się je inaczej. Przykładowo, na Podlasiu placki ziemniaczane często doprawia się majerankiem i pieprzem. Niemniej, różnice nie polegają wyłącznie na dodatkach, a również na sposobie przygotowania. Co do zasady, placki ziemniaczane to potrawa smażona ze startych, surowych ziemniaków, jednak istnieją również placki z ziemniaków gotowanych. W niektórych przypadkach spotkać się będziemy mogli również z pieczonymi plackami ziemniaczanymi. Częstym błędem jest mylenie placków ziemniaczanych z takimi potrawami jak racuchy ziemniaczane czy kotlety ziemniaczane. Obok polskich placków ziemniaczanych wymienić możemy również szereg odmian właściwych dla innych krajów europejskich. Najpopularniejsze będą angielskie i irlandzkie „hash browns”. W kuchni ukraińskiej przygotowuje się „deruny”, w białoruskiej „draniki”, a w Szwajcarii „rösti”, gdzie jest to zresztą potrawa narodowa. W wielu miejscach w Polsce mają one istotny wymiar kulturowy. Placki ziemniaczane w rozmaitych odmianach – zależnych od regionu i sposobu przygotowania – figurują na Liście produktów tradycyjnych, prowadzonej przez Ministerstwo Rolnictwa i Rozwoju Wsi. Jako przykład można podać plyndze (inne nazwy: plendze, plindze, placki kartoflane), czyli placki ziemniaczane w swej najpopularniejszej formie, określane w ten sposób w Wielkopolsce czy na Warmii i Mazurach. Do innych rodzajów placków ziemniaczanych ujętych na Liście produktów tradycyjnych zaliczyć możemy placki po rytersku, placki ziemniaczane pieczone na blasze, moskole czy dziędziuchy.", "url": "https://smakosze.pl/tematyczne/placki-ziemniaczane", "category": "wielkopolskie", "sub_category": "Gotowe dania i potrawy", "phrase": "Plyndze (plendze, plindze, placki kartoflane)"}