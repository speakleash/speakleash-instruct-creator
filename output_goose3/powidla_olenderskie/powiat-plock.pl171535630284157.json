{"meta_description": "", "title": "Powidła Słubickie nagrodzone przez Marszałka! A jesienią – lokalny ryneczek", "content": "Andrzej Markiewicz z gminy Słubice robi powidła, których podstawą są buraki cukrowe. Specjał trafia do coraz większego grona osób. Wszyscy chwalą nie tylko smak powideł, ale także ich oryginalną recepturę i ekologiczny skład. Jesienią każdy chętny bez problemu kupi słoiczek przysmaku na specjalnym ryneczku dla lokalnych producentów. Powidła z buraków cukrowych znane były do tej pory przede wszystkim mieszkańcom gmin Słubice i Gąbin, czyli nadwiślańskich terenów po lewej stronie rzeki. Ten słodki, pyszny smakołyk to pozostałość po osadnikach olenderskich, którzy sprowadzili się na te tereny ok. 300 lat temu. Olendrami nazywano przybyszów z Fryzji (obecnie w granicach Niemiec, Holandii i Danii), którzy chronili się na ziemiach polskich przed prześladowaniami religijnymi. Mieszkali w Kępie Polskiej, Borkach, Troszynie, Wiączeminie, Kazuniu, Wymyślu. Byli wśród nich luteranie, mennonici i protestanci-pacyfiści. Z racji tego, że mówili po niemiecku, po drugiej wojnie światowej większość Olendrów musiała opuścić te tereny. Tradycja przyrządzania powideł pozostała jednak w niektórych gospodarstwach. Andrzej Markiewicz do powideł z buraków dodaje m.in. jabłka, dynię, czarne porzeczki czy śliwki. Dzięki temu powstaje przysmak, który zadowoli nawet najbardziej wymagające podniebienia i znajdzie amatorów wśród wszystkich smakoszy. Ostatnio Powidłami Slubickimi zachwycił się także Marszałek Województwa Mazowieckiego Adam Struzik i jego współpracownicy, którzy postanowili nagrodzić przysmak w XI edycji konkursu o Laur Marszałka za najlepsze produkty roku 2017. Warto podkreślić, że do tej edycji zgłoszono aż 144 produkty żywnościowe mazowieckich producentów. Powidła Słubickie, wytwarzane przez Andrzeja Markiewicza, zdobyły Laur Marszałka w grupie producentów indywidualnych w kategorii owoce, warzywa, przetwory owocowe i warzywne, produkty pochodzenia roślinnego. Sam zdobywca nagrody i autor słodkiego specjału podkreśla, że jego powidła mają swoją tradycję i recepturę, a cały proces ich przygotowania jest dosyć czasochłonny. - Ich tradycja sięga roku 1939, kiedy to mój tata został zabrany do obozu w Ostaszkowie, następnie do III Rzeszy, gdzie jako robotnik zetknął się z gotowaniem powideł dla żołnierzy frontu wschodniego – wspomina Andrzej Markiewicz. Uroczysta gala wręczenia nagród laureatom konkursu odbędzie się 10 września w Warszawie. Władze Powiatu Płockiego składają serdeczne gratulacje autorowi Powideł Słubickich jako produktu regionalnego, który został doceniony przez Samorząd Województwa Mazowieckiego. UWAGA! Mamy też dobrą wiadomość dla wszystkich, którzy chcieliby kupić słoiczek powideł lub innych lokalnych przysmaków. Otóż jesienią zacznie działać lokalny ryneczek produktów tradycyjnych wytwarzanych bezpośrednio w gospodarstwach. Ryneczek będzie działał w Rogozinie w gm. Radzanowo (na wolnym placu przy jednym z działających tam sklepów). Regularnie, np. co dwa tygodnie, będą przyjeżdżali tam rolnicy i lokalni wytwórcy. Wszystkich zainteresowanych sprzedażą swoich produktów już teraz zapraszamy do kontaktu i współpracy z Wydziałem Rozwoju Gospodarczego i Promocji Starostwa Powiatowego w Płocku. Zgłoszenia produktów przyjmujemy pod numerem telefonu (24) 267 67 10.", "url": "https://powiat-plock.pl/wiadomosci/2201-powidla-slubickie-nagrodzone-przez-marszalka-a-jesienia-lokalny-ryneczek", "category": "mazowieckie", "sub_category": "Inne produkty", "phrase": "Powidła olenderskie"}