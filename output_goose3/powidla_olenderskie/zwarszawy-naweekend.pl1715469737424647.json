{"meta_description": "Olenderfest to impreza która powoli wchodzi do kanonu turystycznych atrakcji w okolicach Warszawy. Doskonały pretekst by poznać tradycje Olendrów odwiedzając też nowy skansen w Wiączyminie.", "title": "Powidła Olenderskie - wspólne gotowanie + wyciskanie jabłkowego soku i wiele więcej już 8 września Olenderfest:)", "content": "Kolejna edycja wspaniałej kulinarnej imprezy Olenderfest już 8 września na ziemi iłowskiej a dokładniej w gospodarstwie agro pod Jastrzębcem w Przejmie (okolice Iłowa). Gospodarze od jakiegoś czasu i z bardzo dobrym skutkiem postanowili wskrzesić tradycyjne metody wyrobu powideł, jakie znane były tu dzięki olenderskim osadnikom. Kulinaria to bez wątpienia doskonały sposób by powrót do tradycji miał żywy a nie teoretyczny charakter. Temu ma też służyć piknik. Na pięknej łące, obsadzonej zgodnie z olenderską praktyką wierzbami ( symbolem Mazowsza) rozstawione zostaną stanowiska, na których będziemy mogli wspólnie przygotować olenderskie przysmaki. Poza powidłami, które są specjalnością gospodarzy, będzie też możliwość wspólnego wyciskania soku z ekologicznie uprawianych tu dorodnych jabłek. Obok stanie też długie, tradycyjne ogrodzenie z łoziny wierzbowej. Dzieci będą więc mogły zobaczyć ten tak pospolity kiedyś na Mazowszu sposób grodzenia, a przy tym poznać jego cel, wytrzymałość i praktyczność. Wyroby gospodarzy cieszą się uznaną marką, nie przypadkowo więc są oferowane m.in. w nowo otwartym pod Toruniem skansenie olenderskim. Cieszą się tam wielkim powodzeniem, o ich doskonałym smaku przekonają się też uczestnicy wrześniowej imprezy. A skoro o skansenie mowa, to warto zauważyć, iż już wkrótce Mazowsze dostanie swój własny skansen olenderski. W nieodległym Wiączeminie Polskim powstają bowiem repliki 5 olenderskich budynków, które wraz z dawnym ewangelickim zborem i cmentarzem utworzą mini osadę. Otwarcie zaplanowano jeszcze w tym roku. Szkoda, że podobnego projektu, mimo planów, nie może doczekać się bliższe Warszawie Urzecze, może wiączemiński sukces przyniesie dodatkową mobilizację decydentom. Gospodarze agroturystyki pod Jastrzębcem planują rozwój swojej turystycznej oferty w przyszłych sezonach. Na pobliskiej, przepięknej łące ma zostać zbudowana tradycyjna olenderska ścieżka/droga terpa, która docelowo doprowadzi do repliki tradycyjnego budynku. W samej zaś tradycyjnej, mieszczącej się na terenie gospodarstwa powidlarni, na poddaszu powstaną pokoje dla gości. W planach jest też mural nawiązujący do olenderskich tradycji. Wydaje się, że miejsce ma wszelkie dane ku temu, by na kulinarnej ofercie zbudować swoją turystyczną markę, podobnie jak to się dzieje z Agroturystyka Błędowskie Rosy (cydr) czy Pod Jabłonią w okolicach Kazimierza (jabłka). Popularności wycieczek w okolice Iłowa może też pomóc rozwijająca się oferta nowo otwartego parku rodzinnego Frajdalandia(ze wspaniałymi pokazami sokolniczymi), a także wspomniany wyżej skansen w Wiączeminie. Tutejsze okolice Wisły to też spokojne, piękne tereny na wycieczki rowerowe czy pikniki nad drobnymi, pamiętającymi czasy olendrów oczkami wodnymi, czas płynie tu dużo wolniej niż w Warszawie. Warto przekonać się o walorach ziemi iłowskiej już 8 września na Olenderfest.", "url": "https://www.zwarszawy-naweekend.pl/powidla-olenderskie-wspolne-gotowanie-wyciskanie-jablkowego-soku-i-wiele-wiecej-juz-8-wrzesnia-olenderfest/", "category": "mazowieckie", "sub_category": "Inne produkty", "phrase": "Powidła olenderskie"}