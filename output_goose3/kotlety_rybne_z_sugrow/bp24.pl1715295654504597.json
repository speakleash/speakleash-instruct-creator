{"meta_description": "Frykasy z Kodnia, czyli Paulina Pietrusik to prawdziwa propagatorka tradycyjnych smaków z naszego regionu. Dzięki niej aż pięć przysmaków z Kodnia trafił", "title": "Propaguje tradycyjne smaki regionu", "content": "Frykasy z Kodnia, czyli Paulina Pietrusik to prawdziwa propagatorka tradycyjnych smaków z naszego regionu. Dzięki niej aż pięć przysmaków z Kodnia trafiło na listę produktów tradycyjnych Ministerstwa Rolnictwa i Rozwoju Wsi. Paulina Pietrusik już od czterech lat promuje tradycyjne potrawy z gminy Kodeń. Pasją do kuchni regionalnej zaraziła ją jej mama, która teraz stanowi dla Pauliny motywację do działania. Na liście produktów tradycyjnych Ministerstwa Rolnictwa i Rozwoju Wsi znajduje się aż pięć potraw, którym Paulina dała nowe życie. Są to pieczeń z szynki dzika, dzik w cieście, kotlety rybne z Sugrów, kisiel z owsa i herbatka księcia Sapiehy. Na tych sukcesach Paulina nie zamierza poprzestawać. Chce jeszcze bardziej wzmocnić pozytywny wizerunek gminy Kodeń. Marzy także o rozbudowie miejsca, gdzie będzie mogła prowadzić warsztaty oraz wytwarzać lokalne produkty. Jeżeli sytuacja pandemiczna ulegnie poprawie być może będziemy mogli spróbować Frykasów z Kodnia na rajdach rowerowych i spływach kajakowych. -Powoli przetwory w spiżarni i apteczce się kończą, więc już myślę o tym, czym powinnam na wiosnę i w sezonie uzupełnić swoje zapasy.- mówi Paulina Pietrusik, czyli Frykasy z Kodnia.", "url": "https://bp24.pl/artykul/propaguje-tradycyjne/749567", "category": "lubelskie", "sub_category": "Produkty rybołówstwa, w tym ryby", "phrase": "Kotlety rybne z Sugrów"}