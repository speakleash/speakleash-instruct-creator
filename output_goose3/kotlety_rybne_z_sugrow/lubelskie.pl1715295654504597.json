{"meta_description": "", "title": "Rybactwo śródlądowe – Strona 1000 – Urząd Marszałkowski Województwa Lubelskiego w Lublinie", "content": "Polska jest użytkownikiem największych powierzchni stawów ziemnych spośród krajów Unii Europejskiej. Powierzchnia stawów wynosi ponad 86 tys. hektarów, a co za tym idzie jest również największym producentem karpia w Unii Europejskiej. Krajowa produkcja stanowi około 30 % produkcji unijnej. Powierzchnia wód śródlądowych w województwie lubelskim wynosi ponad 19 tys. ha, w tym kompleksy stawów rybnych zajmują powyżej 8 860 ha, stanowi to około 12 % powierzchni gruntów pod stawami w kraju, co daje województwu lubelskiemu drugie miejsce po województwie dolnośląskim. Największa powierzchnia stawów hodowlanych (powyżej tysiąca hektarów) znajduje się w powiatach: lubartowskim, parczewskim, ryckim i tomaszowskim. Duże powierzchnie stawów znajduje się również w powiatach: ryckim, zamojskim, tomaszowskim oraz opolskim. Znaczącą rolę w produkcji karpia odgrywają między innymi zlokalizowane na czystych ekologicznie terenach gospodarstwa rybackie w Siemieniu, Kocku, Opolu Lubelskim, Jedlance, Samoklęskach, Sosnowicy i na Polesiu. Produkcja karpia ulokowana jest głównie w Polsce środkowej i południowej. Wielkość rodzimej produkcji karpia w ostatnich latach waha się w granicach od 18 do 21 tys. ton rocznie co stanowi powyżej 30 % połowu ryb słodkowodnych w Polsce. Tu należy dodać, że województwo lubelskie jest krajową potęgą w chowie tego gatunku, którego produkcja wynosi powyżej 2,5 tys. ton rocznie, a w ostatnich latach osiągnęła wynik produkcyjny nawet powyżej 3 tys. ton. Pomimo, że produkcja ryb jest jednak zmienna i w dużym stopniu zależy od warunków pogodowych, niemniej jednak Lubelszczyzna jest od wielu lat potentatem w skali kraju. Bogactwo przyrodnicze Lubelszczyzny oraz sieć rzeczna wraz z łączącym się z nią systemem jezior i stawów stanowią doskonałą bazę umożliwiającą stosowanie tradycyjnych metod hodowli. Wysoka czystość wód oraz zachowanie morfologicznego zróżnicowania środowiska są jednym z ważnych czynników stymulujących rozwój gospodarki rybackiej w naszym regionie. Do tego należy dodać doświadczenie i wiedzę hodowców, wynikającą z tradycji i prawdziwego zamiłowania do hodowli ryb, a tak było już w okresie międzywojennym, od kiedy datujemy rozkwit lubelskiego rybactwa śródlądowego co sprawia, że spełniają one zarówno oczekiwania smakoszy, jak i osób szukających przede wszystkim zdrowej, naturalnej żywności. Walory smakowe naszych ryb czynią z nich wyśmienite produkty na polską i lubelską kuchnię. Na naszej regionalnej Liście Produktów Tradycyjnych mamy dużo takich pyszności, a są tam między innymi: karp w śmietanie po poniatowsku, pasztet z karpia z Sierskowoli, szyneczka z karpia z Pustelni pochodząca z okolic Opola Lubelskiego, zupa z karpia czy kotlety rybne z Sugrów, lub karasie z Polesia. Z tymi oraz innymi smakołykami z Lubelszczyzny można zapoznać się na stronie naszego urzędu marszałkowskiego.", "url": "https://www.lubelskie.pl/rybactwo-srodladowe//1000", "category": "lubelskie", "sub_category": "Produkty rybołówstwa, w tym ryby", "phrase": "Kotlety rybne z Sugrów"}