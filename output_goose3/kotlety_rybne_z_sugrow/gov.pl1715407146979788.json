{"meta_description": "Produkt wpisany na listę produktów tradycyjnych w dniu 2016-12-01\nW kategorii Produkty rybołówstwa\nW województwie woj. lubelskim", "title": "Kotlety rybne z Sugrów - - Portal Gov.pl", "content": "Kotlety smażone lub gotowane ze świeżej ryby (szczupak, lin, karaś, sum lub karp). Właściwe dla świeżej ryby, bez obcych posmaków i zapachów. Wyraźnie wyczuwalne przyprawy, np. pieprz, czosnek. Gmina Kodeń położona jest we wschodniej części powiatu bialskiego w województwie lubelskim. Od strony wschodniej granica gminy biegnie wzdłuż rzeki Bug. Położenie gminy miało duże znaczenie dla rozwijającej się na tych terenach kuchni kodeńskiej. Dzięki obecności rzeki oraz licznych jezior, strumieni i stawów, mieszkańcy od dawna przygotowywali potrawy na bazie ryb słodkowodnych. Popularne na tym terenie były kotlety rybne smażone lub gotowane z Sugrów. Potrawy te przygotowywane są według tej samej receptury po dziś dzień. Kotlety smażone przyrządzane są z masy rybnej, obtoczone w bułce tartej i usmażone na niewielkiej ilości tłuszczu. Kotlety gotowane zaś sporządzane są z masy rybnej z kilku gatunków ryb (tłustych i chudych) oraz dodatków takich jak: bułki, masła, jaj oraz przypraw. Kotlety w kształcie nieregularnej kuli obtaczane są w mące i gotowane. „W takim produkcie wiem co zjadam, to jest zwykle zdrowsze niż inne produkty ze sklepu, mimo nowej techniki obróbki ryb te kotlety smakują tak samo jak te, które gotowała nam Mama. Dzięki przekazywaniu tego dziedzictwa ludzie mają okazje do spotkań i wspólnego biesiadowania” (Wywiad przeprowadzony z mieszkańcami gminy Kodeń). Te dwa rodzaje kotletów rybnych zazwyczaj goszczą na stołach mieszkańców gminy Kodeń podczas różnych spotkań rodzinnych oraz świąt kościelnych, np. w czasie Wielkiego Postu.", "url": "https://www.gov.pl/web/rolnictwo/kotlety-rybne-z-sugrow", "category": "lubelskie", "sub_category": "Produkty rybołówstwa, w tym ryby", "phrase": "Kotlety rybne z Sugrów"}