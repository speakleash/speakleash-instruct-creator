{"meta_description": "Miody Puszczy Barlineckiej, sieja miedwieńska i chleb gwdowski wpisano na Listę Produktów Tradycyjnych Ministerstwa Rolnictwa i Rozwoju Wsi. Na liście są już 24 takie produkty z województwa zachodniopomorskiego.", "title": "Zachodniopomorskie ma trzy nowe produkty tradycyjne", "content": "Miody Puszczy Barlineckiej wytwarzają pszczelarze z Barlinka (Zachodniopomorskie) i okolic. Są to m.in. miody wielokwiatowe, rzepakowe, akacjowe i lipowe. Nektar i pyłek pozyskiwany jest z Barlinecko-Gorzowskiego Parku Krajobrazowego. Tradycja wytwarzania miodów sięga 1946 r., kiedy do Barlinka przybyli repatrianci, którzy przywieźli ze sobą pszczele rodziny. Sieja miedwieńska od wieków zamieszkuje wody jeziora Miedwie niedaleko Stargardu Szczecińskiego. Ryba wywodzi się z rodziny łososiowatych, podrodziny głąbielowatych. Sieję poławiali już w XIII w. cystersi, którzy założyli w XII w. w pobliskim Kołbaczu klasztor. Dla cystersów ryby żyjące w Miedwiu były tak cenne, że oddali w lenno jedną ze swoich posiadłości, aby uzyskać prawo do połowów w jeziorze, w tym siei miedwieńskiej. Jednym z produktów wytwarzanych z tej smacznej ryby jest miedwianka, czyli sieja wędzona. Tradycja wypiekania chleba gwdowskiego sięga 1945 r. Aby otrzymać ten chleb, trzeba poświęcić kilka dni na przygotowanie składników. Jeszcze w 60. latach XX w. zakwas i ciasto wyrabiane były w drewnianej niecce lub dzieży, a chleb pieczony był w piecach chlebowych wybudowanych w latach 30. Aby produkt uzyskał status regionalny, musi spełniać wiele warunków, m.in. powstawać z wykorzystaniem tradycyjnych metod, które są używane od co najmniej 25 lat. Wnioski o wpisanie na listę produktów tradycyjnych kierowane są do marszałków województw, którzy wysyłają je do ministra rolnictwa. Resort decyduje o wpisaniu na listę. Na liście produktów regionalnych z woj. zachodniopomorskiego są m.in.: chleb wiejski wojenny, paprykarz szczeciński, jeziorowy ogórek kiszony, kiszka szwedzka czy miody przelewickie.", "url": "https://podroze.onet.pl/polska/zachodniopomorskie/zachodniopomorskie-ma-trzy-nowe-produkty-tradycyjne/ryvjrn5", "category": "zachodniopomorskie", "sub_category": "Wyroby piekarnicze i cukiernicze", "phrase": "Chleb gwdowski"}