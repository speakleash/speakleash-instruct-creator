{"meta_description": "Produkt wpisany na listę produktów tradycyjnych w dniu 2019-07-12 w kategorii Gotowe dania i potrawy w woj. warmińsko-mazurskim.", "title": "Kartoflanka po wschodnioprusku - - Portal Gov.pl", "content": "Wg naczynia, w którym jest podana Smak i zapach ziemniaczano-cebulowo-śmietanowy z wyrazistym zapachem i smakiem wędzonki Tradycyjna kuchnia wschodniopruskiego regionu Polski, dzisiejszego obszaru Warmii i Mazur, opierała się przede wszystkim na daniach z ziemniaków. Kartofle, kartoflanka, plince, babka czy szare kluski kartoflane były podstawą pożywienia mieszkańców. Mazurska kartoflanka wschodniopruska, to jedna z najpopularniejszych zup Warmii i Mazur. Można rozróżnić kartoflankę jasną i ciemną, w zależności od użytych dodatków. Podstawę zupy stanowią ziemniaki oraz włoszczyzna pochodzące z okolicznych upraw. Zupa sporządzana jest na wywarze przygotowywanym z wędzonego boczku oraz chudej kiełbasy, które pozyskiwane są z przydomowych wędzarni. W celu przygotowania potrawy, pokrojoną w plasterki cebulę podsmaża się na smalcu. W tym czasie zalany wodą wędzony boczek, gotuje się przez około 30 minut na wolnym ogniu. Następnie dodaje się ziemniaki, pokrojoną włoszczyznę, podsmażoną cebulę, 5 ziarenek ziela angielskiego, mały liść laurowy oraz kiełbasę. Po ugotowaniu mięso należy wyjąć i pokroić w kostkę, a wywar przecedzić przez sito. Pokrojone mięso dodać do zupy i raz jeszcze zagotować. Kartoflanka doprawiana jest śmietaną, musztardą, solą, pieprzem oraz cukrem. Niegdyś głównym dodatkiem do kartoflanki była jedynie cebula, a pokrojoną na kawałki wędzonkę dodawano do potrawy podając ją tylko na specjalne okazje. Dawniej Mazurzy dodawali do zupy posiekaną kapustę kwaszoną, sporządzając tzw. „kwaśną kartoflankę”.", "url": "https://www.gov.pl/web/rolnictwo/kartoflanka-po-wschodnioprusku", "category": "warmińsko-mazurskie", "sub_category": "Gotowe dania i potrawy", "phrase": "Kartoflanka po wschodnioprusku"}