{"meta_description": "", "title": "Koncert charytatywny - Aktualności - Barciany - Gminny Portal Internetowy", "content": "27.01.2019r. w hali sportowej w Barcianach odbył się koncert charytatywny, który miał na celu pomóc pogorzelcom z Kiemławek Wielkich, którzy w wyniku pożaru stracili cały swój dobytek. Jak zawsze daliście z siebie wszystko, aby dołożyć swoją cegiełkę. To dzięki Wam udało nam się zebrać 3.392,40 zł. Dziękujemy bardzo za zabawy sportowe dla dzieci przygotowane przez Jurand Barciany. Dawid Jackiewicz i Daniel Wołosz przygotowali wiele zabaw oraz uczyli najmłodszych trików z piłką. Dzieci wraz z młodzieżą chętnie poznały pojazdy Placówki Straży Granicznej w Barcianach. Nie mogło zabraknąć naszych strażaków, który przedstawili nam krótką inscenizację wypadku drogowego oraz przypomnieli zasady udzielania pierwszej pomocy. Było duże zainteresowanie zarówno dzieci jak i dorosłych. Wesoło i tanecznie zrobiło się kiedy na scenie zagrał zespół CZARNY ORTALION. Jest to zespół działający już drugi rok przy Miejsko - Gminnym Ośrodku Kultury w Sępopolu. Zespół gra swoje autorskie utwory wokalne i instrumentalne utrzymane w stylistyce bluesowej, jazzowej i rokowej oraz utwory innych wykonawców we własnych aranżacjach. Dziękujemy za tak piękny koncert. Podczas niedzielnej licytacji można było wylicytować bony, vouchery na: masaż, jazdę konną zabieg na włosy, sesję zdjęciową, zabieg pielęgnacji twarzy oraz przejażdżkę harleyem, miody, obrazy oraz biżuterię własnej roboty. Nasi licytatorzy to: Pan Witold Bogdanowicz Dyrektor Szkoły Podstawowej im. Straży Granicznej w Barcianach oraz Pani Justyna Żarnowska Dyrektor Gminnego Ośrodka Kultury w Barcianach, którzy dali z siebie wszystko aby stawki licytowanych przedmiotów były jak najwyższe.. W rytmy disco polo wprowadził nas Zespół AKORD, któremu bardzo dziękujemy za świetną zabawę. Nie mogło zabraknąć loterii fantowej, która cieszyła się dużym zainteresowaniem u małych jak i u dużych dzieci oraz dorosłych. Wśród najmłodszych dużym zainteresowaniem cieszył się punkt malowania buziek. A wszystko to działo się pod czujnym okiem Pani Joanny Ładosz. Podczas koncertu można było skosztować smakowitych gofrów przygotowanych przez Szkołę Podstawową im. Jana Pawła II w Mołtajnach. Przy wejściu do sali ciepłymi daniami takimi jak „Kartoflanka po wschodnioprusku” oraz „Marchew po mazursku” raczyła nas Anna Łuczak –Dzieła z Niedział. Stowarzyszenie sołectw Skierki i Podławki „Razem możemy więcej” raczyło nas pysznymi wypiekami. Dzięki uprzejmości Prezesa Stowarzyszenia Pawła Lizaka i jego członków możliwa była zbiórka charytatywna podczas koncertu.Dziękujemy bardzo: Małgorzacie Nicińskiej –FABRYKA URODY, Emilii Niedziałkowskiej, Studiu fryzjerskiemu SPINKA, Stowarzyszeniu Sołectw Skierki i Podławki „Razem możemy więcej”, Szkole Podstawowej im. Jana Pawła II w Mołtajnach, Agnieszce Waraksa, Izabeli Stelmacher, Jurandowi Barciany, Osp Barciany, Zespołowi Czarny Ortalion, Zespołowi Akord, Annie Łuczak, Małgorzacie i Dariuszowi Pucer, Witoldowi Bogdanowiczowi, Kołu Gospodyń Wiejskich w Mołtajnach, Pawłowi Hoszkiewiczowi, Januszowi Bieńkowskiemu, Katarzynie Kustra, Klaudii Krajewskiej, Monice Gasperowicz oraz Placówce Straży Granicznej w Barcianach.", "url": "https://www.barciany.pl/asp/koncert-charytatywny,84,artykul,1,2971", "category": "warmińsko-mazurskie", "sub_category": "Gotowe dania i potrawy", "phrase": "Kartoflanka po wschodnioprusku"}