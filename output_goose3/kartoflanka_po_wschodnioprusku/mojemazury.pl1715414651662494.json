{"meta_description": "O kartoflach, czyli ziemniakach, lub pyrach – jak kto woli – pisałem już parę razy w tym miejscu. Dziś kartofle ugotowane w towarzystwie różnych innych smakowitych ingrediencji. Zapraszam na mazurską kartoflankę.", "title": "Mazurska kartoflanka, czyli dwie zupy z jednej", "content": "O kartoflach, czyli ziemniakach, lub pyrach – jak kto woli – pisałem już parę razy w tym miejscu. Dziś kartofle ugotowane w towarzystwie różnych innych smakowitych ingrediencji. Zapraszam na mazurską kartoflankę. No i od razu mam problem: czy zaoferować szanownym Czytelnikom tradycyjny mazurski przepis, jaki znalazłem w książce Smak Mazur pod redakcją Tadeusza Ostojskiego, czy też uraczyć Was przepisem, jaki dostałem niegdyś od mojego przyjaciela, dziennikarza, podróżnika i świetnego kucharza Wojtka Charewicza. To też przepis mazurski, bo Wojtek urodził się we wsi w powiecie Szczytno, gdzie do dzisiaj wpada, kiedy tylko może. Jednym z jego hobby jest zbieranie starych tradycyjnych przepisów na Mazurach, Warmii, Kurpiach, a ostatnio na całym świecie.  Chyba nie mam wyjścia, podam Państwu oba przepisy; nie da się ich sprowadzić do wspólnego mianownika, różnią się wieloma zasadniczymi szczegółami. Oto potrzebne składniki: • Duża porcja włoszczyzny • 1 kg ziemniaków • 750 g wędzonego boczku lub peklowanej karkówki • 800 g kiełbasy parówkowej (naprawdę jest w przepisie!) • 500 g wędzonych żeberek • 250 g kiszonej kapusty • 2 duże cebule • Natka pietruszki • 200 ml kwaśnej śmietany • Łyżka musztardy • Sól, pieprz, majeranek, ziele angielskie, liść laurowy, cukier, smalec lub olej do smażenia Przygotowanie:  Kiszoną kapustę ugotować, odcedzić, wystudzić i niezbyt drobno pokroić. Cebulę pokroić w plasterki i podsmażyć. Boczek i żeberka zalać wodą tak, aby je całkowicie przykryła, doprowadzić do wrzenia i gotować ok. 30 minut na wolnym ogniu. Dodać ziemniaki, pokrojoną włoszczyznę oraz podsmażoną cebulę, ziele angielskie, liść laurowy i majeranek. Gdy się zagotuje, dodać kiełbasę parówkową. Gotować na wolnym ogniu ok. 60 minut aż do miękkości. Po ugotowaniu wyjąć boczek i kiełbasę, przestudzić i pokroić w kostkę lub plasterki. Resztę wywaru przecedzić przez sito, jeszcze raz zagotować, dodać śmietanę i musztardę, przyprawić solą, pieprzem i cukrem. Podawać z pokrojonym boczkiem i kiełbasą posypane dużą ilością natki pietruszki. Teraz wersja Wojtka, do której nieco mocniej się skłaniam, pewnie dlatego, że bardziej kojarzy mi się z kartoflanką z rodzinnego domu. Potrzebujemy: • 20 dag boczku wędzonego ze skórką • 40 dag obranych ziemniaków • duża cebula (albo dwie) • 1 l rosołu drobiowego lub wołowego • dwie marchewki • połówkę średniego selera • kawałek pora • 250 ml słodkiej śmietany • sól, pieprz i majeranek do smaku. Z boczku zdejmuję skórę, ale jej nie wyrzucam. Sam boczek kroję w centymetrową kostkę i podsmażam na patelni razem z całą skórką. Jeżeli jest bardzo chudy, dodaję nieco smalcu. Do podsmażanego boczku dodaję pokrojone w kostkę ziemniaki i cebulę. Chwilę podsmażam wszystko razem, a kiedy cebula zaczyna się złocić, przekładam wszystko do garnczka, zalewam rosołem i gotuję ok. 20 minut. Umyte jarzyny kroję i wrzucam do zupy. Gotuję jeszcze ok. 10 minut, a następnie zupę przecedzam przez durszlak. Skórę przekładam do zupy, a wszystkie grubsze składniki mielę na średnim sicie, a zmieloną masę ponownie wrzucam do zupy. Następnie dodaję śmietankę i garnek ponownie trafia na palnik, ale tylko do zagotowania. Na koniec (po wyłączeniu palnika) doprawiam zupę solą, pieprzem i sporą (pół szklanki) ilością majeranku. Zupę podaję z grzankami, które robię krojąc bułki w kostkę i podpiekając je na złoto w piekarniku.  Moim zdaniem na jesienne słoty i zimowe chłody to fantastyczna zupa. Uwaga: zmielone warzywa powinny mieć konsystencję gruzełkowatą, a nie jednolitej pasty przypominającej ziemniaczane purée. Dlatego nie można pozwolić, by ugotowały się na miękko.  Ponieważ kartoflanka najsmaczniejsza jest wtedy, kiedy jest bardzo gorąca, często jem ją łyżką drewnianą, która nie parzy ust. No i trochę przypomina stare czasy.  Trzeba przede wszystkim wyraźnie powiedzieć, że to jest przepis na dwie zupy, przynajmniej ja tak rozumiem. Wojtek podaje, że składniki kartoflanki trzeba zalać rosołem. No ale skąd ten rosół? Kiedy ostatnio robiłem kartoflankę, najpierw zrobiłem porządny rosół na kurze (niestety kura była z supermarketu, a nie z targowiska) i na warzywach – i tym rosołem uraczyłem całą rodzinę. Warzywa z rosołu zmieliłem razem z częścią mięsa z kury – posłużyły mi do zrobienia naleśników z ciasta francuskiego.  Reszta rosołu – a było tego pół solidnego gara – posłużyła mi do sporządzenia kartoflanki. Dalej trzymałem się już dość ściśle przepisu, tyle że z uwagi na większą objętość rosołu wszystkie podane ilości pomnożyłem przez dwa; posunąłem się nawet do tego, że w zakamarku kuchennej szuflady znalazłem zapasowe sitka do maszynki z nieco większymi oczkami. Wszystko mieliłem ręcznie, chociaż na co dzień używam maszynki elektrycznej. Udało się znakomicie, zupka wyszła jak trzeba, jedyne, co jej brakuje – to ta drewniana łyżka.", "url": "https://mojemazury.pl/143385,Mazurska-kartoflanka-czyli-dwie-zupy-z-jednej.html", "category": "warmińsko-mazurskie", "sub_category": "Gotowe dania i potrawy", "phrase": "Kartoflanka po wschodnioprusku"}