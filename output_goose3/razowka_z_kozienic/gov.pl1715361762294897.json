{"meta_description": "Produkt wpisany na listę produktów tradycyjnych w dniu 2017-11-30\nW kategorii Wyroby piekarnicze i cukiernicze\nW województwie woj. mazowieckim", "title": "Razówka z Kozienic - - Portal Gov.pl", "content": "Chleb razowy o błyszczącej powierzchni, z możliwymi lekkimi pęknięciami, na przekroju porowaty miąższ. Podłużny, okrągły lub nadany formą, na przekroju kwadratowy lub owalny z lekkim wybrzuszeniem ku górze. Chleb to najstarszy produkt żywnościowy przygotowywany przez człowieka od tysiącleci. Pierwszym „chlebem” naszych praojców były polewki, czyli bryje składające się w 80-90% z wody zmieszanej i ugotowanej z tłuczonym ziarnem pszenicy, jęczmienia lub żyta. W polskiej i słowiańskiej tradycji kulturowej chleb był nie tylko symbolem pożywienia, ale także dostatku i pomyślności. A sam sposób przygotowywania i spożywania pieczywa był procesem niezwykłym, obdarowanym licznymi przesądami. Również na obszarze Ziemi Kozienickiej pieczenie i spożywanie chleba ma długą tradycję. Odgrywał on ogromną rolę nie tylko podczas codziennych posiłków, jak również podczas różnorodnych rodzinnych uroczystości. Jedną z takich uroczystości były zaręczyny, podczas których siedzącym naprzeciwko siebie młodym związywano na bochnie chleba ręce chustką i skrapiano święconą wodą. Następnie krojono chleb na pół i solono, jedną część jedli narzeczeni, drugą rozdzielano wśród obecnych gości. Panował zwyczaj, że kto pierwszy zjadł chleb, ten miał rządzić w domu. Na Ziemi Kozienickiej najczęściej chleb był wypiekany z mąki żytniej razowej lub z mąki mieszanej zwanej „spółką”, na którą przeznaczano jeden korzec żyta i pół korca pszenicy. Walorem razówki z Kozienic jest tradycyjna receptura oparta na zastosowaniu mąki mieszanej oraz luźnego zakwasu (żurku), czyli mieszaniny mąki żytniej z wodą, który poddawany jest wielogodzinnej fermentacji. Zastosowanie żurku wpływa na walory zdrowotne i smakowe, powodując, że chleb nie kruszy się, jest dłużej świeży i ma charakterystyczny, lekko kwaśny smak.", "url": "https://www.gov.pl/web/rolnictwo/razowka-z-kozienic", "category": "mazowieckie", "sub_category": "Wyroby piekarnicze i cukiernicze", "phrase": "Razówka z Kozienic"}