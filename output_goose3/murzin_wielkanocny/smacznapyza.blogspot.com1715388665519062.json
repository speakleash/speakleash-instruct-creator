{"meta_description": "murzin śląski , murzyn , chleb , mąka pszenna , wędlina , wielkanoc , potrawy regionalne , chleb ,, zapiekanka , z wędliną , domowe jedzenie , moje wypieki , domowe wypieki , najsmaczniejsze , smaczna pyza , blog kulinarny , moje gotowanie , kuchnia , gotujmy , smacznie i tanio", "title": "Murzin", "content": "Pieczono go na Wielkanoc. Formę miał podłużną albo okrągłą a wielkość bywała różna - dla całej rodziny pieczono większe murziny, dla dzieci małe bocheneczki. Skórka takiego chleba powinna być dobrze wypieczona a w środku kawałki wędlin winny być zatopione się w cieście i to chyba nie bardzo mi się udało uzyskać.Nazwa murzin wywodzi się od koloru chleba - kiedyś pieczono go z ciemnej, grubej mąki a do tego był wypiekany w piecach opalanych drewnem - podczas dokładania opału popiół osiadał na cieście i nadawał mu z wierzchu bardzo ciemnego koloru. Ta potrawa jest też spotykana w innych regionach, ale pod inną nazwą - na Podbeskidziu nazywa się \"murzyn\",w opolskim \"szołder\", w okolicach Katowic \"szczoder\" albo \"soder\" co związane jest z regionalną nazwą \"szołdra\" czyli szynka.Te wszystkie informacje wyczytałam na stronie Ministerstwa Rolnictwa , ale wcześniej wypatrzyłam murzina na blogu Grażyny i postanowiłam zrobić go sobie w domu.mąkę przesiałam. W kubeczku roztarłam drożdże z cukrem, łyżką mąki i połową wody, odstawiłam na 15 minut aż zaczęły pracować. Spienione wlałam do mąki. Wbiłam jajko, dodałam masło i sól, zagniotłam ciasto i wyrabiałam je przez ok. 10 minut. Uformowałam w kulę i odłożyłam do miski a tę przykryłam wilgotną ściereczką. Odstawiłam na godzinę żeby ciasto wyrosło - powinno podwoić swoją objętość.Gdy ciasto rosło przygotowałam wędlinę. Kawałki wędlin, mogą być końcówki, pokroiłam w kostkę. Najlepiej jeśli będą to różne rodzaje wędlin, część niezbyt chuda żeby wytapiający się podczas pieczenia tłuszcz nasączył nieco ciasto.Wyrośnięte ciasto wyłożyłam na lekko omączony blat i rozciągnęłam rękami na prostokąt grubości ok. 2 cm. Na ciasto dość równomiernie wysypałam kawałki wędlin i całość zwinęłam wzdłuż dłuższego boku. Końce zlepiłam. Tak przygotowany rulon włożyłam do formy wysmarowanej tłuszczem. Wierzch murzina też posmarowałam resztką tłuszczu. Przykryłam i odstawiłam na 30-60 minut żeby ciasto się napuszyło.Piekłam ok. 45 minut w piekarniku nagrzanym do 200 st. C. Po upieczeniu wyjęłam na kratkę i zostawiłam żeby wystygł, ale nie tak zupełnie. Kroiłam w grube plastry przy pomocy noża z ząbkami.Murzina podałam z sosem jogurtowym, z dodatkiem ogórka, cebulki i rzodkiewki. Dobrym dodatkiem jest chrzan albo ćwikła.", "url": "https://smacznapyza.blogspot.com/2014/02/murzin.html", "category": "śląskie", "sub_category": "Wyroby piekarnicze i cukiernicze", "phrase": "Murzin wielkanocny"}