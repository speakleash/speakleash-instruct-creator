{"meta_description": "Miody wałeckie i akacjowy miód cedyński wpisano na Listę Produktów Tradycyjnych Ministerstwa Rolnictwa i Rozwoju Wsi. Na liście jest już 18 produktów tradycyjny", "title": "Miody wałeckie na liście produktów tradycyjnych", "content": "Początki pszczelarstwa i wytwarzania miodów wałeckich sięgają czasów przedwojennych, kiedy miody wytwarzali Niemcy zamieszkujący tereny powiatu wałeckiego. Osadnicy polscy, którzy zjawili się po wojnie na tych ziemiach, zastali poniemieckie ule. Szybko zaczęli rozstawiać także swoje pasieki i wytwarzać miody. W pierwszej połowie lat 70. w powiecie naliczono 262 pasieki. Do związku pszczelarzy należało wtedy 155 osób, mających łącznie ponad 3,1 tys. uli. Walory smakowe i zdrowotne miodu wałeckiego doceniło w 2011 r. jury konkursu Nasze Kulinarne Dziedzictwo. Smaki Regionów, przyznając miodom wyróżnienie. Jak podkreślają sami wytwórcy: \"Wałecki miód - to skarb, który mamy w zasięgu naszej ręki.\" Kolejnym produktem tradycyjnym jest akacjowy miód cedyński, który charakteryzuje się płynną konsystencją i przezroczystą, jasnozłotą barwą. Miód otrzymał w 2012 r. pierwszą nagrodę w konkursie Nasze Kulinarne Dziedzictwo. Smaki Regionów za dobrą jakość produktu i wieloletnią tradycję wytwarzania. Aby produkt uzyskał status regionalny, musi spełniać wiele warunków, m.in. powstawać z wykorzystaniem tradycyjnych metod, które są używane od co najmniej 25 lat. Wnioski o wpisanie na listę produktów tradycyjnych kierowane są do marszałków województw, którzy wysyłają je do ministra rolnictwa. Resort decyduje o wpisaniu na listę.", "url": "https://www.rp.pl/biznes/art13214621-miody-waleckie-na-liscie-produktow-tradycyjnych", "category": "zachodniopomorskie", "sub_category": "Miody", "phrase": "Miody wałeckie"}