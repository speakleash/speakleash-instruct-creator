{"meta_description": "Aż cztery medale, w tym dwa złote, zdobyła rodzinna Pasieka Dziki Miód z Dargomyśla na The Mazer Cup International - największym i najbardziej prestiżowym konkursie poświęconym miodom pitnym na świecie. To kolejny sukces Anny i Krzysztofa Piwowarów w Denver w USA, gdyż przed rokiem wytwarzany przez nich trójniak o ziołowym smaku nagrodzono srebrnym medalem.", "title": "Miody z Zachodniopomorskiego najlepsze na świecie. Otrzymały prestiżowe nagrody - Szczecin", "content": "Miody powstające w Dargomyślu (koło Chwarszczan) doceniono aż za oceanem. Na prestiżowym konkursie The Mazer Cup w Denver złote medale zdobyły „Flight of the Bumblebee” – „Lot Trzmiela” (kategoria miodów pitnych tradycyjnych) i „Jabczak” (kategoria Cyser – miody z dodatkiem jabłek). Brązowymi medalami nagrodzono „Zwiegeld” (kategoria Pyment – miody z dodatkiem winogron) oraz „Barrel C Acacia” (kategoria Varietal – miody pitne z jednego gatunku miodu). Podczas konkursu oceniano m.in. smak i bukiet, aromat, konsystencję oraz barwę miodów pitnych. O wyróżnienia rywalizowały setki produktów z całego świata. - Wielkie gratulacje dla Anny i Krzysztofa Piwowarów, którzy tworzą wspaniałe miody pitne i rozsławiają nasz region. Nie pierwszy i nie ostatni raz należy powiedzieć, że Pomorze Zachodnie to kraina miodem płynąca. Nasi producenci miodów to absolutna światowa czołówka – mówił wicemarszałek województwa zachodniopomorskiego Jarosław Rzepa. W ubiegłym roku z Denver pasieka „Dziki Miód” z Pomorza Zachodniego przywiozła srebrny medal za trójniaka „Słodycz Łąki”. Warto przypomnieć, że na ministerialną listę produktów tradycyjnych zostało wpisanych aż 11 miodów z Pomorza Zachodniego: Miody Pojezierza Drawskiego, Miody ze Wzgórz Świeszewskich, Drahimski, Miody przelewickie, Miody wałeckie, Akacjowy miód cedyński, Miody z Lasu Świętej Marii, Miody Puszczy Barlineckiej, Miody Pojezierza Choszczeńskiego, Miody dębickie i miody rusinowskie.", "url": "https://wszczecinie.pl/aktualnosci,miody_z_zachodniopomorskiego_najlepsze_na_swiecie_otrzymaly_prestizowe_nagrody,id-31515.html", "category": "zachodniopomorskie", "sub_category": "Miody", "phrase": "Miody wałeckie"}