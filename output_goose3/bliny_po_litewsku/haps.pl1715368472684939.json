{"meta_description": "", "title": "Bliny ziemniaczane - przepis na tradycyjne litewskie danie", "content": "Bliny to proste placki z ziemniaków, które wywodzą się z kuchni rosyjskiej. W Rosji, Ukrainie i Białorusi sposób ich przygotowywania jest inny niż w Polsce – tam przyrządza się je z ciasta drożdżowego zrobionego z mąki żytniej, gryczanej lub mieszanej, a podaje ze śmietaną, masłem lub marynowaną rybą. W Polsce blinami nazywa się placki zrobione z ziemniaków, z dodatkiem drożdży oraz mąki pszennej. W niektórych regionach pod nazwą bliny znane są zwykłe placki ziemniaczane z posiekaną cebulą (bez dodatku drożdży, by lepiej wyrosły niektórzy dodają do nich sodę lub proszek do pieczenia). Dziś zapraszamy was po przepis na polską wersję blinów ziemniaczanych. Jak zrobić bliny z ziemniaków? Sprawdźcie! Krok 1: Ziemniaki obierz, umyj i zetrzyj na tarce o najdrobniejszych oczkach. Odstaw je na 10 minut, a po tym czasie odcedź je z nadmiaru wody. Sok z ziemniaków odstaw na kolejne 10-15 minut, a potem odlej go ostrożnie, natomiast do ziemniaków przełóż skrobię, która wytrąci się w tym czasie. Krok 2: Cebulę posiekaj w kostkę, a ząbki czosnku wyciśnij w wyciskarce. Dodaj je do masy ziemniaczanej. Krok 3: Do ziemniaków dodaj również mąkę, wbij jajko, wsyp sól, pieprz i cukier oraz wkrusz dobrze rozdrobnione drożdże. Wszystkie składniki wymieszaj drewnianą łyżką i odstaw je na co najmniej pół godziny. Krok 4: Po tym czasie wymieszaj jeszcze raz całą masę ziemniaczaną. Krok 5: Na patelni rozgrzej olej rzepakowy. Porcje ciasta wykładaj na gorący tłuszcz i smaż do zrumienienia po obu stronach. Po usmażeniu odłóż bliny na chwilę na papierowy ręcznik (ziemniaki mocno chłoną tłuszcz, więc warto odsączyć jego nadmiar). Bliny ziemniaczane najlepsze są na gorąco – zwłaszcza jeśli mają być jedzone jako przekąska – są wtedy doskonale chrupiące i aromatyczne. Podczas gdy placki ziemniaczane (czyli te smażone bez użycia drożdży) można podawać na słodko lub na słono, bliny – ze względu na dodatek czosnku i cebuli – są słoną przekąską. W najprostszej wersji można je serwować z kwaśną śmietaną, kefirem lub ze zsiadłym mlekiem. Dobrym dodatkiem będzie też serek czosnkowy bądź chrzanowy, wędzony łosoś i ulubione kiełki. Bliny ziemniaczane mogą posłużyć jako baza do dania obiadowego z sosem – będą smaczne zarówno z sosem mięsnym, jak i grzybowym lub warzywnym. Podawaj je tak, jak lubisz, w zależności od tego, czy mają być pełnowartościowym posiłkiem, czy może przekąską zjedzoną w biegu.", "url": "https://haps.pl/Haps/7,167251,25906982,bliny-ziemniaczane-przepis-na-tradycyjne-litewskie-danie.html", "category": "podlaskie", "sub_category": "Gotowe dania i potrawy", "phrase": "Bliny po litewsku"}