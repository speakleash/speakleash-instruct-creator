{"meta_description": "W gminie Chlewiska lokalne tradycje kultywują Koła Gospodyń Wiejskich, które podtrzymują kulturę regionalną i lokalny folklor. Członkinie KGW –  z du�", "title": "Sukcesy Kół Gospodyń Wiejskich z gminy Chlewiska", "content": "W gminie Chlewiska lokalne tradycje kultywują Koła Gospodyń Wiejskich, które podtrzymują kulturę regionalną i lokalny folklor. Członkinie KGW – z dużym zaangażowaniem upowszechniają rodzime tradycje kulturowe. Są to KGW w: Załawie, Broniowie, Pawłowie, Woli Zagrodniej i w Skłobach, które zostały reaktywowane w 2009 r. Od 2010r. działają KGW w Hucie, Ostałówku, natomiast dwa najmłodsze, tj. w Budkach i w Ostałowie powstały niedawno, bo w 2019 r. Uczestniczą w różnych imprezach organizowanych przez gminę Chlewiska, miasto Szydłowiec, powiat szydłowiecki. Prowadzą warsztaty kulinarne, warsztaty florystyczne, organizują wycieczki i inne przedsięwzięcia. Poprzez swoją działalność umacniają więzi międzyludzkie i społeczne. Są inicjatorami przemian społecznych, śpiewają, szydełkują, haftują, pieką ciasta, popularyzują regionalne potrawy, współpracują ze sobą, wymieniając się osiągnięciami i doświadczeniami. Zebrania i spotkania członkiń KGW odbywają się w świetlicach wiejskich Gminnego Ośrodka Kultury. Jednym z KGW, które wykazuje duże zaangażowanie w dziedzinie upowszechniania rodzimych tradycji kulturowych, w tym kulinarnych jest Koło Gospodyń Wiejskich w Załawie. Bierze ono aktywnie udział w licznych konkursach regionalnych. Należy wymienić udział członkiń KGW w festynie \" Festiwal Ziemniaka\" organizowanym przy Muzeum Wsi Radomskiej, w czasie którego odbył się konkurs \" Potrawa regionalna z ziemniaków\", prowadzony przez Karola Okrasę. Koło Gospodyń Wiejskich z Załawy za kluski ziemniaczane po załawsku ( trepy) zajęło pierwsze miejsce i w nagrodę brało udział w programie telewizyjnym \" Okrasa łamie przepisy\" 29 stycznia 2018 roku w Muzeum Wsi Radomskiej. Po tym nagraniu Karol Okrasa został zaproszony do Chlewisk 26.03.2018 r., aby na terenie Zabytkowej Huty Żelaza nagrać kolejny odcinek programu kulinarnego. KGW po nagraniu telewizyjnym gościło w świetlicy GOK w Załawie ekipę telewizyjną z Karolem Okrasą, którą podjęto \"zwycięskimi trepami\"- nagrodzonymi podczas konkursu w Muzeum Wsi Radomskiej w 2017 roku. \"Trepy po załawsku\" 14 czerwca 2019 r. po przekazaniu wniosku przez marszałka województwa mazowieckiego zostały wpisane na Listę Produktów Tradycyjnych, prowadzoną przez Ministra Rolnictwa i Rozwoju Wsi. Również Kwas chlebowy z Załawy 09.04.2020 r. został wpisany na Listę Produktów Tradycyjnych w kategorii: Napoje (alkoholowe i bezalkoholowe). Ponadto KGW z Załawy reklamowało regionalne potrawy na targach Agrotravel w Kielcach w dniach 20-22 kwietnia 2018 r. Podobne sukcesy ma KGW \" Super Babki\" w Skłobach, które specjalizuje się w miejscowych potrawach: guldach, barabonach i porce. Koło to uczestniczyło dwukrotnie w konkursie \" Potrawa regionalna z ziemniaków\" prowadzonym przez Karola Okrasę. W 2018 roku Okrasa docenił popisowe \"guldy\" i przyznał im I miejsce, a porka zdobyła wyróżnienie, natomiast barabony w 2019 roku zajęły III miejsce. Dużym też osiągnięciem koła jest I miejsce w kategorii Koło Gospodyń Wiejskich Roku 2019 w powiecie szydłowieckim. KGW w Skłobach organizuje ponadto liczne imprezy integracyjne dla mieszkańców. Są to wycieczki krajoznawcze, ogniska, wieczornice, spotkania wigilijne, festyny. Ważnym przedsięwzięciem koła było zorganizowanie w 2019 r. festynu w swojej wiosce z dotacji pozyskanych z LGD \" Razem na Piaskowcu\" finansowanych ze środków Unii Europejskiej w ramach poddziałania: Wsparcie na wdrażanie operacji w ramach strategii rozwoju lokalnego kierowanego przez społeczność objętego PROW na lata 2014-2020 pt.\" Kultywowanie tradycji ludowych poprzez twórczość i kuchnię\". Podczas tej imprezy panie przedstawiły starodawne zwyczaje darcia pierza i prania na tarze. Dzięki takiej działalności i aktywności KGW gmina Chlewiska jest popularyzowana w telewizji , prasie lokalnej, co wpływa na popularyzację rodzimych tradycji. Oprócz konkursów na regionalne potrawy, działające na terenie gminy Chlewiska Koła Gospodyń Wiejskich współorganizują festyny dla mieszkańców, warsztaty rękodzieła artystycznego, kiermasze świąteczne. Członkinie KGW śpiewają w zespołach ludowych , zajmując czołowe miejsca w przeglądach folklorystycznych, przygotowują tradycyjne potrawy podczas \"Pikników Kół Gospodyń Wiejskich\" na terenie gminy, są aktywne podczas spotkań noworocznych działaczy kultury, współpracują z Lokalną Grupą Działania \"Razem na Piaskowcu\". Ponadto Koła Gospodyń Wiejskich od lat promują lokalne produkty podczas ponadregionalnej imprezy \"Święto Żelaza i Stali\", która organizowana jest przez wójta gminy Chlewiska i Narodowe Muzeum Techniki w Warszawie, Oddział w Chlewiskach, a także podczas różnych imprez lokalnych.", "url": "https://szydlowiecki.eu/artykul/sukcesy-kol-gospodyn/1032105", "category": "mazowieckie", "sub_category": "Napoje (alkoholowe i bezalkoholowe)", "phrase": "Kwas chlebowy z Załawy "}