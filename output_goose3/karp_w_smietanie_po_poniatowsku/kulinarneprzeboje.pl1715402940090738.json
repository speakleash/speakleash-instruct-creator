{"meta_description": "Karp w śmietanie to pyszna alternatywa dla tradycyjnego karpia smażonego. Karp w śmietanie może być duszony na patelni lub zapiekany w piekarniku. Mniam!", "title": "Karp w śmietanie", "content": "Karp w śmietanie – to proste danie wigilijne, które pojawia się na świątecznym stole chyba równie często jak karp smażony, czy w galarecie. Jego wersji jest tyle, ile domów w Polsce ;) Każdy ma na niego swój ulubiony przepis. Karp w śmietanie na święta może być w wersji duszonej na patelni lub zapiekany w piekarniku. Ja w tym roku podzielę się z Wami moimi dwoma ulubionymi przepisami na karpia w śmietanie – pierwszy najprostszy z najprostszych (na którego przepis znajdziecie właśnie w tym wpisie) oraz drugi zapiekany, który jest równie pyszny, ale wymaga nieco większego nakładu pracy. A u Was jaki karp na święta króluje? Zwykły smażony, duszony w śmietanie, karp w galarecie, czy jeszcze jakiś inny przepis? Karp smażony jest tradycyjnym daniem wigilijnym w wielu polskich domach. By go nieco urozmaicić można go właśnie dusić w śmietanie – na patelni lub w piekarniku. Zanim jednak przystąpi się do przygotowania tego dania należy pamiętać o tym, by karpia najpierw wymoczyć w mleku i cebuli (podobnie jak kotlety schabowe), a po dłuuugim wymoczeniu, a następnie osuszeniu ryby skropić ją sokiem z cytryny. Szczegółowy przepis na karpia na święta duszonego w śmietanie znajdziecie poniżej. • Karpia na wstępie (tylko etap moczenia i panierowania) przyrządzić tak samo jak zwykłego karpia smażonego. Jak to zrobić możesz przeczytaj w tym wpisie: tradycyjny karp wigilijny. Jednak do tego przepisu polecam karpia smażonego tylko w mące, a nie w bułce tartej. Wymoczonego karpia i już oprószonego mąka, odstawić na bok. • Na dobrze rozgrzanej patelni, na niewielkiej ilości tłuszczu (najlepiej na maśle klarowanym) podsmażyć cebulę do czasu aż się lekko zarumieni. Następnie do cebuli dodać ok. 2 łyżki masła klarowanego i kolejno oprószonego mąką karpia. Smażyć rybę na małym ogniu, z obu stron na złoty kolor. Ważne jest, by płomień palnika nie był zbyt duży, ponieważ wtedy ryba może spalić się z zewnątrz, a w środku pozostanie surowa. • Gdy karp (w panierce tylko z mąki) będzie już podsmażony z obu stron, zlać z patelni nadmiar tłuszczu (o ile taki pozostał), a do podsmażonej na patelni ryby i cebuli wlać śmietankę kremówkę i dusić przez kilka minut, do czasu aż sos śmietanowy nieco zgęstnieje. Na koniec doprawić jeszcze ewentualnie solą i świeżo zmielonym pieprzem.", "url": "https://kulinarneprzeboje.pl/karp-w-smietanie-duszony/", "category": "lubelskie", "sub_category": "Gotowe dania i potrawy", "phrase": "Karp w śmietanie po poniatowsku"}