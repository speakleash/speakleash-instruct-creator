{"meta_description": "Coraz więcej osób podróżuje do naszego regionu z powodów gastronomicznych. Lokalna kuchnia pozwala rozsmakować się tym, co w danej kulturze najlepsze. Na Liście Produktów Tradycyjnych mamy już 129 przysmaków, kolejne czekają na rejestrację. Oto 10 dań, które w pierwszej kolejności powinien spróbować turysta w naszym regionie", "title": "Top 10 tradycyjnych dań z naszego regionu", "content": "Turystyka kulinarna (food tourism) cieszy się w Europie ogromnym powodzeniem. Coraz więcej turystów z Europy, którzy odwiedzają Polskę, zaczyna kojarzyć poszczególne regiony ze stylem kuchni. Jeśli Mazury, to rosół z węgorza i wędzona sielawa. A u nas? No właśnie: cebularze? Żurawinówka biłgorajska? Piróg gryczany? A może pierogi lubelskie? Izbickie golasy i placuszki żukowskie Jeśli będziecie w Izbicy, zapolujcie na golasy. To smaczne placuszki z utłuczonych, gorących ziemniaków i kaszy gryczanej z dodatkiem sera, jajek i przypraw. Placuszki zawija się w liście chrzanowe i piecze w piekarniku. Warto także zapolować na placuszki gryczane żukowskie. Oto przepis: Składniki: szklanka kaszy gryczanej surowej, 2 szklanki wody, sól, cukier, 0,25 kg białego sera, 0,5 l oleju, 1 szklanka bułki tartej, 2 jaja, 1/4 łyżki suszonej mięty. Wykonanie: kaszę ugotować, dodać rozkruszony ser, jajka, wymieszać, doprawić. Formować małe placuszki, obtaczać w bułeczce, smażyć na złoto. Kaczka po zamojsku To jeden z hitów naszej regionalnej kuchni. Do jej przyrządzenia potrzebne są dwie kaczki. Z jednej tuszki usuwa się wszystkie kości, po posiekaniu mięsa dodaje się do niego suszone śliwki, rodzynki, orzechy włoskie i przyprawy; w tym rozmaryn.  Powstałym nadzieniem nadziewa się drugą kaczkę, a całość piecze w piekarniku na złoto. Kaczka po zamojsku podawana jest z placuszkami z mąki, śmietany, jaj i sody oraz musem malinowym. Karasie po naszemu Mazury słyną z sielawy, a nasze Pojezierze Łęczyńsko-Włodawskie z karasi. W rybkach wielkości dłoni, podawanych na ciepło z ziemniakami pieczonymi w mundurkach, wyspecjalizowały się gospodynie z Zabrodzia. Karasie są faszerowane borowikami smażonymi z cebulą i zapiekane w piecu. Rybki są doskonałą zakąską, drugim daniem i daniem kolacyjnym. Karp w śmietanie po poniatowsku Ma korzenie w żydowskiej kuchni, obfitującej w cebulę i czosnek. Najpierw na oleju podsmaża się filety z karpia i dusi we własnym sosie. Odpowiedni zestaw korzennych przypraw gwarantuje smak ryby. Oddzielnie dusi się cebulę, podlewa bulionem i doprawia śmietaną.  Karpia podaje się na gorąco z pieczonymi ziemniakami. Jeśli zostanie, jest doskonałą zakąską na zimno. Kiszone jabłka Składniki: 5 kg małych jabłek, 50 dag cukru, 5 łyżek soli, 5 litrów wody, liście wiśni i czarnej porzeczki. Wykonanie: na dnie słoja ułożyć liście wiśni i czarnej porzeczki. Ciasno układać jabłka, poszczególne warstwy dzieląc liśćmi. Przygotować zalewę i zalać jabłka. Zakręcić słoje, trzymać w cieple przez 3 dni i wynieść w chłodne miejsce. Kodeński dzik w cieście To jedna z najbardziej intrygujących potraw w naszym regionie. Przyrządza go Danuta Pietruski z córką Pauliną według przepisu z czasów, kiedy Kodeń należał do magnackiego rodu Sapiehów. Mięso najpierw się marynuje, następnie piecze w specjalnym piecu. Upieczonego dzika oblepia się ciastem chlebowym i piecze jeszcze godzinę. Podaje z konfiturami z porzeczek, borówek, żurawin, berberysu i kieliszkiem dereniówki. Pierogi lubelskie Obok cebularzy są jednym z najbardziej rozpoznawalnych produktów tradycyjnych z naszego regionu. Są tak dobre, że każdy powinien umieć je robić, żeby podjąć gości. Oto przepis. Składniki:  na ciasto: 2 pełne szklanki mąki, 3/4 szklanki wody, 1 jajko. na farsz: 1,5 szklanki kaszy gryczanej ugotowanej na sypko, duża cebula, 25 dag twarogu, 10 dag wędzonej słoniny lub boczku, 1/5 szklanki śmietany 18%, mielona słodka papryka, sól i pieprz do smaku. Wykonanie: na patelni podsmażyć pokrojoną w kostkę słoninę lub boczek, dodać cebulę, zeszklić. Dodać do twarogu, zmielić, dodać do kaszy, wyrobić, doprawić solą z pieprzem. Z podanych składników wyrobić ciasto, rozwałkować, wykrawać krążki, nałożyć farsz, zlepić. Gotować w osolonej wodzie do wypłynięcia. Podawać ze śmietaną, doprawioną solą i papryką.  Wędzone udka gęsie Gęsina jest na topie. Powoli dochodzi do głosu i w naszym regionie. Piersi z gęsi czy gęś pieczona w całości coraz częściej pojawia się w regionalnych restauracjach czy gospodarstwach agroturystycznych. W Zemborzycach pod Lublinem znów wędzi się półgęski. A my polecamy wędzone udka gęsie. Składniki: 7 kg udek z gęsi, 140 gramów soli, 9 gramów saletry, 9 gramów kolendry, 2 gramy pieprzu, 4 gramy ziela angielskiego, 4 łyżki majeranku, 9 ząbków czosnku. Wykonanie: zrobić zalewę z 15 litrów wody, soli i saletry, dodać utłuczone w moździerzu przyprawy. Włożyć udka, peklować 12 dni. Wymoczyć przez godzinę, obsuszyć, wędzić 3 dni w zimnym dymie. Zawijas nasutowski To kartoflane nadzienie zawinięte w ciasto. Coś pomiędzy plackami ziemniaczanymi i pasztecikami. Okazuje się, że zawijas przygotowywany był w podlubelskim Nasutowie od wieków. Na dworskim stole nazywał się pirogiem francuskim. Zawijasy gotuje się w wodzie z olejem, kroi na ukos, podaje ze skwarkami, cebulą i obowiązkowo kiszoną kapustą. W Krainie lubelskich produktów tradycyjnych To zwięzłe kompendium wiedzy o produktach już wpisanych na Listę Produktów Tradycyjnych i tych, które oczekują na wpis wzbogacone o nowe rozdziały autorstwa Elżbiety Wójcik. Książkę wydał Departament Rolnictwa i Środowiska Urzędu Marszałkowskiego. Znajdziecie w niej prawie 200 tradycyjnych przysmaków z regionu.", "url": "https://www.dziennikwschodni.pl/kuchnia/top-10-tradycyjnych-dan-z-naszego-regionu,n,999999896.html", "category": "lubelskie", "sub_category": "Gotowe dania i potrawy", "phrase": "Karp w śmietanie po poniatowsku"}