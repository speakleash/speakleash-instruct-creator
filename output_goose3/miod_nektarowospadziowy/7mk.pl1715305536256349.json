{"meta_description": "Przed rozpoczęciem przygody ze spożywaniem miodu wielu z nas zadaje sobie pytanie jaki miód wybrać – nektarowy czy spadziowy?", "title": "Jaki miód wybrać – nektarowy czy spadziowy?", "content": "Przed rozpoczęciem przygody ze spożywaniem miodu wielu z nas zadaje sobie pytanie jaki miód wybrać – nektarowy czy spadziowy? Miodem nektarowym określa się wszystkie miody pobierane z kwiatów. Miody spadziowe natomiast pobierane są ze spadzi, czyli z wydzieliny czerwców i mszyc. Choć to miód spadziowy uchodzi za ten, który posiada więcej właściwości zdrowotnych warto zapoznać się z dwoma wymienionymi rodzajami, aby znaleźć idealny miód dla siebie. Miód pszczeli to nie tylko przysmak wielu fanów słodkości, ale także niezbędny i główny składnik pokarmowy utrzymujący pszczoły przy życiu od późnej jesieni do zimy. Najbardziej znanymi i popularnymi miodami są miody nektarowe. Warto zadać sobie pytanie, jak w ogóle powstaje miód nektarowy? Nektar jest podstawowym surowcem, z którego powstaje miód pszczeli. Jest to bardzo aromatyczna i wonna substancja, którą pszczoły zbierają z szeregu roślin miododajnych, takich jak facelia, rzepak, gryka, ogórecznik czy wrzos. Do ula trafia dzięki pszczołom zbieraczkom, które następnie przekazują go pszczołom robotnicom, a one z kolei przerabiają nektar na miód. Najważniejsze są reakcje chemiczne, które zachodzą w nektarze finalnie tworząc z niego miód (np. sacharoza rozkładana jest na cukry proste). Dodatkowo nektar wzbogacany jest o wydzieliny pszczół co znacznie przyspiesza proces powstawania miodu pszczelego. To jak szybko powstanie dojrzały miód zależy od ilości pszczół, które biorą udział w „produkcji”. Później miodowo – nektarowy produkt składany jest przez pszczoły w komórkach plastra pszczelego i pokrywany cienką warstwą wosku pszczelego – dzięki temu miód nie jest narażony na działanie czynników zewnętrznych, szybciej dojrzewa i nie wchłania wody. Istnieje bardzo dużo rodzajów nektarowych miodów pszczelich. W zależności od roślin, z których są pozyskiwane różnią się smakiem, kolorem, ale także właściwościami. • miód rzepakowy – w stanie płynnym przybiera kolor jasny, słomkowy, w miarę upływu krystalizacji staje się mlecznobiały. Jest bardzo słodki, posiada wyraźnie wyczuwalny rzepakowy zapach. • miód wielokwiatowy – w zależności od rodzaju kwiatów z których jest pobierany może posiadać barwę od jasnej, niemal przezroczystej po ciemniejszą, brązową. Posiada wyraźnie wyczuwalny kwiatowy aromat. • miód gryczany – posiada ciemny, brązowy kolor i ostry, charakterystyczny aromat i smak gryki. Jego smak jest lekko piekący. • miód lipowy – posiada kolor od jasnego po ciemniejszy słomkowożółty. Miód lipowy posiada wyraźny, kwiatowy aromat. Jego smak jest słodki, ale z wyczuwalną piekąca nutą. • miód akacjowy – jego kolor jest jasny, niemal przezroczysty. Miód akacjowy jest bardzo słodki o wyraźnie wyczuwalnym akacjowym aromacie. To tylko nieliczne przykłady miodów pszczelich nektarowych. Większość z miodów pobieranych w Polsce należy właśnie do tej grupy. Miody nektarowe w zależności od rodzaju mogą posiadać różne właściwości. Niemniej wszystkie z nich doskonale nadają się jako dodatek do codziennych posiłków, zarówno tych na słodko jak i wytrawnych. Ponadto są znakomitym zamiennikiem cukru i dodatkiem do wszelkich napojów. Każdy z rodzajów miodu nektarowego zawiera w sobie szereg właściwości prozdrowotnych. I tak np. miód wielokwiatowy polecany jest przy alergiach. Bardzo dobrze wzmacnia organizm w stanie wyczerpania fizycznego i psychicznego. Miód nektarowy lipowy znakomicie sprawdza się przy przeziębieniach, w stanach podgorączkowych, działa napotnie i antybakteryjnie. Z kolei miód gryczany ze względu na dużą zawartość żelaza polecany jest w stanach anemicznych i przy ogólnym osłabieniu organizmu. Miód akacjowy polecany jest osobom z problemami cukrzycowymi i żołądkowymi. Jak można więc zauważyć miody nektarowe mogą mieć zupełnie różne zastosowanie i właściwości w zależności od rodzaju i kwiatów z jakich zostały pobrane. Są bardzo popularne i łatwo dostępne, co sprawia, że decyduje się na nie większość osób stosujących miód. Miód spadziowy to – poza nektarowym – drugi rodzaj miodu, który jest dostępny w Polsce. W odróżnieniu od miodu nektarowego, jego pozyskiwanie jest nieco trudniejsze o bardziej skomplikowane. Miód spadziowy pozyskiwany jest ze spadzi – iglastej lub liściastej – w zależności od rodzaju miodu. Spadź to lepka substancja występująca na liściach i drzewach zwłaszcza w okresie letnio – jesiennym. Mszyce i inne organizmy bytujące na drzewach pobierają sok z drzew – m.in. poprzez wysysanie, a następnie wydalają właśnie spadź, która finalnie zbierana jest przez pszczoły i po wymieszaniu z sokiem roślinnym i wydzielinami pszczół zostaje przerobiona na miód. Miód spadziowy powstaje głównie ze spadzi takich drzew jak jodła, sosna i świerk i modrzew. Miód spadziowy iglasty posiada charakterystyczny, żywiczno – sosnowy smak i aromat. Jego barwa jest ciemna z brązowym i zielonym odcieniem. Miód ze spadzi iglastej ma ciężką i lepiącą konsystencję. Ogólnie miody spadziowe uznawane są za najzdrowsze polskie miody. Należy tutaj pamiętać, że każdy rodzaj miodu posiada szereg właściwości prozdrowotnych – trzeba tylko wybrać taki miód, który najbardziej odpowiada nam i naszym dolegliwościom. Miód ze spadzi iglastej polecany jest osobom cierpiącym na silne osłabienie organizmu czy stany anemiczne. Dodatkowo wspomaga pracę serca i całego układu krwionośnego. Świetnie sprawdza się w okresie jesienno – zimowym, ponieważ zwalcza infekcje i przeziębienie. Dobrze wpływa na układ trawienny – przyspiesza metabolizm i łagodzi podrażnienia żołądka. Miód ze spadzi iglastej stanowi doskonałe uzupełnienie diety w mikro i makroelemanty oraz niezbędne pierwiastki takie jak potas czy żelazo. Miód ze spadzi iglastej jest szczególnie polecany przy problemach z górnymi drogami oddechowymi. Zwalcza także kaszel, ból gardła i chrypkę. Miód ze spadzi liściastej możemy pozyskać z różnych rodzajów drzew takich jak lipa, klon, brzoza czy buk. Sposób pobierania spadzi iglastej i liściastej jest taki sam. Miód ze spadzi liściastej posiada charakterystyczny, podobny do miodu ze spadzi iglastej, lekko żywiczny smak, jednak z wyczuwalną korzenną nutą. Jest też odrobinę słodszy od miodu ze spadzi iglastej. Jego kolor jest ciemny, z zielonkawą nutą. Miód spadziowy ze spadzi liściastej ma właściwości zbliżone do miodu ze spadzi iglastej. Wykazuje jednak silniejsze działanie moczopędne, a co za tym idzie poprawia pracę nerek. Miód ze spadzi liściastej szczególnie polecany jest osobom z problemami z układem kostnym – zawiera bardzo dużo wapnia. Polecany jest także w problemach stomatologicznych – stwierdzono, że pomaga w pozbyciu się kamienia nazębnego. Osoby pijące dużo kawy, palące papierosy albo spożywające alkohol w nadmiernych ilościach także powinny zaopatrzyć się w miód ze spadzi liściastej, ponieważ neutralizuje on działanie wszystkim wymienionych szkodliwych substancji. Po przedstawieniu krótkiej charakterystyki obu rodzajów miodu nie powinni mieć już Państwo problemu z tym jaki miód wybrać – spadziowy czy nektarowy. Oba rodzaje, zarówno nektarowy jak i spadziowy, posiadają cały wachlarz prozdrowotnych właściwości i nie można jednoznacznie stwierdzić, które z nich są lepsze. Jak można zauważyć każdy z tych rodzajów wpływa bardzo korzystnie na nasz organizm. Tak naprawdę to tylko od nas zależy na jaki rodzaj miodu się zdecydujemy. Przy wyborze miodu pod uwagę należy wziąć jego właściwości – na co konkretnie chcemy, aby nam pomógł, ale także jego smak i aromat. Najlepiej spróbować różnych rodzajów, aby wybrać ten najbardziej odpowiedni dla siebie.", "url": "https://7mk.pl/blog/jaki-miod-wybrac-nektarowy-czy-spadziowy.html", "category": "lubuskie", "sub_category": "Miody", "phrase": "Miód nektarowo-spadziowy"}