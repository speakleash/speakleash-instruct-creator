{"meta_description": "Reprezentantki naszego regionu doskonale wypadły podczas finału wojewódzkiego konkursu „Nasze kulinarne dziedzictwo – Smaki regionów”. Zorganizowano go 6 sierpnia na terenie parku przy Zamku w Janowcu nad Wisłą. W gronie laureatek znalazły się zdolne gospodynie z Perkowic w gminie Biała Podlaska, Kodnia oraz Łobaczewa Małego w gminie Terespol. W Janowcu spotkali się reprezentanci wszystkich powiatów", "title": "Podlaskie gospodynie triumfowały w Janowcu na Smakach Regionów", "content": "Gospodynie z Pracowni Kulinariów Regionalnych w Perkowicach wróciły z nagrodą z konkursu Smaki Regionów Reprezentantki naszego regionu doskonale wypadły podczas finału wojewódzkiego konkursu „Nasze kulinarne dziedzictwo – Smaki regionów”. Zorganizowano go 6 sierpnia na terenie parku przy Zamku w Janowcu nad Wisłą. W gronie laureatek znalazły się zdolne gospodynie z Perkowic w gminie Biała Podlaska, Kodnia oraz Łobaczewa Małego w gminie Terespol. W Janowcu spotkali się reprezentanci wszystkich powiatów z województwa lubelskiego, a liczba prezentowanych tam smaków zadziwiała ilością i wykwintem. Paulina Pietrusik, reprezentująca Frykasy z Kodnia, uzyskała pierwszą nagrodę za kiełbasę domową z kaszy jęczmiennej ze słoniną i dwa wyróżnienia: za ozorki wieprzowe i pokrzywę do zupy. Ponadto jej pasztet wątróbkowy, przygotowany z mamą Danutą, otrzymał nominację do najwyższej nagrody Perła 2023. Marta Stefaniuk z Koła Aktywnych Kobiet z Łobaczewa Małego zdobyła pierwszą nagrodę za suma w zalewie octowej. Jolanta Gawryluk też z tego koła uzyskała pierwszą nagrodę za szczodraki, a jej grzyby po wiejsku dostały nominację do nagrody Perła 2023. Natomiast całe Koło Aktywnych Kobiet z Łobaczewa Małego otrzymało drugą nagrodę za zupę zalewajkę kresową oraz krąpielniki nadziewane kurkami. Wyróżnienie przyznano Jadwidze Prokopiuk za paprykę faszerowaną kapustą kiszoną. Doskonale powiodło się gospodyniom z Perkowic. Urszula Nowicka zdobyła pierwszą nagrodę za kompot wigilijny z suszonych owoców. Zupa ogórkowa na żeberkach z Pracowni Kulinariów Regionalnych oraz bliny żytnie na zakwasie z zasmażką docenione zostały wyróżnieniem. Natomiast kołacz z jagłami w wykonaniu Urszuli Nowickiej nominowany został do nagrody Perła 2023. – W konkursie Smaki Regionów uczestniczymy od 2011 roku, kiedy udało nam się zdobyć trzecią nagrodę za kulebiak jaglany. Potem niemal co roku zdobywałyśmy cenne wyróżnienia i nadal plasujemy się w czołówce województwa. Cieszymy się bardzo, że jurorzy doceniają nasze starania. Radość jest tym większa, że przyszło nam konkurować z wyjątkowo smakowitymi potrawami – mówi szefowa Pracowni Kulinariów Katarzyna Mikiciuk. Na podkreślenie zasługuje fakt, że wszystkie nagradzane dotąd potrawy przygotowywane są według własnych receptur.", "url": "https://podlasianin.com.pl/podlaskie-gospodynie-triumfowaly-w-janowcu-na-smakach-regionow/", "category": "lubelskie", "sub_category": "Gotowe dania i potrawy", "phrase": "Kulebiak z Perkowic"}