{"meta_description": "Produkt wpisany na listę produktów tradycyjnych w dniu 2018-03-14\nW kategorii Wyroby piekarnicze i cukiernicze\nW województwie woj. lubelskim", "title": "Kołacz z jagłami z Perkowic - - Portal Gov.pl", "content": "Okrągła oponka z ciasta drożdżowego, na przekroju widoczne nadzienie z kaszy jaglanej i białego sera oraz z kawałkami suszonej śliwki. Zewnętrzna brązowa z błyszczącą skórką z jaśniejszymi nacięciami. Na przekroju barwa żółta. Podlasie, a wraz z nim miejscowość Perkowice, obecnie położona w gminie Biała Podlaska, jest regionem z wieloletnimi tradycjami kulinarnymi i bogactwem kulturowym. Jednym z tradycyjnych dań przygotowywanych na tym terenie był kołacz z jagłami. Kołacz był znany i wytwarzany na terenie Perkowic od ponad 50 lat. Jagła, czyli kasza jaglana należała do głównych produktów zbożowych spożywanych dawniej na obszarze tzw. południowego Podlasia, z uwagi na uprawę prosa. Wykorzystywano ją często w daniach kuchni tradycyjnej. Kołacz przygotowywany był z ciasta drożdżowego ze składników takich jak: mąka pszenna, jajka, mleko, cukier, masło, drożdże. Po wyrobieniu i wyrośnięciu ciasta formowano z niego prostokąt, który smarowano farszem i zwijano w roladę. Charakterystyczną cechą kołacza z Perkowic było uformowanie, przed włożeniem na blachę do pieczenia, kształtu koła z nadzienia i zwiniętego ciasta. Najczęstszym nadzieniem, jakie używano do wypełnienia kołacza było nadzienie z kaszy jaglanej ugotowanej na mleku i sera białego z dodatkiem suszonych śliwek. Kołacze wypełniano również nadzieniem z jabłek, maku, powideł, suszonych owoców lub kapusty. Dawniej kołacz był typowym weselnym ciastem obrzędowym. „Kołacze grunt wszystkiemu, a może rzec śmiele, bez kołaczy jakoby nie było wesele” (Sz. Szymonowic, sielanka „Kołacze”). Z czasem zaczęto przyrządzać go także na niedziele, święta lub inne okazje. Dzisiaj jest to potrawa przygotowywana bez specjalnych okazji.", "url": "https://www.gov.pl/web/rolnictwo/kolacz-z-jaglami-z-perkowic", "category": "lubelskie", "sub_category": "Gotowe dania i potrawy", "phrase": "Kulebiak z Perkowic"}