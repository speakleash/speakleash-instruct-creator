{"meta_description": "Pyszny, tradycyjny kulebiak z kapustą i grzybami. Typowo świąteczny kulebiak z ciasta drożdżowego i z nadzieniem z kiszonej kapusty i grzybów. Jest super smaczny i prosty do zrobienia. To też pomysł na obiad!", "title": "Kulebiak", "content": "Kulebiak z kapustą i grzybami to bardzo popularny, duży pieróg drożdżowy. Szykujemy go najczęściej na Wigilię. Przepis jest sprawdzony i bardzo prosty. Zobacz jak krok po kroku zrobić najlepszego kulebiaka! Szklanka ma u mnie pojemność 250 ml.   Dodatkowy czas: 12 godzin na moczenie grzybów suszonych oraz dwie godziny gotowania farszu.  Potrzebujesz również: naczynie do pieczenia o wielkości około 17 x 34 cm oraz odrobina oleju do wysmarowania; stolnica oraz mąka do podsypywania; wałek i ulubiona wykrawaczka do wycinania świątecznych kształtów; szczypta kminku jeśli lubisz; małe jajko do posmarowania kulebiaka przed pieczeniem np. przepiórcze. Do zrobienia farszu na kulebiaka korzystam z mojego przepisu na wigilijną kapustę. Kapusta z grzybami to perfekcyjny farsz. Nic nie zmieniam. Używam jedynie połowy porcji z tej podanej na stronie. Oczywiście po krotce opiszę i tutaj jak przygotować farsz do tego pysznego, drożdżowego pieroga. Kulebiak z kapustą i grzybami pojawia się u mnie czasem zimą oraz zawsze na Wigilię. Można go jeść na zimno lub też podgrzać i podać do barszczu.. jest wspaniały! Zacznij od zrobienia farszu. Suszone grzyby zalej szklanką zimnej wody i odstaw na 12 godzin do namoczenia. Wodę z moczenia grzybów przelej do małego naczynia. Woda po moczeniu grzybów jest idealna do kapusty, którą zaraz zaczniesz gotować. Odsączone grzybki pokrój w cienkie paseczki lub też jeszcze drobniej.  Cebulę obierz i drobno poszatkuj. Podsmażaj ją na oleju, na średniej mocy palnika przez około 10 minut. Z kapusty odciśnij lekko nadmiar wody. Kapustę umieść w garnku. Marchewkę umyj, obierz i zetrzyj na tarce, na grubych oczkach bezpośrednio do garnka z kapustą kiszoną. Dodaj też przyprawy. Do garnka dodaj podsmażoną cebulkę oraz posiekane grzybki. Wlej również wodę z moczenia grzybów oraz dodatkowo szklankę zimnej wody.  Całość wymieszaj a garnek przykryj przykrywką i ustaw średnią moc palnika. Gdy kapusta zacznie się gotować zmniejsz moc palnika do malej. Farsz do kulebiaka gotuj tak około dwóch godzin, aż kapusta zrobi się idealnie miękka. W trakcie gotowania zamieszaj kilka razy kapustę, by się nie przypaliła.  Farsz się studzi, więc pora na ciasto. Możesz je też przygotować w trakcie gotowania się kapusty z grzybami. Ze składników na ciasto uszczknij 3 łyżki mąki. Dodaj drożdże oraz łyżeczkę cukru i wlej kilka łyżek ciepłego mleka.Zaczyn rozetrzyj dokładnie łyżką i odstaw w ciepłe miejsce. Zaczyn po około 10 minutach powinien zacząć rosnąć. Ja zazwyczaj umieszczam naczynie z zaczynem w lekko nagrzanym piekarniku. Wystarczy temperatura do 30 stopni, by zaczyn w 20 minut zamienił się w buzującą pianę. Tak samo możesz zrobić z suchymi drożdżami, mimo że nie wymagają one szykowania zaczynu.Zaczyn umieść w dużej, szklanej lub metalowej misce. Dodaj resztę lekko ciepłego mleka, oraz mąkę pszenną, dwa żółtka jajek, łyżeczkę soli oraz trzy łyżki roztopionego i przestudzonego masła. Masło możesz też zamienić na olej roślinny. Ciasto drożdżowe dokładnie wymieszaj i zacznij wyrabiać. Ja na początku ciasto wyrabiam chwilę dłońmi a następnie przenoszę pod mikser z hakami do ciasta drożdżowego. Ciasto wyrabiaj całe 5 minut. Ciasto będzie trochę klejące. W takiej formie zostawiasz je do wyrośnięcia. Ps. Jeśli nie masz pomysłu na to, co zrobić z białkami jajek - beza Pavlova będzie najlepszym i najpyszniejszym sposobem na ich użycie.  Ciasto przykryj ściereczką bawełnianą lub folią i odstaw do wyrastania na pełną godzinę. Najlepiej do lekko nagrzanego piekarnika - temperatura nie wyższa niż 30 stopni. Po godzinie ciasto powinno pięknie wyrosnąć.Ciasto wyjmij na czysty blat lub stolnicę obsypaną mąką. Ciasto lekko się klei, więc mąka jest niezbędna. Oderwij kawałek ciasta wielkości małej pomarańczy. Przyda Ci się do ozdobnych kształtów, które umieścisz na kulebiaku.Dużą kulę rozwałkuj na lekko wydłużony placek o szerokości nie większej niż długość wewnętrzna blaszki, w której będziesz go piec. Na placek ciasta drożdżowego wyłóż cały farsz z kapusty i grzybów. Farsz nie powinien być ani zimy (prosto z lodówki) ani za ciepły.Zwiń ciasno ciasto w rulon. Kulebiaka przełóż do formy wysmarowanej od środka olejem. Przypominam, że użyłam szerokiej blaszki o wymiarach 17 x 34 cm. Małe jajko rozbełtaj. Wysmaruj nim kulebiaka używając np. pędzelka kuchennego. Mniejszą kulę ciasta rozwałkuj i wycinaj świąteczne kształty. U mnie były to gwiazdki. Umieść je na cieście.Z resztek wykonałam wstążki. Całość ponownie wysmaruj rozbełtanym jajkiem. Ja dodatkowo obsypałam kulebiaka kminkiem. Możesz też użyć mieszanki ziół śródziemnomorskich, mak lub czarnuszkę. Formę z kulebiakiem odstaw w ciepłe miejsce na około 20 minut, by ciasto ponownie wyrosło. W tym czasie nagrzewaj już piekarnik.Na zdjęciu kulebiak na chwilę przed włożenie, do piekarnika.Formę z kulebiakiem świątecznym umieść na środkowej półce piekarnika nagrzanego do 175 stopni. Opcja pieczenia: góra/dół. Kulebiaka piecz do 40 minut. Powinien jeszcze lekko urosnąć i zarumienić się. Po upieczeniu uchyl drzwi piekarnika. Po kilku minutach wyjmij formę. Gdy forma z kulebiakiem ostygnie na tyle, że możesz wziąć ją w ręce, wówczas wyjmij go z foremki i odłóż na kratkę do przestudzenia lub jedz jeszcze gorący.", "url": "https://aniagotuje.pl/przepis/kulebiak-z-kapusta-i-grzybami", "category": "lubelskie", "sub_category": "Gotowe dania i potrawy", "phrase": "Kulebiak z Perkowic"}