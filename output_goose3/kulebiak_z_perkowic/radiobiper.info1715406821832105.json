{"meta_description": "Upór i dążenie do celu zawsze popłaca. Dobrym tego przykładem jest prężna działalność Pracowni Kulinariów Regionalnych w Perkowicach, która po dziesięciu latach starań w końcu zdobyła najwyższe wyróżnienie za swoją potrawę - „Perłę” w ogólnopolskim konkursie „Nasze Kulinarne Dziedzictwo – Smaki Regionów”  organizowanym przez Polską Izbę Produktu Regionalnego i Lokalnego.", "title": "Gm. Biała Podlaska: Kulebiak jaglany z Perkowic nagrodzony „Perłą 2022” w ogólnopolskim konkursie", "content": "W tym roku odbyła się 21. edycja tego konkursu, którego celem jest identyfikacja i gromadzenie wiedzy o oryginalnych regionalnych produktach żywnościowych, wytwarzanych w gospodarstwach i przez lokalnych rzemieślników oraz wyszukiwanie i promocja specyficznych produktów, charakterystycznych dla danego regionu, które mogą stać się jego wizytówką. Do konkursu, co roku można zgłaszać produkty regionalne, które mogą być przeznaczone do bezpośredniego spożycia lub sporządzania potraw. Konkurs odbywa się w dwóch etapach – wojewódzkim a następnie ogólnopolskim. Do etapu krajowego komisja nominowała w tym roku osiem produktów z Lubelszczyzny, a wśród nich znalazł się m.in. kulebiak jaglany Urszuli Nowickiej z Pracowni kulinariów regionalnych w Perkowicach. Na marginesie warto wspomnieć, że pani Urszula otrzymała w tym konkursie także I nagrodę za kołacz zaparzany z suszonymi owocami a potrawy sporządzone wspólnie z panią Katarzyna Mikiciuk – chłodnik na kwaśnym mleku i pierogi perkowickie zostały nagrodzone III miejscem. Wielki Finał Konkursu Nasze Kulinarne Dziedzictwo – Smaki Regionów odbył się 25 września w Poznaniu na terenie Międzynarodowych Targów Poznańskich. Kapituła konkursu przyznała w tym troku rekordową ilość 90 „Pereł”. Osiem „Pereł” przyznano najlepszym regionalnym i tradycyjnym produktom żywnościowym oraz najlepszym daniom i potrawom regionalnym z województwa lubelskiego. Jedna z nich powędrowała do Perkowic za wspaniały kulebiak jaglany. – Nasz sukces jest tym bardziej znaczący, bo ryzowaliśmy z dużymi firmami czy restauracjami, żeby się więc przebić musieliśmy naprawdę się napracować. Staraliśmy się o nagrodę dziesięć lat, to było nasze marzenie i w końcu się udało – podkreśla Urszula Nowicka. Kulebiak jaglany, to duży pieróg o długości 30-40 cm. Ma kształt rogala z błyszczącą, złoto-brązową skórką i przybrany jest ozdobami z ciasta. W przekroju ma jasną otoczkę z ciasta z jasnobrązowym nadzieniem w środku. Charakteryzuje się smakiem ciasta maślanego, a nadzienie jest lekko pikantne z zapachem grzybów. – Historia tego produktu sięga lat 50. ubiegłego wieku, danie wywodzi się kuchni kresowej, a jego pochodzenie to Rosja. Była to potrawa raczej szlachecka, przygotowywana w dworskich kuchniach lub np. na plebaniach lub w bogatszych domach na specjalne okazje święta typu wesela, czy chrzciny. O daniu tym usłyszałam od babci, która gotowała dla miejscowych księży – wyjaśnia Urszula Nowicka. Składniki kulebiaka jaglanego to: mąka, masło, śmietana, jajka , drożdże, sól i cukier. Z kolei farsz powstaje z kaszy jaglanej, mięsa mielonego wieprzowego, grzybów suszonych, cebuli i pieprzu. Danie wypiekane było niegdyś w piecu chlebowym. Warto wspomnieć, że nagrodzony perłą kulebiak jaglany od 2016 roku znajduje się na Liście Produktów Tradycyjnych prowadzoną przez Ministerstwo Rolnictwa i Rozwoju Wsi. Co ważne, nie jest to jedyny produkt z Perkowic wpisany na tą prestiżową listę. Znajdują się na niej też m.in. ciastka przez maszynkę i ciastka z cukrem z Perkowic i napój żniwny z mięty i rabarbaru.", "url": "https://radiobiper.info/2022/10/07/gm-biala-podlaska-kulebiak-jaglany-z-perkowic-nagrodzony-perla-2022-w-ogolnopolskim-konkursie/", "category": "lubelskie", "sub_category": "Gotowe dania i potrawy", "phrase": "Kulebiak z Perkowic"}