{"meta_description": "", "title": "Mistrz Branży", "content": "Pierniki z Torunia, kołacz razowy na słono, citron śpajza i wiele innych - poznacie aktualną listę Produktów Tradycyjnych prowadzona przez Ministerstwo Rolnictwa i Rozwoju. Lista Produktów Tradycyjnych prowadzona przez Ministerstwo Rolnictwa i Rozwoju wsi zawiera produkty o wyjątkowej jakości i cechach wynikających ze stosowania tradycyjnych metod ich produkcji, czyli takich, które są wykorzystywane od co najmniej 25 lat. Co roku na liście przybywa nowych produktów, również cukierniczych i piekarniczych. Przyjrzyjmy się, jakie zostały zarejestrowane w 2021 roku. Pierniki z Torunia (kujawsko-pomorskie) - toruńskie pierniki mają wielowiekową historię i wciąż żywą tradycję w całym regionie Kujaw i Pomorza. Przyjmuje się, że początki wypieku tych korzennych ciastek sięgają 1350 roku. Tradycyjne składniki masy piernikowej to mąka pszenna i żytnia, miód, jaja, masło, cukier puder i soda oczyszczona oraz przyprawy: pieprz, cynamon, kardamon, imbir, anyż i goździk. Jak podają źródła, dawniej wyrób pierników związany był z licznymi przywilejami oraz był dochodowym kryterium społecznym. Receptury były pilnie strzeżone, doceniano artyzm i kunszt rzemieślników. Masłomęcki chleb na zakwasie (lubelskie) - chleb na zakwasie wypiekany przez gospodynie w Masłomęczu (powiat hrubieszowski) od 40 lat. Bochenek waży od 1 kg do 1,30 kg, ma długość ok. 30-35 cm. W smaku jest lekko kwaskowaty. Tradycyjnie był wypiekany w piecach opalanych drewnem, dziś piecze się go w piekarnikach elektrycznych. Baranowskie racuchy (lubelskie) - tradycja przygotowywania racuchów jest wielopokoleniowym zwyczajem przekazywanym w miejscowości Baranów na Lubelszczyźnie. W ciężkich czasach mieszkańcy Baranowa zmagali się z ograniczonym dostępem do podstawowych produktów spożywczych, jednak nawet wtedy nie brakowało mleka oraz mąki, z których przyrządzano racuchy. W tym regionie są znane pod nazwą „baranowskie racuchy”. Mają podłużny, owalny kształt, są zarumienione i pulchne, podaje się je oprószone cukrem pudrem. W zależności od pory roku baranowskie racuchy mogą być podawane z różnymi dodatkami takimi, jak: świeże owoce, dżem truskawkowy, banan z kremem czekoladowym czy smażone jabłka. Kołacz razowy na słono (małopolskie) - wpisany na listę 16. listopada wypiek z razowego ciasta drożdżowego z pikantno-słonym nadzieniem z bryndzy owczej lub sera podpuszczkowego z mleka krowiego; do nadzienia dodaje się również podsmażoną cebulę, śmietanę lub mleko oraz jajko. Ma kształt płaskiego placka o średnicy 30-35 cm z widocznym jasnym nadzieniem równomiernie rozsmarowanym na całej powierzchni. Kołacz razowy na słono to świąteczny wyrób wypiekany przez zagórzańskich górali do dnia dzisiejszego na Wielkanoc, Boże Narodzenie czy Zielone Świątki, wcześniej był także obowiązkowym elementem na zakończenie żniw. Cieszył się ogromną popularnością w dawnej szlacheckiej Polsce, a znany był już od czasów słowiańskich. Choć na terenach zamieszkiwanych obecnie przez górali zagórzańskich piecze się już częściej kołacze na słodko, to właśnie kołacz razowy na słono stanowi tradycyjny rarytas mieszkańców tego obszaru. Kraple (opolskie) - pod taką nazwą na Śląsku Opolskim znane są pączki; inne nazwy to kreple, a w mniejszej wersji także krepliki lub krapliki. Wniosek do Marszałka Województwa Opolskiego, który następnie został przekazany do Ministra Rolnictwa i Rozwoju Wsi, złożyli Maria i Franciszek Magoszowie, właściciele Cukierni Magosz z Krapkowic. Nazwa pączków w gwarze śląskiej pochodzi od niemieckiego słowa Krapfen. Tradycja smażenia krapli na Opolszczyźnie wiąże się z dwoma śląskimi obrzędami: z zapustami (czyli karnawałem) oraz z jesiennym skubaniem pierza. Citron śpajza - szpajza cytrynowa (opolskie) - szpajza popularnie zwana śpajzą to deser, który obowiązkowo pojawiał się na wszystkich ważnych uroczystościach rodzinnych. Dorośli zwykle jadali kołacze oraz torty z maślanymi kremami, natomiast dzieci z niecierpliwością wyczekiwały kremowej pianki, najczęściej o smaku cytrynowym. Citron śpajza towarzyszy do dzisiaj mieszkańcom Śląska Opolskiego przy okazji rodzinnych świąt. Robi się ją z surowych jajek, cukru, cytryny (soku i skórki), żelatyny oraz odrobiny wody. Deser jest zwartą, jednolitą i delikatną masą, która przyjmuje kształt naczynia, w którym się znajduje. Busłowe łapy (podlaskie) - inaczej: bocianie łapy; busioł/busoł to dawne określenia bociana popularne na Podlasiu i Kurpiach. Busłowe łapy to postne ciasto drożdżowe w kształcie bocianich łap smażone na głębokim tłuszczu. Z jednej strony powinny być bardziej przypieczone, bo bocian brudzi łapki, chodząc po łące. Bociany - uznawane za symbol szczęścia i zwiastun wiosny - zawsze były chętnie witane po zimie. Smażenie busłowych łap odbywało się tradycyjnie w okolicach marcowego święta Zwiastowania Pańskiego. Liderem pod kątem ilości produktów wpisanych na listę ma województwo podkarpackie (248).", "url": "http://m.mistrzbranzy.pl/artykuly/pokaz/id/5657", "category": "opolskie", "sub_category": "Wyroby piekarnicze i cukiernicze", "phrase": "Kraple"}