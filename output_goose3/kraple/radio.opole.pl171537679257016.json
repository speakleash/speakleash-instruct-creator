{"meta_description": "Kraple zwane też kreplami, kreplikami lub kraplikami, czyli dobrze wszystkim znane pączki, zostały wpisane na Listę Produktów Tradycyjnych Województwa Opolskiego. Wniosek w tej sprawie złożyli Maria i Franciszek Magoszowie, cukiernicy z Krapkowic.", "title": "Kraple, czyli pączki wpisane na listę opolskich produktów tradycyjnych", "content": "Kraple zwane też kreplami, kreplikami lub kraplikami, czyli dobrze wszystkim znane pączki, zostały wpisane na Listę Produktów Tradycyjnych Województwa Opolskiego. Wniosek w tej sprawie złożyli Maria i Franciszek Magoszowie, cukiernicy z Krapkowic. Maria Magosz podkreśla, że w jej rodzinnym domu pączki nadziewało się przed ich smażeniem, dzięki czemu marmolada w środku miała jeszcze lepszy smak. W taki sposób do dzisiaj wyrabiane są kraple w rodzinnej piekarni, gdzie korzysta się ze starych przepisów, dobrej jakości składników, bez polepszaczy i konserwantów. Dzięki temu pączki smakują od dziesięcioleci tak samo.Sama nazwa pączków w gwarze śląskiej pochodzi od niemieckiego słowa Krapfen. Tradycja smażenia krepli (krapli) na Opolszczyźnie związana jest z dwoma śląskimi obrzędami. Przede wszystkim kraple robiło się na tak zwane „zapusty”, czyli współczesny karnawał, a także smażyło się je przy okazji jesiennego skubania pierza.Kraple są 72. produktem z województwa opolskiego, wpisanym na Listę Produktów Tradycyjnych, prowadzoną przez Ministra Rolnictwa i Rozwoju Wsi.", "url": "https://radio.opole.pl/100,483352,kraple-czyli-paczki-wpisane-na-liste-opolskich-p", "category": "opolskie", "sub_category": "Wyroby piekarnicze i cukiernicze", "phrase": "Kraple"}