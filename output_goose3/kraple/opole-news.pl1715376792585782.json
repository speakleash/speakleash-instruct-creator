{"meta_description": "Pod taką nazwą na Śląsku Opolskim kryją się pączki, znane również jako kreple, krepliki lub krapliki. To 72 produkt z regionu wpisany na tę prestiżową listę.", "title": "Kraple trafiły na Listę Produktów Tradycyjnych", "content": "Pod taką nazwą na Śląsku Opolskim kryją się pączki, znane również jako kreple, krepliki lub krapliki. To 72 produkt z regionu wpisany na tę prestiżową listę. Wniosek o wpisanie krapli na listę złożyli do Andrzej Buły, marszałka województwa opolskiego, Maria i Franciszek Magoszowie , właściciele cukierni Magosz z Krapkowic. Kolejnym krokiem w docenieniu produktu było złożenie dokumentów do ministra rolnictwa i rozwoju wsi. Tradycja smażenia krepli (krapli) na Opolszczyźnie związana jest z dwoma śląskimi obrzędami. Przede wszystkim kraple robiło się na tak zwane „zapusty”, czyli współczesny karnawał, a także smażyło się je przy okazji jesiennego skubania pierza. Nazwa pączków w gwarze śląskiej pochodzi od niemieckiego słowa Krapfen. Państwo Magoszowie dbają, aby produkty z ich cukierni oddawały smak dawnych wypieków. Korzystają z przepisów, zachowanych w starych zeszytach. Kraple są 72 produktem z województwa opolskiego, wpisanym na Listę Produktów Tradycyjnych, prowadzoną przez Ministra Rolnictwa i Rozwoju Wsi.", "url": "https://opole-news.pl/kraple-trafily-na-liste-produktow-tradycyjnych/", "category": "opolskie", "sub_category": "Wyroby piekarnicze i cukiernicze", "phrase": "Kraple"}