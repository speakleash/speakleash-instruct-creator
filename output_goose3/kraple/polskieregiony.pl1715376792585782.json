{"meta_description": "Kolejne gminy otrzymały dofinansowanie na budowę dróg dojazdowych do gruntów rolnych. Tylko w roku 2021 z budżetu Województwa Opolskiego na ten cel przeznaczono 6 milionów 150 tysięcy złotych.", "title": "Kolejne wsparcie na opolskie drogi rolnicze", "content": "Kolejne gminy otrzymały dofinansowanie na budowę dróg dojazdowych do gruntów rolnych. Tylko w roku 2021 z budżetu Województwa Opolskiego na ten cel przeznaczono 6 milionów 150 tysięcy złotych. Łącznie w 2021 roku na terenie województwa opolskiego w 29 gminach zostaną zbudowane drogi dla rolników. Wybudowanych i przebudowanych zostanie prawie 30 kilometrów dróg. Jak zaznacza wicemarszałek województwa opolskiego Zuzanna Donath-Kasiura, w latach 2013 – 2020 z budżetu Województwa Opolskiego samorządom gminnym udzielono wsparcia na kwotę 31 082 647 złotych i dzięki temu rolnicy mają do dyspozycji 173,5 km dróg. Wsparcie udzielane jest również starostwom powiatowym na dofinansowanie zakupu sprzętu komputerowego oraz oprogramowania niezbędnego do prowadzenia spraw ochrony gruntów rolnych oraz zakładania i aktualizowania operatów ewidencji gruntów. Do tej pory na ten cel wydano 737 422 złotych. – Drogi dla rolników mają znaczenie fundamentalne, natomiast są one wykorzystywane również jako ścieżki rowerowe, drogi dojazdowe dla mieszkańców. Wspierając rozwój terenów wiejskich, wspieramy rolników, mieszkańców wsi ale i mieszkańców całego regionu, którzy z wielką przyjemnością wybierają turystykę rowerową – dodaje Zuzanna Donath-Kasiura. W piątek (10.09) umowy podpisane zostały przez przedstawicieli ośmiu samorządów. Wsparcie trafi do 6 gmin i dwóch powiatów. Łukasz Jastrzembski burmistrz Leśnicy mówi, że w jego gminie będzie to kontynuacja budowy drogi, która połączyła dwie miejscowości: Lichynia i Łąki Kozielskie. – Otrzymaliśmy dofinansowanie prawie 170 tysięcy złotych. Z tej drogi cieszą się rolnicy, ale również rowerzyści. Jest to droga, która znacząco poprawiła walory rekreacyjne w naszej gminie. Bez dych dodatkowych pieniędzy nie bylibyśmy w stanie budować dróg rolnych – podkreśla burmsitrz Leśnicy. Wójt gminy Pokój Barbara Zając zapowiada budowę drogi dojazdowej w okolicach Domaradza. – Na tę drogę długo czekali mieszkańcy. To jest nie tylko ułatwienie pracy rolnikom, ale też odciążenie ruchu lokalnego – zauważa Barbara Zając. Dofinansowanie trzymały również gminy: Grodków (budowa drogi koło Kobieli), Zawadzkie (budowa drogi w pobliżu Kiełczy), Ozimek (budowa drogi w pobliżu Krasiejowa), Niemodlin (budowa drogi w obrębie Grodźca). Na zakup sprzętu komputerowego wsparcie otrzymały powiaty krapkowicki i prudnicki.", "url": "https://polskieregiony.pl/kolejne-wsparcie-na-opolskie-drogi-rolnicze/", "category": "opolskie", "sub_category": "Wyroby piekarnicze i cukiernicze", "phrase": "Kraple"}