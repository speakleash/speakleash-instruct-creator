{"meta_description": "Gdy odbierał godło ze znakiem \"Teraz Polska\", Stanisław Jarosz został przedstawiony przez Tomasza Kamela: \"Człowiek, który produkuje mięso i wędliny, a nazywa się Jarosz\".", "title": "Golonka będzie miała swoje święto", "content": "Firma \"Taurus\" z podtarnowskiego Pilzna została wyróżniona prestiżowym godłem za szynkę swojską, która jest produkowana w tradycyjny sposób, zgodnie z recepturą znaną w rodzinie Jaroszów z dawien dawna. Nadal sztandarowym produktem firmy jest natomiast golonka Podkarpacka z Pilzna. W tym roku Taurus przygotowuje święto golonki Podkarpackiej z Pilzna, które zaplanowano na czwartego czerwca. Główne obchody odbędą się w Strzegocicach. Będzie m.in. konkurs w jedzeniu golonki na czas. Chętni powinni jednak zdawać sobie sprawę, że rekord w pochłonięciu średniej wielkości golonki wynosi 17 sekund i ciężko będzie go pobić... Czwartego czerwca święto golonki obchodzone będzie także we wszystkich 11 barach prowadzonych przez firmę z Pilzna, również tych na terenie Małopolski. Golonka będzie w tym dniu serwowana w symbolicznej cenie 9,99 zł. - Przygotowujemy się już do święta golonki i tuż przed samym świętem, świnek biegających luzem po okolicy nie zobaczycie - mówi syn właściciela firmy, Marcin Jarosz. Na zdjęciu Stanisław Jarosz prezentuje walory sztandarowego dania rodem z Pilzna, podkarpackiej golonki. (SMOL)", "url": "https://dziennikpolski24.pl/golonka-bedzie-miala-swoje-swieto/ar/2985128", "category": "podkarpackie", "sub_category": "Mięso świeże oraz produkty mięsne", "phrase": "Golonka podkarpacka z Pilzna"}