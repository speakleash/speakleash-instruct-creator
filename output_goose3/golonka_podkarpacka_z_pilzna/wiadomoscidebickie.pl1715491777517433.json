{"meta_description": "", "title": "Golonka, która doczekała się swojego święta", "content": "Golonka Podkarpacka z Pilzna, przysmak znany nie tylko w Polsce ponownie obchodzi swoje święto, tym razem 4 czerwca br. w Rancho Taurus w Strzegocicach. Muzyczną gwiazdą będzie popowa grupa Video, jednak na stołach będzie królowała golonka. Nie ma wątpliwości, że chociaż wszystkie wyroby firmy Taurus, zarówno wędliny, jak i wyroby garmażeryjne są wyśmienite w smaku, to jednak legendę firmy zbudowała golonka, którą Stanisław Jarosz oferował w firmowym barze. Bardzo szybko stała się ona przysmakiem kierowców, którzy poprzez CB radio przekazywali sobie informację, gdzie warto się zatrzymać, by dobrze zjeść. Nic dziwnego, jak wspomina właściciel firmy Taurus wraz z żoną serwowali golonki z różnymi dodatkami aż doszli do perfekcji oferując golonki gotowane i pieczone. Kolejnym sukcesem okazały się piece parowe, które nadają golonkom z Pilzna smak, który znamy obecnie. Jak większość wyrobów z Pilzna, także golonki pochodzą ze świń z małych podkarpackich hodowli. Jak zdradza Fryderyk Kapinos, dyrektor marketingu firmy Taurus pomysł na święto golonki wziął się z wizyty na Oktoberfest w Monachium, tam jest to święto piwa, do którego serwowane są białe kiełbaski i golonka. – Nasza golonka jest bardzo dobra, polskie piwa również, więc również my postanowiliśmy zrobić festyn dla mieszkańców regionu – mówi. Przez lata na festynie goszczą i znakomite gwiazdy sceny, jak również najlepsi kucharze i każdy z nich zajada się Golonką Podkarpacką z Pilzna zachwalając jej smak. I jak zdradził „Wiadomościom Dębickim” Remigiusz Rączka, śląski restaurator i gwiazda telewizyjnych programów kulinarnych golonka serwowana raz w miesiącu jest zdrowa. – Nikt chyba nie jada golonki codziennie a serwowana raz na jakiś czas nie ma większego wpływu na cholesterol, za to zawartość kolagenu, wpływa dobrze na stawy i skórę – mówi Rączka. – Każda kobieta to wie, przecież stosuje kremy na wszystko. Na uczestników festynu czekają liczne konkursy, atrakcje, występy artystyczne, popularny zespół Video, którego przeboje nie schodzą z list przebojów oraz… golonka oferowana tego dnia za 9,99 zł.", "url": "https://wiadomoscidebickie.pl/golonka-ktora-doczekala-sie-swojego-swieta/", "category": "podkarpackie", "sub_category": "Mięso świeże oraz produkty mięsne", "phrase": "Golonka podkarpacka z Pilzna"}