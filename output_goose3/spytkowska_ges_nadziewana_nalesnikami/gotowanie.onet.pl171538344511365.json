{"meta_description": "Przygraniczny Spytków w gminie Zgorzelec (Dolnośląskie) zwyciężył w konkursie Piękna Wieś Dolnośląska 2014. Miejscowość słynie również z hodowli gęsi i wypromowała jeden z dolnośląskich produktów regionalnych: spytkowską gęś nadziewaną naleśnikami.", "title": "Gęś nadziewana naleśnikami jest wizytówką dolnośląskiego Spytkowa", "content": "Sołtys Grażyna Legeżyńska powiedziała PAP Life, że przepis na gęś to tradycja rodzinna, którą na polsko-niemiecko-czeskie pogranicze przywiozła jej prababcia Melania z Kresów, gdzie rodzina mieszkała pod Lwowem we wsi Chlebowice. \"Nadziewamy gęś naleśnikami, dlatego, by potrawa wystarczyła dla licznej rodziny. Sama gęś to przecież tylko nogi, kości i skóra, więc niewiele osób najadłoby się taką pieczenią\" - dodała Legeżyńska. Przygotowanie potrawy rozpoczyna filetowanie gęsi oraz wyciągnięcie z niej wszystkich kości - tak by po upieczeniu można ją był bez problemu pokroić. \"Naleśniki zawijamy w rulony tak samo jak krokiety, ale przed włożeniem ich do gęsi wypełniamy je mięsnym farszem m.in. z wątróbki\" - powiedziała kucharka. Spytkowską gęś nadziewaną naleśnikami w tym roku dopisano do listy dolnośląskich produktów regionalnych. We wsi jest kilka gospodarstw, które hodują gęsi. \"Tą potrawą częstujemy gości od wielu lat i prezentowaliśmy ją nawet na imprezie w Berlinie. Jeszcze się nie zdarzyło, by komuś nie smakowała. Niedawno przy okazji odsłonięcia we wsi pomnika kresowian zachwycał się potrawą kapelan kresowian ks. Isakowicz-Zaleski\" - powiedziała PAP Life Legeżyńska. Sołtys podkreśliła, że Spytków został pierwszą wsią tematyczną na Pogórzu Izerskim i zyskał miano \"Wioska czarów i magii\", co wykorzystywane jest w promocji. Działające we wsi Stowarzyszenie \"Spytków bez granic\" realizuje wiele projektów finansowanych również z funduszy europejskich. Jednym z nich jest \"Nauka pisania gęsim piórem\". W ostatnich trzech latach było w sumie 25 projektów o wartości ponad 250 tys. zł, a wśród nich m.in. bezpłatna nauka języków niemieckiego i czeskiego dla dzieci i dorosłych \"Uczymy się języków naszych sąsiadów\", kursy prowadzenia gospodarstw agroturystycznych, organizowanie zajęć w ramach sportowych sobót czy dorocznego pleneru rzeźbiarskiego. Wybudowano tutaj też transgraniczną ścieżkę rowerową, którą można dojechać od pogranicza trzech krajów aż do dalekiej Portugalii. Kolejnym planem jest budowa wyciągów i infrastruktury narciarskiej, by w góry Izerskie przyjeżdżali na spytkowską gęś nadziewaną naleśnikami również narciarze.", "url": "https://gotowanie.onet.pl/artykuly/ges-nadziewana-nalesnikami-jest-wizytowka-dolnoslaskiego-spytkowa/sr0qp4s", "category": "dolnośląskie", "sub_category": "Gotowe dania i potrawy", "phrase": "Spytkowska gęś nadziewana naleśnikami"}