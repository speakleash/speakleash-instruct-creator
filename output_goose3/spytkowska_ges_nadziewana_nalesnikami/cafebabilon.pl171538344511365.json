{"meta_description": "Bulion z gęsi to aromatyczny, bardzo zdrowy wywar, który jako rosół może być samodzielnym daniem lub bazą do ulubionej zupy.", "title": "Bulion z gęsi", "content": "Produktem regionalnym w trzecim numerze Kotła jest gęś spytkowska. To niesamowicie urokliwe danie: gęś luzowana i nadziewana naleśnikami. Wygląda naprawdę obłędnie i koniecznie musicie ją zobaczyć w wykonaniu Olimpii. Mój wkład w gęsie przepisy to bulion oraz pierogi – przepis na nie już jutro. Dzisiaj bulion z gęsi, który może posłużyć jako baza na zupy wszelakie. Naszym rodzinnym hitem jest zupa czosnkowa – wystarczy gorący bulion i dodatki w postaci odrobiny sera, mięsa z gotowania bulionu, grzanki (najlepsze z domowego żytniego chleba) i oczywiście starty czosnek. Nic nie stawia lepiej na nogi jak porcja takiej zupki. • Warzywa czyścimy i obieramy. Mięso i podroby dokładnie płuczemy. Cebulę opalamy nad gazem lub przekrojoną rumienimy na suchej patelni. • Mięso i warzywa wkładamy do garnka, zalewamy zimną wodą do przykrycia. Dodajemy płaską łyżkę soli i doprowadzamy do wrzenia. Po zagotowaniu zbieramy szumowiny. Czynność tę powtarzamy co jakiś czas. • Gdy szumowiny przestaną się wydzielać zmniejszamy ogień, przykrywamy garnek i gotujemy na wolnym ogniu 2 godziny. • Na koniec bulion doprawiamy solą i pieprzem. Odstawiamy, aby nieco przestygł i przecedzamy na drobnym sitku.", "url": "https://www.cafebabilon.pl/bulion-na-gesinie/", "category": "dolnośląskie", "sub_category": "Gotowe dania i potrawy", "phrase": "Spytkowska gęś nadziewana naleśnikami"}