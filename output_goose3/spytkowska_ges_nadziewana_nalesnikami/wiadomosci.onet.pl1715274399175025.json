{"meta_description": "Wędzony pstrąg kłodzki, pasztet z królika ze szpinakiem oraz spytkowska gęś nadziewana naleśnikami to specjały z Dolnego Śląska wpisane na Listę Produktów Tradycyjnych Ministerstwa Rolnictwa i Rozwoju Wsi. Z tego regionu na liście znalazły się już 44 produkty.", "title": "Trzy specjały wpisano na listę produktów tradycyjnych", "content": "Jak poinformowała Justyna Antosik z wydziału obszarów wiejskich dolnośląskiego urzędu marszałkowskiego, przez ostatnie trzy lata na listę wpisywano po sześć produktów z Dolnego Śląska. Trzy tegoroczne dopisano 31 lipca i w sumie na liście są 44 produkty tradycyjne z Dolnego Śląska. pstrąg kłodzki wpisany został już 2012 r., ale w wersji wędzonej znalazł się na liście dopiero teraz. Wędzenie trwa kilka godzin i wymaga użycia odpowiedniego drewna - dębowego i olchowego. Wcześniej ryba jest marynowana w specjalnej solance. W 2010 r. pstrąg kłodzki wędzony został nagrodzony Perłą w ogólnopolskim etapie konkursu „Nasze Kulinarne Dziedzictwo – Smaki Regionów”. Jak dodała Antosik, pasztet z królika ze szpinakiem był prezentowany przez Stowarzyszenie Koniczyna z Morzęcina Małego podczas zeszłorocznej edycji wojewódzkiego etapu tego konkursu i otrzymał wówczas I nagrodę w kategorii: najlepszy regionalny produkt. Tradycję tej potrawy podtrzymują mieszkające pod Obornikami Śląskimi kolejne pokolenia góralskich rodzin, przesiedlonych na Dolny Śląsk po II wojnie światowej. Wyjątkowy smak pasztet zawdzięcza nie tylko szpinakowi, bo oprócz mięsa króliczego dodaje się do niego m.in. surowy boczek lub podgardle. Jak powiedziała sołtys Spytkowa Grażyna Legeżyńska, spytkowska gęś nadziewana naleśnikami powstaje według przepisu jej prababci Melanii, która wymyśliła te potrawę na Kresach pod Lwowem. - Naleśniki nadziewa się mięsnym farszem m.in. z wątróbki, a przed upieczeniem gęś należy odfiletować, czyli wybrać z niej wszystkie kości – mówiła Legeżyńska. Na ministerialną listę produktów tradycyjnych mogą być wpisywane specjały, których metody wytwarzania są przynajmniej od 25 lat znane w danym regionie. Przed wpisem muszą być przeprowadzone przez etnografa trzy wywiady z osobami, które znają recepturę danego produktu i same je przyrządzają. Utworzona w 2005 roku Lista Produktów Tradycyjnych służy promowaniu regionalnych specjałów. Najwięcej swoich lokalnych przysmaków mają na liście województwa: podkarpackie (162), pomorskie (149), śląskie (137), lubelskie (123) i małopolskie (113).", "url": "https://wiadomosci.onet.pl/wroclaw/trzy-specjaly-wpisano-na-liste-produktow-tradycyjnych/zkl63zp", "category": "dolnośląskie", "sub_category": "Gotowe dania i potrawy", "phrase": "Spytkowska gęś nadziewana naleśnikami"}