{"meta_description": "", "title": "Wycieczka do wioski czarów i magii", "content": "Wcale nie musimy daleko wyjeżdżać, aby zobaczyć i przeżyć coś fajnego. Niedaleko Zgorzerlitz znajduje się świetne miejsce na mapie pogranicza. Chodzi o Spytków, którego mieszkańcy udowodnili, że chcieć to móc. Zawsze podziwiałam ludzi, którzy potrafili zakasać rękawy i razem zrobić coś atrakcyjnego. Spytków położony jest malowniczo, na południu gminy Zgorzelec, nad jeziorem Witka. Liczy 116 mieszkańców. Ta niewielka wioska w ubiegłym roku zyskała tytuł najpiękniejszej wioski na Dolnym Śląsku w konkursie Stowarzyszenie Spytków bez Granic w ciągu trzech lat zrealizowało ponad 20 projektów, które były współfinansowane m.in. z unijnych funduszy. Mieszkańcy brali udział w szkoleniach z prowadzenia gospodarstw agroturystycznych oraz uczyli się języka niemieckiego. Co roku w Spytkowie odbywają się półkolonie dla dzieci i plener rzeźbiarski w czasie wakacji. Przeglądając materiały na temat historii Spytkowa, mieszkańcy natknęli się na postać Hansa von Boblitz, który mieszkał w Spytkowie i zajmował się czarami. Wpadli na pomysł, jak wykorzystać to do promocji i ożywienia wioski. W 2011 roku powstało hasło: \"Spytków – Wioska Czarów i Magii\" i tym samym Spytków stał się pierwszą tematyczną wioską na Pogórzu Izerskim. Mieszkańcy zaadoptowali starą stodołę na miejsce organizowania warsztatów dla dzieci i młodzieży, które nazywali sianosploty, a stodołę Abrakadabra. Tworzą z siana zwierzątka, lalki i dekoracje. Mówią, że czarują z siana. Tuż obok stodoły dzieci mogą grać w grę terenową. Muszą odkryć jakie postaci ludzkie zostały zaklęte w zwierzęta. Po zabawie jest poczęstunek, który nazywa się „stoliczku nakryj się”. Goście dostają kiełbaski z grilla, ziemniaki z parnika, racuchy i kompot. Do Spytkowa przyjeżdża coraz więcej zorganizowanych wycieczek. Wioska reklamuje się na ulotkach, ma też swoją stronę internetową. Pomysłów mieszkańcom nie brakuje i dlatego jeszcze nie raz pewnie o nich usłyszymy! Wioska słynie także z hodowli gęsi, a spytkowska gęś nadziewana naleśnikami stała się regionalnym produktem tradycyjnym. Skosztować jej można na zamówienie podczas wizyty w Spytkowie.", "url": "http://zycieprzygranicy.blogspot.com/2015/05/wycieczka-do-wioski-czarow-i-magii.html", "category": "dolnośląskie", "sub_category": "Gotowe dania i potrawy", "phrase": "Spytkowska gęś nadziewana naleśnikami"}