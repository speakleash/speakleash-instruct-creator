{"meta_description": "", "title": "Wędzone ryby słodkowodne na Liście Produktów Tradycyjnych", "content": "Ryby słodkowodne wędzone tradycyjną metodą w wędzarniach opalanych drewnem - to kolejny produkt z Podlaskiego, wpisany na ministerialną Listę Produktów Tradycyjnych. Obecnie z regionu na tej liście znajduje się 51 produktów. Na Listę Produktów Tradycyjnych wpisywane są produkty stanowiące element dziedzictwa kulturowego regionu, które wytwarzane są tradycyjnymi metodami wykorzystywanymi co najmniej od 25 lat. W całym kraju zarejestrowanych jest 1347 produktów tradycyjnych. Ostatnio z województwa podlaskiego na listę wpisano ryby słodkowodne wędzone tradycyjną metodą przez Gospodarstwo Rybackie Polskiego Związku Wędkarskiego w Suwałkach. Jak powiedział PAP dyrektor tego gospodarstwa Waldemar Bujkowski tradycja konserwowania ryb poprzez wędzenie funkcjonuje na obszarze Suwalszczyzny od kilku stuleci, a sposób wędzenia nie uległ od tego czasu zmianom. To, co wyróżnia ryby wędzone w tym miejscu, to użycie tylko naturalnych składników - soli i opalanie wędzarni dobrym drewnem. \"Dzięki temu ryby mają zupełnie inne walory smakowe niż te wędzone w wędzarniach przemysłowych\" - dodał. Bujowski powiedział, że do wędzenia wykorzystywane są przede wszystkim ryby hodowane w gospodarstwie, m.in. pstrągi, jesiotry czy trocie, a w sezonie ryby odławiane z okolicznych jezior, jak sielawy, węgorze czy leszcze. Do czasu rozpoczęcia obróbki ryby są przechowywane w chłodni. Później poddawane są procesowi solankowania, którego czas jest zależny od gatunku ryby, trwa kilka godzin. Po zakończeniu solankowania rybę należy opłukać i wędzić w wędzarni opalanej, zgodnie z tradycją regionu, drewnem olchowym i leszczynowym w temperaturze 40-70 st. C. Z informacji przekazanych PAP przez Urząd Marszałkowski Województwa Podlaskiego w ministerstwie rolnictwa czekają kolejne wnioski o wpisanie produktów tradycyjnych z regionu na listę. Złożonych jest ok. 10 wniosków.", "url": "https://www.portalspozywczy.pl/mieso/wiadomosci/wedzone-ryby-slodkowodne-na-liscie-produktow-tradycyjnych,109670.html", "category": "podlaskie", "sub_category": "Produkty rybołówstwa, w tym ryby", "phrase": "Ryby słodkowodne wędzone metodą tradycyjną"}