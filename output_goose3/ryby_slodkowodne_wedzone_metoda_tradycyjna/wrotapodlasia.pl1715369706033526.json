{"meta_description": "", "title": "Podlaski produkt lokalny. Ryby świeże i wędzone z ośrodka w Gawrych Rudzie", "content": "Malowniczo położony - pomiędzy jeziorem Staw Płociczno a jeziorem Wigry - ośrodek zgodnie z nazwą zajmuje się hodowlą tzw. materiału zarybieniowego: siei, troci jeziorowej i pstrąga potokowego na potrzeby jezior i rzek Suwalszczyzny. Można tu jednak - wprost z wody - kupić rybę na wymarzony, zdrowy posiłek. Za budynkiem ośrodka położnego w Gawrych Rudzie 107 wchodzimy na teren wypełniony szumem wody. W kilkunastu basenach na otwartym powietrzu pływają ryby: ciemnoszare, pomarańczowe, srebrne. Po terenie ośrodka, pomiędzy basenami, oprowadza nas jego kierownik Krystian Wąsik. - Mamy tu 16 basenów zasilanych wodą z jeziora Staw Płociczno. Dodatkowo jest też sześć basenów manipulacyjnych wykorzystywanych w okresie tarłowym, bo sami pozyskujemy ikrę – wyjaśnia kierownik Wąsik. - Produkujemy tu głównie ryby łososiowate: pstrąga potokowego, troć jeziorową oraz sieję, a także do sprzedaży konsumpcyjnej pstrąga tęczowego i pstrąga tęczowego albinosa i jesiotra. Podhowujemy także jesiotra i sieję – opowiada. Ryby karmione są specjalną paszą na bazie mączki rybnej z dodatkami witamin. W sezonie letnim pracownicy karmią je 3-4 razy dziennie. Wówczas na jeden basen przeznaczają do 12 kg karmy. Ponadto baseny są pod stałą kontrolą: przez cały rok sprawdzane są dopływy, odpływy, temperatura, natlenienie wody. - Ryby łososiowate najbardziej lubią temperaturę wody w okolicach 16 stopni, optimum wynosi 14 -18 stopni – wyjaśnia kierownik. – Zimą woda w naszych basenach nie zamarza, bo mamy dobry przepływ, a ponadto przy odpowiednim zagęszczeniu ryb, dzięki ich ruchowi nie dochodzi do zamarzania. Także więc i zimą można u nas liczyć na świeżo wyłowioną rybę. Po świeżą rybę do Gawrych Ruda przyjeżdżają głównie turyści. Kuszą ich tablice reklamowe przy drodze, ale także informacje od miejscowych. - Jesteśmy z Warszawy, lubimy ryby i nawet się trochę interesujemy programem restytucji jesiotra w Polsce - opowiada jeden z klientów spotkany na rybnych zakupach w ośrodku. – Zadzwoniliśmy tu wczoraj i po bardzo fachowej i życzliwej konsultacji z panem kierownikiem zdecydowaliśmy się dziś przyjechać. Wybraliśmy, oczywiście, jesiotra. Jak mówi nam kierownik Wąsik, ryby z Gawrych Ruda są jednak towarem dość luksusowym: – Niestety, przegrywamy z dyskontami spożywczymi. Ludzie się przyzwyczaili do ryb już wypatroszonych, wyfiletowanych i przede wszystkim tańszych, ale czy zdrowych? Na szczęście są i tacy, którzy cenią smak, świeżość ryby i to, że pochodzi z czystej wody, z czystych terenów a to ma duży wpływ na jej smak – tłumaczy. Oprócz zakupu świeżej ryby w Gawrych Rudzie klienci mają też niepowtarzalną okazję, by samodzielnie wskazać wybraną rybę do wyłowienia. - Największą popularnością cieszą się pstrągi i jesiotry – potwierdza wybór warszawskich turystów kierownik Wąsik. – Przyjmujemy też zlecenia na rybę wędzoną – mówi i prowadzi nas do niewielkiej, ale certyfikowanej wędzarni obok siedziby ośrodka. Tam na ruszcie na swoich właścicieli czekają już uwędzone pstrągi, jesiotry, sielawy, sieje a nawet węgorze. - Gospodarujemy na jeziorach i stamtąd też pozyskujemy ryby np. węgorze – wyjaśnia kierownik Wąsik. – W sezonie wędzimy codziennie, poza nim w piątki i soboty, a także w inne dni jeżeli życzy tego sobie klient. Ale wędzimy tylko na zamówienie, więc trzeba do nas zadzwonić. A po świeżą rybę – najlepiej przyjechać. Połączyć wizytę na Suwalszczyźnie, z wizytą u nas. Ryby wędzone z ośrodka w Gawrych Rudzie od 2014 r. są wpisane na ministerialną Listę Produktów Tradycyjnych pod hasłem: Ryby słodkowodne wędzone metodą tradycyjną - link do strony. Jesteś rolnikiem, producentem z województwa podlaskiego? Chcesz, by Twoje produkty poznało szerokie grono nabywców? Zgłoś się do nas!", "url": "https://www.wrotapodlasia.pl/pl/rolnictwo/wiadomosci/produkt_lokalny/podlaski-produkt-lokalny-ryby-swieze-i-wedzone-z-osrodka-w-gawrych-rudzie.html", "category": "podlaskie", "sub_category": "Produkty rybołówstwa, w tym ryby", "phrase": "Ryby słodkowodne wędzone metodą tradycyjną"}