{"meta_description": "Wielkanoc większości z nas kojarzy się z typowymi dla tego święta, tradycyjnymi potrawami. Na stołach króluje żurek, sałatka jarzynowa, biała kiełbasa,", "title": "Nietypowe potrawy wielkanocne. Kujawiok, strząska, krzonówka i nie tylko. Zaskocz swoich bliskich!", "content": "Wielkanoc większości z nas kojarzy się z typowymi dla tego święta, tradycyjnymi potrawami. Na stołach króluje żurek, sałatka jarzynowa, biała kiełbasa, pieczone mięsa, wędliny oraz ciasta wielkanocne takie jak babka cytrynowa, mazurek i sernik. Jednak nie w każdym domu wygląda to tak samo! Święta to również wyjątkowa okazja, by spędzić więcej czasu z rodziną i zasiąść przy wspólnym stole. Oczywiście nie każdy lubi tradycyjne wielkanocne potrawy. Dlatego warto poszukać alternatywnych rozwiązań i zaskoczyć gości podczas wspólnego posiłku. Przedstawiamy kilka wyjątkowych propozycji, które mogą was zainspirować! W niektórych rejonach Polski podaje się krzonówkę, która nazywana jest również chrzanówką lanckorońską. Jest to zupa, którą przygotowuje się na bazie świeżo ubitego chrzanu, kawałków mięs i wędlin oraz warzyw. Chrzanówka najczęściej podawana jest z kwaśną śmietaną, koprem oraz jajkiem. W większości domów je się ją również z chlebem. Potrawa ta pochodzi z Małopolski i tradycyjnie przygotowywano ją z tego co zostało ze śniadania wielkanocnego. Kolejną nietypową potrawą, podawaną również w Małopolsce jest strząska. Ta potrawa wielkanocna wywodzi się ze wsi Siedliszowice. Strząskę przygotowuje się ze składników, które znajdują się w święconce czyli jaj, kiełbasy, wędliny i chleba, z dodatkiem przypraw i utartego chrzanu. Podawana była podczas śniadania wielkanocnego. CZYTAJ TAKŻE: Wybierz się na wielkanocny spacer do bydgoskiego zoo! Jajka po florencku to danie, które stanowi podstawę kuchni amerykańskiej i coraz częściej przenosi się tę potrawę na polskie stoły. Są to jajka w koszulce na szpinaku i grzance, które serwuje się z sosem holenderskim. Danie podaje się na ciepło, a jego przygotowanie nie zajmuje dużo czasu. Z pewnością sprawdzi się jeśli chcecie zaskoczyć swoich gości. Podczas śniadania wielkanocnego można również podać kujawioka, czyli babę drożdżową, posypaną cukrem pudrem lub polaną białym lukrem. Jest to deser podawany na Pomorzu i Kujawach. Nietypowość tego ,,deseru” polega na tym, że dawniej niektórzy jadali go posmarowaną masłem, obłożoną szynką lub kiełbasą i posmarowaną ćwikłą! Dodatkowo, aby wzbogacić kolor takiej babki wielkanocnej, dodawany był szafran.", "url": "https://metropoliabydgoska.pl/nietypowe-potrawy-wielkanocne/", "category": "małopolskie", "sub_category": "Gotowe dania i potrawy", "phrase": "Strząska"}