{"meta_description": "Jest to rodzaj bardzo aromatycznej sałatki, która może nie wygląda zjawiskowo, ale smakuje wspaniale. Nazwa pochodzi od sposobu  przyrządzania, a dokładnie od", "title": "Robi się ją tylko w jednej wsi. Oto przepis z zeszytu gospodyni", "content": "Strząska to wyjątkowa potrawa. Przygotowuje się ją tylko w jednej małopolskiej wsi - w Siedliszowicach. Ze wspomnień najstarszych mieszkańców wsi wynika, że potrawa znana była już w latach 20. XX wieku. Pierwszy spisany przepis pochodzi z rodzinnego zeszytu jednej z tutejszych gospodyń. Bazą tej potrawy są wędliny (boczek i kiełbasa), jajka, starty chrzan i przyprawy, które zalewa się octową marynatą. Początkowo jadano ją raz w roku, na Wielkanoc. Dziś przyrządza się ją przez cały rok. 1. W garnku zagotuj wodę (bez przypraw). Włóż do niej ok. 35 dag surowego boczku wędzonego. Gotuj go przez 35-40 minut. Wyjmij, a gdy wystygnie, pokrój go na kawałki średniej wielkości. Podobnie pokrój kiełbasę wiejską (powinno jej być tyle samo co boczku). Ugotuj na twardo 10 jajek, obierz je, a gdy wystygną, grubo posiekaj.  2. Następnie wszystkie składniki wymieszaj w salaterce. Zetrzyj 1/2 małego korzenia chrzanu (2-3 łyżki). Dodaj go do składników. Wymieszaj i zalej wszystko zalewą z 1/2 szkl. wody i 1/4 szkl. octu 10-proc. Przypraw do smaku solą i pieprzem. Strząskę serwuj np. z pieczywem, najlepiej ciemnym, i kiszonymi ogórkami. Udekoruj.", "url": "https://kobieta.interia.pl/kuchnia/news-malopolska-strzaska,nId,4557185", "category": "małopolskie", "sub_category": "Gotowe dania i potrawy", "phrase": "Strząska"}