{"meta_description": "", "title": "Masło z Ciska wpisane na listę produktów tradycyjnych | 7DNI", "content": "Ministerialny rejestr ma służyć ocaleniu od zapomnienia zwyczajów kulinarnych naszych przodków. Masło czyszeckie z Ciska to przede wszystkim wyjątkowy smak wynikający ze specyfiku terenu na którym powstaje. W Cisku i jego okolicach ten rodzaj tłuszczu oraz inne przetwory mleczne wyrabiane były od stuleci, niemal w każdym gospodarstwie na potrzeby domowe. Jednak w związku z sytuacją ekonomiczną niektórych gospodarstw, masło było sprzedawane przez mieszkańców do innych miejscowości, nawet spoza regionu. Ze względu na wieloletnią i niezmienną tradycję wytwarzania masła w Cisku, cieszy się ono niesłabnącą popularnością do dziś. O wyjątkowości masła z Ciska decyduje przede wszystkim położenie miejscowości oraz bardzo dobre warunki glebowe i środowiskowe. Na terenie gminy potwierdzono występowanie w runi łąkowej wielu gatunków ziół i roślin kwiatowych. Sama nazwa masła „masło czyszeckie” pochodzi od starej nazwy miejscowości Cisek, która jest jedną z najstarszych wsi gminy. Wzmiankowana została po raz pierwszy w 1239 roku pod nazwą Chischi, później jako Cisko (1241 r.), Czisky (1532 r.), Czyszki, Czissek. Od lat mieszkańcy mówią, że mieszkają w Czyszkach. Masło czyszeckie to drugi opolski smakołyk wpisany o ministerialnego rejestru w ostatnim czasie. Listę Produktów Tradycyjnych wpisane mogą zostać te produkty rolne bądź spożywcze, których jakość lub wyjątkowe cechy i właściwości wynikają ze stosowania tradycyjnych metod produkcji od co najmniej 25 lat. Produkt powinien być również ściśle związany z dziedzictwem kulturowym regionu oraz stanowić element tożsamości lokalnej.", "url": "https://www.tygodnik7dni.pl/maslo-z-ciska-wpisane-na-liste-produktow-tradycyjnych-2020,03,11.html", "category": "opolskie", "sub_category": "Oleje i tłuszcze (masło, margaryna itp.)", "phrase": "Masło czyszeckie"}