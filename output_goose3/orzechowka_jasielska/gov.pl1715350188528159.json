{"meta_description": "Produkt wpisany na listę produktów tradycyjnych w dniu 2012-04-16 w kategorii Napoje w woj. podkarpackim.", "title": "Orzechówka jasielska - - Portal Gov.pl", "content": "Receptura przygotowywania orzechówki jasielskiej przypada na okres międzywojenny XX wieku, a popularność na terenie Jasła i w jego okolicach zdobyła na przełomie lat 50-tych i 60-tych XX wieku. Dawniej produkt wytwarzany był najczęściej w dworach jasielszczyzny lub zasobnych domach podczas różnych świąt. Jednakże orzechówka nie była wyrabiana tak powszechnie jak nalewka malinowa czy wiśniowa, między innymi ze względu na swój nieestetyczny ciemnobrunatny kolor oraz zastosowanie, głównie w przypadku problemów z niestrawnością. Nalewka przygotowywana była i jest z małych owoców orzecha włoskiego zwanych na terenach Jasła „kamieniakami”. Do wyrobu nadają się wyłącznie orzechy zielone i miękkie zrywane na przełomie czerwca i lipca, w zależności od okresu wegetacji roślin. Sposób przygotowania nalewki bardzo dokładnie opisują mieszkańcy Jasła i okolic w przeprowadzonych wywiadach etnograficznych: „Około 20 sztuk orzechów, należy pokroić na ćwiartki lub drobniej i po wsypaniu do słoja zalać 1/3 l czystej wody i odstawić na 1 dzień. Następnego dnia do orzechów należy dolać 2/3 l spirytusu i odstawiano słój na okno gdzie powinien stać około 2 miesiące i od czasu do czasu potrząsać słojem. Po dwóch miesiącach płyn nabierze ciemnozielonego koloru. Wówczas trzeba zlać alkohol do szklanych butelek, które stawić do ciemnej i chłodnej piwnicy. Natomiast do orzechów dodać ½ kg cukru oraz szklankę miodu i następnie potrząsać słoikiem od czasu do czasu żeby cukier się rozpuścił i zrobił się syrop. Uzyskany syrop zlewa się do większego, szklanego naczynia, a następnie miesza się z wcześniej zlanym alkoholem i odstawia na 1 miesiąc w piwnicy. Dopiero po upływie tego czasu można zlewać do butelek”. Bardzo ważną czynnością przy przygotowywaniu nalewki jest zachowanie proporcji i kolejności poszczególnych działań, które wpływają na specyficzny smak i aromat nalewki.", "url": "https://www.gov.pl/web/rolnictwo/orzechowka-jasielska", "category": "podkarpackie", "sub_category": "Napoje (alkoholowe i bezalkoholowe)", "phrase": "Orzechówka jasielska"}