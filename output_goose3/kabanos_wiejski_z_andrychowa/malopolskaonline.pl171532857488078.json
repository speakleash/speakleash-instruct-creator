{"meta_description": "", "title": "Kolejne wnioski o wpisy na listę produktów tradycyjnych - malopolskaonline.pl", "content": "Do grona przysmaków uznanych za wyjątkowe dziedzictwo kulinarne Małopolski dołączyć może 8 kolejnych produktów. To efekt obrad Rady ds. Produktów Tradycyjnych i Dziedzictwa Kulinarnego pod przewodnictwem wicemarszałka Wojciecha Kozaka. Wnioski małopolskich producentów trafią teraz do Ministerstwa Rolnictwa i Rozwoju Wsi. Podczas spotkania rady do grona produktów tradycyjnych z Małopolski dołączyły kiełbasy i kabanosy, ser, miód oraz… gałki. To, zapomniane już dzisiaj, określenie dla klusek, które wyrabiane są w naszym regionie. Obradom komisji przewodniczył wicemarszałek Wojciech Kozak, który po raz kolejny przypomniał, że produkty regionalne i tradycyjne odgrywają znaczącą rolę w podtrzymywaniu dziedzictwa kulturowego oraz pozarolniczej aktywizacji obszarów wiejskich regionu. Rada ds. Produktów Tradycyjnych i Dziedzictwa Kulinarnego wydała swoje opinie na temat 9 produktów: Sery twarogowe niedojrzewające Gałki sadczane Miód nawłociowy z Gminy Skrzyszów Kiełbasa wiejska z galaretką z Andrychowa Kiełbasa krucha z Andrychowa Kiełbasa z gospody z Andrychowa Kabanos wiejski z Andrychowa Kiełbasa wiejska z galaretką extra Kiełbasa krakowską suchą Pozytywnie zaopiniowanych zostało 8 wniosków (wszystkie poza tym dotyczącym Kiełbasy krakowskiej suchej), które przekazane zostaną teraz do Ministra Rolnictwa i Rozwoju Wsi. To resort dokona ich ponownej weryfikacji oraz zadecyduje o wpisie na Listę Produktów Tradycyjnych.", "url": "https://www.malopolskaonline.pl/artykul/9497/Kolejne-wnioski-o-wpisy-na-liste-produktow-tradycyjnych", "category": "małopolskie", "sub_category": "Mięso świeże oraz produkty mięsne", "phrase": "Kabanos wiejski z Andrychowa"}