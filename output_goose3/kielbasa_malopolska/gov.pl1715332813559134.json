{"meta_description": "Produkt wpisany na listę produktów tradycyjnych w dniu 2017-05-29\nW kategorii Produkty mięsne\nW województwie woj. małopolskim", "title": "Kiełbasa małopolska - - Portal Gov.pl", "content": "Kiełbasa w osłonkach naturalnych, lekko pomarszczona, na przekroju widoczne kawałki mięsa i pieprzu. Kiełbasa uformowana w ciągłą spiralę pęt, na przekroju kształt koła o średnicy ok. 2,5-3,5 cm. W zależności od wielkości pęt, przeciętne pęta o dł. ok. 40 cm i wadze ok. 0,5 kg. Zewnętrzna od jasnobrązowej do brązowej, na przekroju tuż pod osłonką mięso w kolorze od różowego do ciemnoróżowego lub czerwonego, tłuszcz o barwie białej lub kremowej. Smak i zapach typowy dla mięsa wieprzowego pieczonego lub lekko wędzonego. Subtelnie wyczuwalny smak czosnku i mielonego pieprzu oraz cukru oraz soli. Kiełbasa małopolska swą nazwę zawdzięcza regionowi, w którym jest wytwarzana i powszechnie znana, tj. Małopolsce. Dzięki interesującym walorom smakowym, odmiennym od innych kiełbas, kiełbasa małopolska zyskała duże grono zwolenników z tamtych terenów. Wytwarzana jest głównie na specjalne zamówienie odbiorców lokalnych i spoza regionu. Do jej wytwarzania używa się mięsa z łopatki i fragmentów szynki. Zachowuje się odpowiednie proporcje mięsa chudego i mięsa tłustego (4:1). Kluczową zasadą w jej produkcji jest przygotowanie farszu, do którego używa się mięsa całkowicie wystygniętego. Pozostawia się je na długi czas, nawet 24 h i dopiero po jego upływie przystępuje się do zmielenia w maszynce. Zmielone, surowe mięso miesza się ze zmiażdżonym czosnkiem, pieprzem (mielonym i tłuczonym), solą peklującą i odrobiną cukru. Napełnia się jelita mięsem kręcąc pęta kiełbasy długie na ok. 40 cm. Kiełbasa małopolska ma delikatny smak i niezbyt ciemny kolor. Jest delikatnie wędzona, co wyróżnia ją spośród innych. Wędzenie drewnem bukowym przebiega w dwóch fazach – najpierw osuszoną kiełbasę należy upiec, a następnie poddać delikatnemu wędzeniu. Ważne jest, aby w trakcie wędzenia kiełbasy małopolskiej nie wytapiał się z niej, pod wpływem zbyt wysokiej temperatury, tłuszcz ani nie zbierała się galareta.", "url": "https://www.gov.pl/web/rolnictwo/kielbasa-malopolska", "category": "małopolskie", "sub_category": "Mięso świeże oraz produkty mięsne", "phrase": "Kiełbasa małopolska"}