{"meta_description": "", "title": "Wiecie, co to szpajza i szandar? Były hitami warsztatów kulinarnych [zdjęcia]", "content": "W warsztatach kuchni kociewskiej w Wiągu (gmina Świecie) wzięły udział panie z 14 Kół Gospodyń Wiejskich oraz gospodarstw agroturystycznych, współpracujących z Powiatowym Zespołem Doradztwa Rolniczego w Świeciu. Gościły też m.in. prof. Maria Pająkowska-Kensik, specjalistka od Kociewia, Barbara Studzińska, starosta świecki i Izabela Chudzyńska, antropolog jedzenia. Warsztaty rozpoczęto wysłuchaniem hymnu kociewskiego. Uczestniczki podzieliły się na grupy, które wybierały sobie potrawę do przygotowania. Ich nazwy napisane były w gwarze kociewskiej, co przysporzyło nieco zamieszania, ale też śmiechu. Warsztaty organizowane były w tłusty czwartek, a więc nie mogło zabraknąć smażonych słodkości. Na przywitanie czekały ciepłe pumelki (pączki), smażone przez panie z KGW w Wiągu. Natomiast uczestniczki przygotowywały grochowinki (chruściki), opónki zez glómzó (oponki z twarogiem) i ruchanki drożdżowe (racuchy). Były też i inne potrawy, kiedyś bardzo popularne i często przygotowywane, obecnie mało znane. Hitem okazała się szpajza (legumina) i szandar (babka ziemniaczana). Warsztaty zakończyła wspólna degustacja i wymiana doświadczeń. Organizatorem warsztatów był Powiatowy Zespół Doradztwa Rolniczego w Świeciu, a pomysłodawcą Magdalena Potulska, doradca ds. przedsiębiorczości.", "url": "https://extraswiecie.pl/styl-zycia/wiecie-co-to-szpajza-i-szandar-byly-hitami-warsztatow-kulinarnych-zdjecia/", "category": "pomorskie", "sub_category": "Gotowe dania i potrawy", "phrase": "Szandar kociewski"}