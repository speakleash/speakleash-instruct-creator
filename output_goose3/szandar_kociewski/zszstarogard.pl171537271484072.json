{"meta_description": "Zespół Szkół Zawodowych w Starogardzie Gdańskim to największa szkoła zawodowa w powiecie starogardzkim.\r\n\r\ntel. 58 562 50 81, 58 562 50 82", "title": "Gra Miejska „Jesteśmy z Kociewia” w ZSZ", "content": "17 maja 2017 r. reprezentanci naszej szkoły wzięli udział w Grze Miejskiej „Jesteśmy z Kociewia” zorganizowanej przez Filię Pedagogicznej Biblioteki Wojewódzkiej w Starogardzie Gdańskim, Miejską Bibliotekę Publiczną w Starogardzie Gdańskim, Muzeum Ziemi Kociewskiej oraz Sieć Współpracy i Samokształcenia Nauczycieli Bibliotekarzy Powiatu Starogardzkiego. W tym roku współorganizatorem imprezy była także nasza szkoła – jeden z punktów zaliczeniowych znajdował się bowiem w bibliotece szkolnej ZSZ. Zespół w składzie Kamil Bukowski, Maciej Patocki, Nikodem Szandrach z klasy 1EB pod opieką pani Justyny Mateńko wykazać się musiał nie tylko znajomością podstawowej wiedzy o historii, kulturze i tradycji Kociewia, ale też doskonałą orientacją w terenie, spostrzegawczością i wytrwałością na długiej trasie, a przede wszystkim umiejętnością korzystania z różnorodnych źródeł informacji. Oficjalne rozpoczęcie nastąpiło w Bibliotece Pedagogicznej przy ul. Zblewskiej od wspólnego odśpiewania „Hymnu kociewskiego”, a następnie wszystkie zespoły udały się autobusem do Zespołu Szkół Publicznych w Żabnie, gdzie znajdował się punk startowy. Kolejne punkty zaliczeniowe to: Publiczna Szkoła Podstawowej nr 3 przy ul. Wybickiego, Muzeum Ziemi Kociewskiej przy ul. Bocznej i nasz Zespół Szkół Zawodowych. Meta znajdowała się w Miejskiej Bibliotece Publicznej. W każdym z tych miejsc, a także na trasie przemarszu uczniowie rozwiązywali przygotowane dla nich zadania. Dotyczyły one miedzy innymi patronów starogardzkich ulic, zabytków Starogardu, haftu kociewskiego, przyrody Kociewia i kuchni kociewskiej. Ta ostatnia tematyka była przedmiotem zadań przygotowanych przez bibliotekarki Zespołu Szkół Zawodowych: trzeba było np. rozpoznać na zdjęciu szandar kociewski, fefernuski, zylc, szneki z glancem czy karbónadę, znaleźć kociewskie nazwy śniadania, obiadu i kolacji, sporządzić listę zakupów niezbędnych do przyrządzenia kociewskich potraw. Mimo zmęczenia długim marszem, wszystkie zespoły poradziły sobie znakomicie, a siły dodały im z pewnością drożdżowe \"kuszki\" specjalnie przygotowane przez uczennice klasy 3ku pod kierunkiem pani Moniki Miszczyszyn. Uroczyste zakończenie Gry Miejskiej odbyło się w Miejskiej Bibliotece Publicznej, gdzie podsumowano imprezę i rozdano nagrody. Dodatkowo każdy z uczestników otrzymał specjalny dyplom i drobne upominki, więc wszyscy mogli poczuć się wygranymi, zwłaszcza, że poziom był bardzo wyrównany. Z kronikarskiego obowiązku dodajmy, że zwyciężył zespół Publicznej Szkoły Podstawowej w Brzeźnie Wielkim, a nasza reprezentacja zajęła VIII miejsce. Gratulacje dla zwycięzców i wszystkich uczestników naszej edukacyjnej zabawy!", "url": "http://www.zszstarogard.pl/350-gra-miejska-jestesmy-z-kociewia-w-zsz.html", "category": "pomorskie", "sub_category": "Gotowe dania i potrawy", "phrase": "Szandar kociewski"}