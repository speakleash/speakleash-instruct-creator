{"meta_description": "Dom Kultury Subkowy", "title": "Sympozjum Kulinarne \"O jeściu na Kociewiu\" - Dom Kultury Subkowy", "content": "Dnia 5 października 2019 roku w Domu Kultury w Subkowach odbyło się jubileuszowe gotowanie czyli „X Sympozjum Kulinarne – O jeściu na Kociewiu”. Tym razem promowano kociewską gruszkę. Tradycyjnie więc gruszce poświęcono wszystkie punkty programu. Ale od początku. O godz.16:00 rozpoczęło się wielkie, jubileuszowe świętowanie, a wszystkich przybyłych gości serdecznie powitała prowadząca Magdalena Olszewska. Wydarzenia rozpoczęło się od odśpiewania Hymnu Kociewskiego. Zaintonowały go strojne Kociewianki z KGW Brzuśce. Występujące w tym zespole duże i małe panie w regionalnych strojach pięknie zaprezentowały też krótki program artystyczny składający się z trzech utworów: „Kociewie me”, „Hola chłopcy” i „Tam na mostku”. Dziesięcioletnia kontynuacja „Sympozjum Kulinarnego – O jeściu na Kociewiu” była okazją do podziękowań dla organizatorów. Na scenę poproszono „ojców” tego święta: Krystynę Gierszewską, Piotra Kończewskiego i Magdalenę Olszewską. Oni to 10 lat temu dali początek, a do pracy trwającej po dziś dzień dołączyli jeszcze Justyna Dziel i Dorota Nawój. Mirosław Murzydło Wójt Gminy Subkowy przypomniał początki i wręczył organizatorom podziękowania i kwiaty. Na ręce Krystyny Gierszewskiej podziękowania i kwiaty złożył również Piotr Cymanowski Wicestarosta Powiatu Tczewskiego. Po tych uroczystościach na scenie wystąpiła Beata Górska regionalistka z Pelplina i zaprezentowała autorską gadkę „ Legynda ło lignowskiych kruszkach” i o heksie o imieniu Klapsa. Ciekawa interpretacja w gwarze i perypetie Klapsy bardzo podobały się uczestnikom. Następnie Krystyna Gierszewska zaprezentowała autorską publikację, która co roku powstaje w ramach Sympozjum. Tym razem o tytule „O jeściu na Kociewiu X jubileuszowe gotowanie Sympozjum Kulinarne w Subkowach 2010-2019”. W publikacji zawarto wydarzenia minionych 10 lat, wyniki przeprowadzonych konkursów, dużo zdjęć, kilka przepisów na potrawy, organizatorów i ludzi związanych z dotychczasową współpracą. Każdy uczestnik Sympozjum otrzymał taką książkę. Od 10 lat podczas Sympozjum wygłaszane są referaty popularno-naukowe. Wierną i nieocenioną prelegentką była prof. Maria Pająkowska Kensik, która wygłosiła pouczający wykład „O gruszkach na wierzbie – w tekstach kultury Kociewia”. Kolejnym punktem programu było ogłoszenie wyników konkursu kulinarnego „Ciasto z gruszką” oraz wręczenie statuetki HIT SYMPOZJUM KULINARNEGO Ogłoszono wyniki rodzinnego konkursu plastycznego „Gruszkowe zwierzaki”, który odbył się w Domu Kultury w Subkowach w dniu 3 października 2019 roku: Za Udział: Aleksandra i Helena Gądek, Oskar i Julian Wójcikiewicz, Sławomir i Agata Fizbach, Agnieszka i Marianna Makowska. Kolejnym punktem programu był wykład z pokazem kulinarnym „Gruszka kociewska”, który przeprowadził dr Józef Sadkiewicz z Instytutu Sadkiewicza w Bydgoszczy. Towarzyszyła mu młodzież z Zespołu Szkół Ekonomicznych z Tczewa Marcelina Sójka i Julia Mogolska oraz pani Katarzyna Sarach. Dr Józef Sadkiewicz przedstawił 16 powodów, dla których warto jeść gruszki, mówił, że gruszka może leczyć i odżywiać, podawał jej właściwości często współcześnie niedoceniane i pomijane w codziennej diecie. Przypomniał, że Homer mianował gruszki darem bogów, a w starożytnym Rzymie uprawą zajmował się podobno sam Juliusz Cezar. Wszystko to okraszał widowiskowym pokazem i nowoczesnymi sposobami przyrządzania i podawania gruszki. Była też degustacja przygotowanych przez doktora potraw m.in. pyszna tarta z migdałami i gruszkami. Ostatnią częścią Sympozjum była degustacja rozmaitych potraw kociewskich. Oczywiście pojawiły się potrawy z gruszką. Można było skosztować gruszki z serem w boczku, gruszki z kaszanką, murzynka z gruszką, kompotu z gruszki. Był też: szandar kociewski suto wzbogacony boczkiem i kiełbasą, pajda chleba ze smalcem i ogórkiem kiszonym, kanapki z domowym pasztetem, twarogowa kulka na pumperniklu, kanapka z twarożkiem i ogrodowym koperkiem oraz ziemniaczane kuliki z serem. Wszystkie gruszki potrzebne na tegoroczne Sympozjum zarówno do dekoracji sali, konkursu plastycznego \"gruszkowe zwierzaki\" jak i do przygotowania dań na kateringowym stole zostały ofiarowane przez subkowskiego sadownika. Imprezie towarzyszyły barwne kramy i stragany z regionalnym rękodziełem. Wystawcami byli: Maria Leszman i Katarzyna Nowak, Kociewie Etno Desing i Sztukmistrzynie z Subków.", "url": "http://www.serwer1804183.home.pl/dk/index.php?c=article&id=395&print=1", "category": "pomorskie", "sub_category": "Gotowe dania i potrawy", "phrase": "Szandar kociewski"}