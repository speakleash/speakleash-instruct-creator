{"meta_description": "Produkt wpisany na listę produktów tradycyjnych w dniu 2011-06-02 w kategorii Napoje w woj. mazowieckim.", "title": "Likier jajeczny radziwiłłowski - - Portal Gov.pl", "content": "Smak słodki z lekko wyczuwalnym zapachem kwiatu akacji, charakterystyczny dla żółtek jaj i miodu. Napoje alkoholowe otrzymywane w procesie fermentacji znane były i spożywane od tysiącleci. Około XV wieku zaczęto wytwarzać wódki aromatyzowane ziołami, miodem, owocami, nalewki i likiery. Jednym z najstarszych likierów jest likier miodowy. „Na kwartę spirytusu bierze się pół kwarty miodu, w ten miód wlewa się szklankę wody i gotuje, szumując do czystego zupełnie” (L. Ćwierczakiewiczowa, „Jedyne praktyczne przepisy”, Warszawa 1893). Likiery wytwarzane są również z jaj kurzych. „Ta grupa likierów należy do najbardziej luksusowych (…). Do wszystkich kremów jajowych używane są tylko świeże żółtka jaj, dokładnie oddzielone od białka. Ilość żółtek dla otrzymania właściwej konsystencji kremu wynosi od 8 do 12 sztuk na 1 l kremu” (J. Cieślak, „Domowy wyrób win owocowych, miodów pitnych, wódek, likierów, cocktailów”, 1969). Do likieru jajecznego dodawano również mleko. „Mleko zagotować, ostudzić. Żółtka utrzeć z cukrem waniliowym na jednolitą masę, którą należy rozprowadzić ostudzonym mlekiem i zlać do dużej flaszki. Dodać spirytus oraz winiak i dokładnie wymieszać” („Kuchnia Polska”, Warszawa 1967).", "url": "https://www.gov.pl/web/rolnictwo/likier-jajeczny-radziwillowski", "category": "mazowieckie", "sub_category": "Napoje (alkoholowe i bezalkoholowe)", "phrase": "Likier jajeczny radziwiłłowski"}