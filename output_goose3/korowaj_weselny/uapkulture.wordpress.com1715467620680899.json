{"meta_description": "Jest ciepłe lato – pora na wesela. To właśnie o nich chciałabym Wam dziś powiedzieć, a raczej o jednej bardzo ważnej tradycji weselnej – o korowaju. Korowaj (ukr. коровай) – rodzaj tradycyjnego, obrzędowego pieczywa pszennego lub żytniego, najczęściej weselnego. Był to duży bochen chleba lub specjalny placek ozdobiony dekoracjami z ciasta, jagód lub kwiatów. Dekorowany…", "title": "Ukraińska tradycja weselna", "content": "Jest ciepłe lato – pora na wesela. To właśnie o nich chciałabym Wam dziś powiedzieć, a raczej o jednej bardzo ważnej tradycji weselnej – o korowaju. Korowaj (ukr. коровай) – rodzaj tradycyjnego, obrzędowego pieczywa pszennego lub żytniego, najczęściej weselnego. Był to duży bochen chleba lub specjalny placek ozdobiony dekoracjami z ciasta, jagód lub kwiatów. Dekorowany był również formami w kształcie rozet, kwiatów albo słońca i księżyca. Korowaj przygotowywały ostatniego dnia przed ślubem kobiety nazywane korowajnicami, a przy wypieku nie mogli być obecni mężczyźni. Wyrabiany był tylko z najlepszej mąki, najczęściej pszennej lub bardzo drobno zmielonej żytniej, do której dolewano wodę, nabraną o wschodzie słońca z jakiegoś wyjątkowego miejsca, np. spotkania dwóch strumyków. Do ciasta chlebowego powstałego na zakwasie często dodawano jajka i mleko. Pieczywo to można było piec tylko raz, więc dokładano wszelkich starań podczas przygotowań. Wdowom i wdowcom korowaja nie pieczono, gdyż „weselny chleb wprowadza oboje młodych w tajemnicę tworzenia życia, tajemnicę, którą objawić można tylko raz.” Całemu obrządkowi pieczenia korowaja towarzyszyły pieśni. Kobiety śpiewały, tańczyły, skakały i klaskały. Zwracano wielką uwagę na kolejność pieśni, błogosławieństwa itd. Nie wolno było pominąć żadnego elementu, gdyż mogło to pozbawić korowaj całej mocy. Korowaj wkładano do pieca za pomocą specjalnej łopaty, bardzo ostrożnie, by ozdoby nie odpadły (co oznaczałoby odejście żony od męża) oraz by chleb nie popękał (śmierć jednego z małżonków). Dekoracyjne elementy korowaja mają znaczenie symboliczne: • białe płótno z zieloną gałązką, którym obwiązany jest korowaj oraz wianek znajdujący się na górze ciasta symbolizują czystość panny młodej; Rodzice i goście witają nim młodą parę po ślubie. Kto ugryzie większy kawałek bez pomocy rąk, ten będzie rządzić w rodzinie. Na uroczystości korowaj stawia się na weselny stół na „rusznyku” i wieczorem, zanim wszyscy się rozejdą, ojciec chrzestny jednego z małżonków kroi go na kawałki i rozdaje uczestnikom wesela: góra – młodym, „przylepkę” – muzykantom, resztę – gościom. Dziewczęta, które chcą jak najszybciej wyjść za mąż, od razu zjadają swój kawałek ciasta.", "url": "https://uapkulture.wordpress.com/2013/07/13/ukrainska-tradycja-weselna/", "category": "mazowieckie", "sub_category": "Wyroby piekarnicze i cukiernicze", "phrase": "Korowaj weselny"}