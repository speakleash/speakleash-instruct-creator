{"meta_description": "Kłodzki pstrąg po raz kolejny zagościł w Szczytnej. Tym razem pojawił się on jednak w grudniowej, przedświątecznej scenerii.", "title": "Kłodzki pstrąg na naszym stole", "content": "Kłodzki pstrąg po raz kolejny zagościł w Szczytnej. Tym razem pojawił się on jednak w grudniowej, przedświątecznej scenerii. Pierwsza, kulinarna uczta dla smakoszy pstrąga zorganizowana została w Szczytnej już w sierpniu. Kolejna odsłona imprezy zagościła w mieście 14 grudnia i odbyła się pod nazwą „Kłodzki pstrąg na naszym stole”.  Głównym celem imprezy jest propagowanie produktu regionalnego, jakim jest pstrąg hodowany na Ziemi Kłodzkiej a także promocja przepięknych miejsc Hrabstwa Kłodzkiego i rozwój aktywności lokalnej opartej na bogactwie naszego regionu. W programie imprezy, oprócz występów artystycznych i pokazów kulinarnych nie zabrakło także konkursów oraz quizów. Jury oceniło również potrawy z pstrągiem w roli głównej. Tym razem kompozycje potraw z tą rybą przygotowało 6 ekip.  Przypominamy, iż od 2012 r. pstrąg kłodzki znajduje się na Liście Produktów Tradycyjnych. Niedawno na listę wpisany został także pstrąg kłodzki wędzony.", "url": "https://doba.pl/dkl/artykul/komentarze/2038/15/nr", "category": "dolnośląskie", "sub_category": "Produkty rybołówstwa, w tym ryby", "phrase": "Pstrąg kłodzki wędzony"}