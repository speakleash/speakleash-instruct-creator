{"meta_description": "", "title": "Racuchy z jabłkami", "content": "Nie przebiją ich przereklamowane amerykańskie pankejksy, ani jakiekolwiek inne słodkie placuszki (choć ukraińskie sirniki naprawdę dają radę). Nasze swojskie, proste racuchy to puszyste i sprężyste drożdżowe ciasto wypełnione kawałkami delikatnych jabłek w złotej, lekko chrupiącej skórce.  Obsypane cukrem pudrem - topniejącym na nich jak śnieg - i rozsiewające rozkoszny aromat, przywołują same dobre wspomnienia z dzieciństwa.  Wyczytałam, że racuchy (inne ich nazwy, to: raczuchy, ajerkuchy, brąziaki, ruchanki, dołki) wywodzą się z kuchni ludowej. Michał Rawicz Witanowski w “Zbiorze Wiadomości do Antropologii Krajowej” z 1893 roku, pisał o nich tak: “Lud wsi Stradomia pod Częstochową, podaje: Z powodu lichych gruntów lud nie odznacza się dobrobytem. Pożywienie jego jest więcej niż skromne w porównaniu z ciężka pracą, jakiej się oddaje. Dodać do tego trzeba, że cały wielki post, oraz wigilię świąt jedzą bez okrasy, przyprawiając potrawy tylko solą z dodaniem oleju lnianego. Zwykłe wówczas pożywienie składa się z chleba razowego, siemieniatki (…), racuchy (rodzaj ciastek drożdżowych, smażonych na oleju)”.  Maria Ochorowicz-Monatowa w “Uniwersalnej książce kucharskiej” (1926 r.) zamieszcza z kolei przepis na dołki smażone, który jako żywo przypomina recepturę na racuchy.  “Ćwierć litra mąki i trzy dkg drożdży zarobić letnim mlekiem i postawić w ciepłym miejscu. Gdy się rozczyna ruszy, wbić trzy całe jaja, dodać łyżkę cukru, łyżkę sklarowanego masła, trochę soli, wanilii, dla zapachu i drugie ćwierć litra mąki, wybijając dobrze ciasto łyżką, aż odstanie od miski, uważając, aby było dość wolne i lejące się. Potem postawić w cieple, a jak podrośnie, rozpalić masło lub smalec w formie z wgłębieniami, kłaść w każde łyżkę ciasta, usmażyć na rumiano po obu stronach”. Samo zaś słowo “racuchy” jest pożyczką z języka białoruskiego. Przez Mazowsze utrwaliło się w języku ogólnopolskim. Nazwa ewoluowała następująco: hreczuszki → reczuszki (nazwa placków z mąki hreczanej, smażonych na oleju) → racuchy. Można je robić z dodatkiem mleka lub zsiadłego mleka. Warto wzbogacić je krojonymi jabłkami, rabarbarem lub śliwkami. Jako, że moja Córka lubi - ba! uwielbia - opcję z jabłkami (gdy była mała, nazywała racuchy plackami jabłczanymi), właśnie taką robię najczęściej. Niekiedy dorzucę jeszcze garść namoczonych rodzynków i szczyptę cynamonu. Do ceramicznej miseczki rozkruszyć drożdże, zalać je szklanką ciepłego (nie gorącego!) mleka, dodać cukier i wymieszać łyżką. Drożdże można rozetrzeć między palcami. Przykryć ściereczką i odstawić w ciepłe miejsce na 10-15 minut, aż drożdże ruszą. W tym czasie obrać jabłka (używam twardych i soczystych) i pozbawić je gniazd nasiennych. Odkrawać podobnej wielkości kawałki (nie muszą być urodziwe) do osobnej miski i ewentualnie skropić odrobiną soku z cytryny. Wymieszać, aby sok wszędzie dotarł i zahamował ich brązowienie. Mąkę przesiać do dużej miski, wsypać sól i wymieszać. Zrobić wgłębienie, wlać zaczyn, resztę mleka, wbić jajko, dodać żółtko i dokładnie wymieszać. Masa powinna być gładka i niezbyt gęsta, ani luźna. Jeśli trzeba, dodać mleka lub mąki. Można to zrobić w robocie, najpierw na niskich obrotach, potem na wyższych. Dodać jabłka i delikatnie, ale dokładnie, wymieszać. Miskę przykryć ściereczką i odstawić w ciepłe, nieprzewiewne miejsce na 1-1 ½ godziny, aby wyrosło (powinno podwoić objętość).  Na dużej patelni rozgrzać dobrze kilka łyżek oleju rzepakowego, nakładać chochlą ciasto i smażyć na złoto z obu stron. Podczas smażenia zmniejszyć ogień do średniego. Uzupełniać ubywający tłuszcz. Usmażone racuchy wykładać na papierowe ręczniki, aby obciekły.", "url": "https://magazynkulinarny.tumblr.com/post/140138798618/racuchy-najlepsze", "category": "śląskie", "sub_category": "Wyroby piekarnicze i cukiernicze", "phrase": "Dołki – racuchy drożdżowe"}