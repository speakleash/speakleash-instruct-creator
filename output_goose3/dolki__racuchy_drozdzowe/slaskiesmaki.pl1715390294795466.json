{"meta_description": "Drożdże rozetrzeć z cukrem. Połączyć z 1/2 szklanki ciepłego mleka i odstawić w ciepłe miejsce aż podrosną. Resztę mleka podgrzać, wsypać cukier waniliowy, sól, nast", "title": "Racuchy - Śląskie Smaki", "content": "Drożdże rozetrzeć z cukrem. Połączyć z 1/2 szklanki ciepłego mleka i odstawić w ciepłe miejsce aż podrosną. Resztę mleka podgrzać, wsypać cukier waniliowy, sól, następnie stopniowo dodawać mąkę (cały czas mieszając), jajka oraz roztopione masło. Jabłka obrać, pokroić w plasterki lub drobną kostkę i dołożyć do ciasta razem z rozczynem drożdżowym. Wymieszać i zostawić do ostygnięcia. Porcje ciasta nakładać łyżką na rozgrzaną patelnię z tłuszczem, formując placuszki. Smażyć z obu stron na złoto. Nadmiar tłuszczu można usunąć wykładając placki na ręcznik papierowy, a dopiero potem na talerz. Gorące posypać cukrem pudrem. Racuchy podaje się wyporcjowane na talerzach deserowych oprószone cukrem pudrem. \"Racuchy są potrawą wywodzącą się z kuchni ludowej. Iskier Przewodnik Sztuki Kulinarnej z 1976 roku (s. 284) podaje: Przeważnie słodkie (bywają też i słone) małe placki smażone z obu stron na tłuszczu (...). W północnej części województwa śląskiego, w regionie częstochowskim, tradycyjne racuchy z ciasta drożdżowego były często zakąską na sylwestra i ostatki, czasem też stanowiły proste danie obiadowe. Posypywane są cukrem pudrem lub podawane z powidłami. Do dziś w gminie Kamienica Polska racuchy drożdżowe nazywane są dołkami, co potwierdza zapis w Folderze Informacyjnym Gminy Kamienica Polska z 2006 r. W zamieszczonym tam Słowniku Kamieniczan czytamy: „dołki\" — placki z drożdżowego ciasta smażone na patelni. Być może nazwa ta pochodzi od dawnego sposobu smażenia racuchów w formie z wgłębieniami.\" Potrawa została sporządzona przez drużynę \"Hotelarzy\" z Lublińca podczas XII Festiwalu Śląskie Smaki, który odbył się w 2017 r. w Koszęcinie.", "url": "https://www.slaskiesmaki.pl/dish/767142", "category": "śląskie", "sub_category": "Wyroby piekarnicze i cukiernicze", "phrase": "Dołki – racuchy drożdżowe"}