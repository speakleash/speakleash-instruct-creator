{"meta_description": "Zobacz szybki i sprawdzony przepis na racuchy drożdżowe, pyszny i cudownie pachnący deser dla całej rodziny", "title": "Racuchy drożdżowe z jabłkami", "content": "Pachnące racuchy drożdżowe z jabłkami to pyszny i szybki deser dla całej rodziny. Ten sprawdzony przepis pozwoli w pełni cieszyć się wyjątkowym smakiem i aromatem tych tradycyjnych placuszków. Kto z nas nie zajadał się w dzieciństwie racuszkami drożdżowymi? Zapewne chociaż części z nas te rumiane placuszki kojarzą się z babciną kuchnią kaflową i drugą połową letnich wakacji. Składniki na racuszki drożdżowe powinny mieć taką samą temperaturę. Mleko nie może być zbyt gorące, ponieważ zaparzy nam drożdże i nici z puszystych racuchów. Kolejna bardzo ważna sprawa to smażenie i właściwa temperatura tłuszczu. Nie może on być zbyt gorący, ponieważ wtedy nasze racuchy drożdżowe z jabłkami się bardzo szybko zrumienią, a wewnątrz będą surowe. Zbyt zimny spowoduje natomiast, że placuszki „napiją” się tłuszczu i będą zwyczajnie niejadalne. W przepisie podajemy najlepszą metodę, jak sprawdzić idealną temperaturę smalcu. Drożdżowe racuchy, placki drożdżowe lub racuszki to klasyczne danie kuchni polskiej, dlatego warto dodać do nich nasze polskie jabłka. Żadne inne jabłka nie smakują w nich tak jak te z naszych, rodzimych sadów. Pamiętajmy o tym i kupujmy jabłka polskie, wspierajmy naszych producentów i sadowników. Racuchy drożdżowe, to przepis, który zawsze jest na czasie i do którego po prostu chce się wracać. Nam smakują niezmiennie i dlatego często goszczą na naszym stole. Polecamy! Lekko podgrzewamy mleko, dodajemy cukier, drożdże i dwie łyżki przesianej mąki. Dokładnie mieszamy składniki. Odstawiamy na 10 – 15 minut. Kiedy drożdże się spienią, dodajemy do nich jajka i mieszamy dokładnie. W ten sposób o wiele łatwiej nadać jajkom jednolitej konsystencji niż później w cieście. Robimy w mące dołek i wlewamy drożdże z jajkami, mieszamy łyżką, aż mąka się wchłonie. Na koniec dodajemy olej, mieszamy jeszcze kilka razy. Przykrywamy ściereczką i odstawiamy na 30 – 40 minut, aż masa podwoi swoją objętość. Do wyrośniętego ciasta dodajemy obrane i pokrojone w grubą kostkę jabłko/jabłka. Delikatnie mieszamy. Aby sprawdzić temperaturę tłuszczu, wrzucamy na patelnię odrobinę ciasta. Powinno ono zaraz po zetknięciu z tłuszczem zacząć rosnąć. Jeżeli z ciastem nic się nie dzieje, oznacza to, że tłuszcz jest za zimny. Jeśli natomiast zwija się bez wyraźnego powiększania objętości, tłuszcz jest zbyt gorący. Jeśli tłuszcz ma odpowiednią temperaturę, maczamy w nim łyżkę i nabieramy niewielkie porcje ciasta. Następnie kładziemy na tłuszcz i przykrywamy pokrywką. Wolno smażymy, po ok. 3 – 4 minutach, obracamy na drugą stronę i smażymy już bez przykrycia. Osuszamy na ręcznikach papierowych, a po lekkim wystygnięciu posypujemy cukrem pudrem. Jeśli chcemy bardziej wyczuwalne kawałki jabłek, użyjmy jabłek twardych. Jabłka miękkie rozpadną się w czasie smażenia. Zachęcamy do sprawdzenia innych naszych przepisów na desery karnawałowe. Polecamy: tradycyjne faworki bez obijania, puszyste pączki smażone na smalcu, pieczone mini pączki z budyniem oraz pyszne oponki serowe.", "url": "https://kuchnianawypasie.pl/racuchy-drozdzowe-z-jablkami/", "category": "śląskie", "sub_category": "Wyroby piekarnicze i cukiernicze", "phrase": "Dołki – racuchy drożdżowe"}