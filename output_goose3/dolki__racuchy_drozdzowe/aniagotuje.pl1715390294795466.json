{"meta_description": "Najlepszy przepis na puszyste racuchy drożdżowe dla dzieci na śniadanie i podwieczorek. To bardzo szybkie i sprawdzone ciasto na racuchy drożdżowe, które smakuje jak tradycyjne ciasto drożdżowe mojej babci.", "title": "Racuchy drożdżowe", "content": "Szklanka ma u mnie pojemność 250 ml.   Kalorie policzone zostały na podstawie użytych przeze mnie składników. Jest to więc orientacyjna liczba kalorii, ponieważ Twoje składniki mogą mieć inną ilość kalorii niż te, których użyłam ja. Z podanej ilości składników otrzymasz minimum 20 racuszków drożdżowych. Bardzo gorąco je polecam. To super łatwe racuchy drożdżowe, które smażę/piekę na patelni praktycznie bez tłuszczu. Można je więc złapać w rękę i zajadać bez obawy o zatłuszczenie wszystkiego dookoła. Racuszki drożdżowe można też zabrać na wycieczkę, do śniadaniówki do pracy lub do szkoły. Można je też śmiało smażyć na większej ilości tłuszczu, by wyszły bardziej rumiane i chrupiące 😁 W osobnych naczyniach przygotuj sobie niecałe 1,5 szklanki mąki, trochę ponad 3/4 szklanki mleka, czyli około 200 ml mleka oraz dwa żółtka jajek. Białka możesz zamrozić lub użyć do innego deseru. Polecam przepis na super szybkie kokosanki. Do zrobienia racuchów użyj jednej, średniej miski. Zacznij od zaczynu. W misce umieść drożdże. Zarówno z drożdżami świeżymi, jak i suchymi postępuj tak samo (25 gramów świeżych drożdży lub 7 gramów drożdży instant). Odlej kilka łyżek ciepłego mleka z odmierzonej porcji 200 ml. Ważne jest to, by mleko było ciepłe, ale nie gorące. Dodaj łyżkę cukru oraz dwie łyżki mąki z przygotowanej wcześniej porcji. Składniki na zaczyn dobrze wymieszaj i rozetrzyj drożdże. Zaczyn przykryj ściereczką i odstaw w ciepłe i nieprzewiewne miejsce na 20 minut. Możesz miskę umieścić w lekko nagrzanym piekarniku (Nagrzewasz maksymalnie o 40 stopni i wyłączasz piekarnik. Możesz nawet lekko uchylić drzwiczki). Robię tak głównie zimą, gdy temperatura w domu nie przekracza u mnie 21 stopni. Zaczyn powinien się napuszyć i urosnąć. Do gotowego zaczynu dodaj dwa żółtka jajek, resztę mleka oraz pozostałą mąkę i szczyptę soli. Wszystkie składniki bardzo dobrze wymieszaj i wyrabiaj około 2-3 minut. Ciasto możesz wyrobić ręcznie lub mikserem z hakami do ciasta drożdżowego. Miskę z ciastem przykryj ściereczką bawełnianą i odstaw na 20 minut w ciepłe miejsce, by ciasto wyrosło. W razie potrzeby wydłuż czas wyrastania nawet do 40 minut.Porada: Aby ciasto było luźniejsze, wilgotniejsze i maślane, polecam dodać do niego 40 gramów miękkiego masła. Racuszki drożdżowe wychodzą mało słodkie, więc do ciasta można też śmiało dosypać trochę domowego cukru waniliowego lub łyżeczkę cukru wanilinowego. Esencja i pasta waniliowa też się sprawdzą. Na zdjęciu poniżesz napuszony rozczyn oraz żółtka, szczypta soli i reszta mąki.  Na zdjęciu poniżej wyrośnięte ciasto gotowe do smażenia racuszków drożdżowych.Nagrzej dużą patelnię. Dodaj odrobinę oleju kokosowego lub innego delikatnego oleju czy też masła klarowanego. Łyżką nakładaj porcje ciasta wielkości średniego orzecha włoskiego. Racuchy mogą być grube nawet na 2 cm. Ciasto będzie dość lepiące i może być gęste (gęstość ciasta zależy od użytej mąki, czy nawet wielkości żółtek).Po nałożeniu kilku porcji nie ruszaj placków, aż do przewrócenia ich na drugą stronę. Smaż/piecz na małej mocy palnika. Z obu stron po 2-3 minuty do zarumienienia. Placki rosną jeszcze na patelni. W ten sposób usmaż wszystkie placki.Porada: Jeśli dasz więcej tłuszczu na patelnię, to racuchy będą bardziej chrupiące i puszyste.Gotowe racuchy drożdżowe są mało słodkie więc warto przed podaniem oprószyć je cukrem pudrem. Bardzo dobrze będą również smakowały z owocami i domowym dżemem.Smacznego.", "url": "https://aniagotuje.pl/przepis/racuchy-drozdzowe-tradycyjne", "category": "śląskie", "sub_category": "Wyroby piekarnicze i cukiernicze", "phrase": "Dołki – racuchy drożdżowe"}