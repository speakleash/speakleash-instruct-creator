{"meta_description": "miody", "title": "Blog - miody", "content": "O wyjątkowości krainy geograficznej łączącej Wyżynę Lubelską z Podolem, czyli sławnego Roztocza, nikt nie musi nam przypominać. Mimo wszystko warto zatrzymać się na chwilę i zastanowić, co decyduje o tej nadzwyczajności. Marka „Roztocze – Witalność z natury” w poprzednim dziesięcioleciu promowała ten obszar hasłem: „Roztocze. Tu chodzi się boso...” (1) odwołując się do niezwykłej czystości tego regionu, którą zawdzięcza gęstym lasom liściastym lipowo-grabowym oraz bukowo-jodłowym, które występują w Roztoczu Zachodnim, ale także borom jodłowym w Roztoczu Środkowym i sosnowym w Roztoczu Środkowym i Wschodnim (2). Warto również wspomnieć, że Roztoczański Park Narodowy jest najbardziej zalesionym wśród polskich parków! To właśnie sprzyja występowaniu wielu gatunków pszczół i owadów zapylających. Oprócz pięknej zieleni, która chroni ten obszar, wyróżniają go czyste rzeki i akweny, a także brak przemysłu ciężkiego, rzadka zabudowa i co za tym wszystkim idzie - cisza. Dodatkowo roztoczańskie powietrze charakteryzuje się porównywalną zawartością jodu, co na polskim wybrzeżu. Jest to więc idealne miejsce na odpoczynek i regenerację, nie mówiąc już o tym, że region ten jest nazywany Słonecznym Biegunem Polski (3), a w 2019 roku Transgraniczny Rezerwat Biosfery Roztocze został wpisany na Listę Sieci Rezerwatów Biosfery UNESCO. Po tym wstępie łatwo wywnioskować, dlaczego Roztocze nazywane jest zagłębiem miodu. Kuchnia roztoczańska oprócz pysznymi i oryginalnymi potrawami, które w większości zawdzięcza otaczającej florze i faunie, może pochwalić się również swoimi pracowitymi pszczołami, które co roku przemierzają okoliczne pola i łąki i dostarczają pszczelarzom płynne złoto (4). Wiele z tych miodów znajduje się na Liście Produktów Tradycyjnych utworzonej przez ministerstwo rolnictwa. Są to m.in. nadwieprzański miód wielokwiatowy oraz lipowy, miód rzepakowy z Roztocza, czy miód gryczany z Lubelszczyzny (5). Ponadto jako ciekawostkę potwierdzającą przedstawione wyżej informacje można zaliczyć fakt, że w 2021 roku łączna liczba rodzin pszczelich największa była właśnie w woj. lubelskim i wynosiła ponad 261 tys. - jest to 13% ogółu. Natomiast jeśli chodzi o całkowitą produkcję miodu to lubelskie również zajmuje pierwsze miejsce w Polsce z liczbą 2100,8 t (6). Dlatego planując następny wyjazd, koniecznie weźcie pod uwagę Roztocze, a wracając zaopatrzcie się w zapas miodu dla siebie i bliskich!  (1) Teresa Brzezińska-Wójcik. \"Marka „Roztocze – Witalność z natury” jako identyfikator walorów przyrody ożywionej regionu w hasłach marketingowych i produktach turystycznych\". Prace Naukowe Uniwersytetu Ekonomicznego we Wrocławiu 535:9-25. (2) https://pl.wikipedia.org/wiki/Roztocze_(kraina) (3) https://przewodnikroztoczanski.pl/ciekawostki-o-roztoczu/ (4) https://www.roztoczetravel.pl/dlaczego-na-roztocze (5) https://www.portalpszczelarski.pl/artykul/1246/lubelszczyzna_polskim_zaglebiem_pszczelarskim.html (6) http://www.inhort.pl/wp-content/uploads/2022/07/Sektor-pszczelarski-w-Polsce-w-2021-roku.pdf", "url": "https://chabrowacafe.pl/pl/n/tag/miody", "category": "lubelskie", "sub_category": "Miody", "phrase": "Nadwieprzański miód lipowy"}