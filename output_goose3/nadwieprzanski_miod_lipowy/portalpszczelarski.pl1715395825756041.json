{"meta_description": "", "title": "Lubelszczyzna polskim zagłębiem pszczelarskim", "content": "Wyjątkowo pozytywne informacje płyną z Lubelszczyzny. To właśnie ten region kraju okazuje się być polskim zagłębiem pszczelarskim. Zgodnie z informacjami podanymi w dzienniku Rzeczpospolita, w 2015 roku na Lubelszczyźnie swoje gospodarstwa pasieczne zarejestrowało około 6 600 pszczelarzy. Natomiast produkcja miodu wzrosła dwukrotnie w porównaniu z rokiem 2014. Grzegorz Kapusta, piastujący funkcję wicemarszałka województwa lubelskiego podkreśla, że w 2015 roku lubelscy pszczelarze pozyskali aż 3 tysiące ton miodu, co daje im pierwszeństwo pod tym względem w kraju. Pszczelarstwo należy do grona pięciu podstawowych sektorów produkcji zwierzęcej w lubelskim. Co ważne, Lubelszczyzna pochwalić się może bogatą tradycją pozyskiwania specyficznych odmian miodu. Wiele spośród nich znajduje się na Liście Produktów Tradycyjnych utworzonej przez ministerstwo rolnictwa. Produkty takie jak nadwieprzański miód wielokwiatowy oraz lipowy, miód rzepakowy z Roztocza, czy miód gryczany z Lubelszczyzny cieszą się dużym zainteresowaniem ze strony kupujących. W skład produktów tradycyjnych wchodzą również słodkości wyrabiane na bazie tych miodów, które rozsławiają lokalną gastronomię. Wszyscy mają nadzieję, że to pasmo sukcesów pszczelarskich w tym regionie utrzyma się jak najdłużej.", "url": "https://www.portalpszczelarski.pl/artykul/1246-lubelszczyzna-polskim-zaglebiem-pszczelarskim", "category": "lubelskie", "sub_category": "Miody", "phrase": "Nadwieprzański miód lipowy"}