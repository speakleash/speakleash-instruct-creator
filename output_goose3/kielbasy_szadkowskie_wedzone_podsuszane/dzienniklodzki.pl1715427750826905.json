{"meta_description": "Kiełbasy szadkowskie wędzone podsuszane...", "title": "Tradycyjne wyroby mięsne z województwa łódzkiego", "content": "Kiełbasy szadkowskie wędzone podsuszane Produkt wpisany na listę produktów tradycyjnych w dniu 2014-11-27 w kategorii Produkty mięsne w woj. łódzkim. kiełbasa szadkowska wędzona podsuszana Wygląd: Kiełbasa w batonach w naturalnych osłonkach. Kształt: Kształt walca o grubości około 3 do 7 cm i długości od 20 do 30 cm. Rozmiar: Wielkość w zależności od wielkości batonów – od 0,6 kg do 1 kg. Barwa: Na zewnątrz barwa brązowa, na przekroju barwa różowa do czerwono-brązowej z widocznymi kawałkami mięsa i ciemnymi ziarenkami przypraw. Konsystencja: Stała, mięso kruche, soczyste, ale nie suche. Po przekrojeniu plasterki zachowują swój kształt, nie rozpadają się. Smak: Smak i zapach wiejskiej wędliny z wyczuwalnym dodatkiem pieprzu, czosnku oraz innych przypraw, lekko słony. Przywołuje skojarzenie z wyrobami z dzieciństwa wędzonymi w tradycyjny sposób. Tradycja: Okolice Szadku, który należał w XIX wieku do guberni Kaliskiej Królestwa Polskiego, były regionem, gdzie rolnictwo było wysoko rozwinięte: „rolnictwo w czasach obecnych jest w ogóle w Kaliskiem na wyższym poziomie niż w innych (prócz warszawskiej) guberniach królestwa i mięso (miso) częściej tu niż w innych prowincjach ukazuje się na stole” (O. Kolberg, „Dzieła wszystkie” tom 23 „Kaliskie”). Najtrwalsze wędliny przechowywano od Wielkanocy do Zielonych Świątek. „Wszystkie produkty przygotowane do wyrobu wędlin przyprawiano solą, majerankiem, pieprzem, a niekiedy czosnkiem lub zielem angielskim. Zaprawy te odpowiadały wymogom zawodowych masarń” (J. P. Dekowski, „Z badań nad pożywieniem ludu łowickiego (1880-1939)” [w:] Prace i Materiały Muzeum Archeologicznego i Etnograficznego w Łodzi, Seria etnograficzna nr 12, Łódź 1968). Kiełbasy szadkowskie wędzone podsuszane przygotowywane są w oparciu o tradycyjną recepturę, niezmienioną do chwili obecnej, od prawie 70 lat. Mięso przeznaczone na kiełbasy pochodzi ze świń oraz bydła hodowanych przez okolicznych rolników zachowujących dobrą praktykę rolniczą. Zwierzęta te karmione są naturalnymi paszami. Do przygotowania kiełbas szadkowskich wędzonych podsuszanych wykorzystywało się ładne mięso wieprzowe oraz wołowe. Wieprzowinę mieliło się na grubszej maszynce (tzw. dziesiątce) lub kroiło nożem, a wołowinę i gorszą wieprzowinę zawsze mieliło się drobniej. Do masy kiełbasianej dodawało się sól, a później sól peklującą oraz drobno zmielony pieprz i jałowiec lub świeżo posiekany czosnek i gałkę muszkatołową. Dokładnie wymieszaną masę nabijało się w jelita wieprzowe lub grubsze wołowe w zależności od rodzaju kiełbasy, a następnie zostawiało do osadzenia. Odpowiednio przygotowane kiełbasy są poddawane trzykrotnie wędzeniu w wędzarniach opalanych drewnem olszowym, dębowym lub bukowym oraz drewnem drzew owocowych z okolicznych sadów. Kiełbasy szadkowskie wędzone podsuszane są tradycyjnym wyrobem Ziemi Szadkowskiej. Swój znakomity, niepowtarzalny smak zawdzięczają rygorystycznemu przestrzeganiu zasad produkcji i tradycyjnej recepturze. Dzięki stosowaniu miejscowych surowców, tradycyjnych receptur oraz przestrzeganiu procedur produkcyjnych, kiełbasy szadkowskie cieszą się uznaniem konsumentów i stale rosnącym popytem. Jagnięcina ze świniarki Produkt wpisany na listę produktów tradycyjnych w dniu 2008-01-31 w kategorii Produkty mięsne w woj. łódzkim. Wygląd: Tuszka charakterystyczna dla jagniąt. Kształt: Kształt tuszki owczej. Rozmiar: Wielkość w zależności od terminu uboju. Ubój jagniąt w wieku od 3 do 6 miesięcy. Waga żywego 3-miesięcznego jagnięcia – 8-14 kg, wówczas waga tuszki ok. 7 kg. Waga żywego 6-miesięcznego jagnięcia – ok. 20 kg, wówczas waga tuszki ok. 10 kg. Barwa: Jasnoróżowa, różowa, charakterystyczna dla młodej jagnięciny. Na przekroju jasnoróżowa. Konsystencja: Mięso elastyczne, jędrne. Smak: Swoisty zapach świeżego mięsa. Nie posiada jednak swoistego zapachu mięsa owczego. Dodatkowe Informacje: Mięso jagnięce ze względu na niską zawartość tłuszczu śródmięśniowego oraz wysoki poziom białka i składników mineralnych należy ocenić jako pełnowartościowy dietetyczny produkt spożywczy o wysokich walorach smakowych, tj. żywność funkcjonalną. Mięso jagniąt zawiera znaczne ilości kwasów orotowych o działaniu antynowotworowym oraz regulującym funkcjonowanie organizmu ludzkiego, dlatego wykorzystywane jest do produkcji antyrakowych preparatów medycznych. Dla pacjentów ze schorzeniami degeneracyjnymi centralnego układu nerwowego opracowano specjalną dietę, w której zaleca się podawanie mięsa jagnięcego. Tradycja: Świniarka jest prymitywną rasą owiec występującą pierwotnie na terenie Europy Środkowej i Zachodniej, która stanowiła przewagę ówczesnego, prymitywnego pogłowia. Wypierana poprzez krzyżowanie z bardziej kulturalnymi rasami i odmianami, najdłużej zachowała się we wschodniej części Europy Środkowej (Herman, 1936 rok). Literatura okresu międzywojennego (Rostafiński, 1921 rok; Starnowski, 1927 rok; Kączkowski, 1929 rok; Prawocheński 1937 rok i inni) potwierdza jej liczne występowanie na terenach całej niemal Polski. Stanowiła wówczas podłoże do kształtowania w drodze krzyżowania późniejszych szlachetnych typów owiec krzyżówkowych (Polskie rasy zachowawcze – Atlas zwierząt gospodarskich objętych programem ochrony w Polsce – Kraków 2006, Instytut Zootechniki, opracowanie redakcyjne prof. dr hab. Jędrzej Krupiński, Program ochrony zasobów genetycznych zwierząt gospodarskich). Zgodnie z danymi European Farm Animal Biodiversity Information System, XVIII wiek uważa się za okres powstania tej rasy (http://efabis.izoo.krakow.pl/cgi-bin/EfabisWeb). Na obszarze Polski w naturalnym chowie utrzymała się najdłużej na terenach województw wschodnich. W 1987 roku, kiedy uznana została za całkowicie zaginioną rasę podjęto próbę jej restytucji. Wyszukano i zakupiono na terenie województw wschodnich 17 sztuk maciorek i 3 sztuki tryków świniarkopodobnych i podjęto żmudną pracę nad rekonstrukcją i restytucją stada, zgodnie z „Programem hodowlanym ochrony zasobów genetycznych owiec rasy świniarka” (www.bioroznorodnosc.izoo.krakow.pl/node/27). Miało to miejsce w owczarni w Piekoszewie, a później w Lasocinie w byłym województwie kieleckim, oddalonym zaledwie 16 km od Krzętowa – miejsca, w którym dzisiaj znajduje się największe stado zachowawcze na terenie województwa łódzkiego. Świniarkę cechuje specyficzne zestawienie genów warunkujących dużą zmienność i elastyczność dziedziczenia cech w obrębie rasy, uważanej za niejednolitą genetycznie. Jest to owca mała, drobna, o wyglądzie zwierzęcia prymitywnego z licznymi wadami pokroju, niezwykle odporna na choroby, trudne warunki bytowania, posiadająca małą wybredność w żywieniu. Świniarka jest zwierzęciem bardzo czujnym, płochliwym, stosunkowo trudno ją oswoić, łatwo się jednak uczy i przyzwyczaja do zajęć rutynowo z nią wykonywanych. Owca rasy świniarka objęta jest programem ochrony zasobów genetycznych w ramach pakietu „Ochrona lokalnych ras zwierząt gospodarskich” (PROW 2004-2006 oraz PROW 2007-2013). Świniarki utrzymywały tereny w dobrej kulturze rolnej, nie pozwalały na degradację gruntów, działały jak naturalne kosiarki, powstrzymując łąki przed zalesieniem. Obecnie stada tej rasy w Polsce liczą około 680 maciorek, co powoduje, że owca ta w dużym stopniu zagrożona jest wyginięciem. Uzasadniona jest konieczność ochrony i popularyzacji wśród społeczeństwa walorów tej rasy, co przywróciłoby świniarce miejsce w ekosystemie. Wykorzystanie jej jako alternatywnego czynnika służącego ochronie środowiska, czy też jako swoistego rodzaju elementu folkloru agrarnego, przysporzy korzyści hodowcom, konsumentom, a także samej świniarce. Owce tej rasy jeszcze kilkanaście lat temu przynosiły rolnikom wiele korzyści. Hodowano je na mięso, sprzedawano wełnę, z której w pobliskim Przedborzu tkano piękne zapaski. Skóry wyprawiano i szyto z nich kożuchy. Liczne łąki nad Pilicą służyły świniarkom jako naturalne pastwiska i dlatego gatunek ten zadomowił się tutaj tak dobrze. O bardzo dobrej aklimatyzacji świadczyło to, że nie chorowały nawet na bardzo często występującą wśród owiec chorobę, tzw. kulawkę. Inne gatunki owiec, ze względu na podmokłe tereny, nie chowały się tutaj tak dobrze, jak świniarka. W Krzętowie znajduje się największe w Polsce stado zachowawcze owcy Świniarki. W 2001 roku gospodarstwo zakupiło 30 sztuk matek z jagniętami oraz trykiem zarodowym ze stada podstawowego z Lasocina. Obecnie stado liczy 428 sztuk w tym 228 maciorek objętym programem rolnośrodowiskowym. Z mięsa świniarki przygotowuje się np. jagnięcinę po krzętowsku. Potrawa ta prezentowana była na wielu targach i wystawach, m.in. w 2002 roku na targach ITB w Berlinie i na Targach Turystycznych w Warszawie. W 2003 roku w konkursie na najlepszy regionalny produkt żywnościowy „Nasze Kulinarne Dziedzictwo”, mięso Świniarki otrzymało I nagrodę w województwie łódzkim, w kategorii produktów zwierzęcych. Następnie jagnięcina po krzętowsku otrzymała prestiżową nagrodę Perły podczas rozstrzygnięcia konkursu na Międzynarodowych Targach Rolnych POLAGRA Farm 2003. W 2004 roku na Dniach Ziemi potrawa ta była prezentowana na „Stołach Darów Ziemi” wraz z innymi nominowanymi produktami do kategorii rodzimej żywności wyjątkowej. W 2005 roku na targach POLAGRA Farm 2005, ponownie przyznano jej nagrodę Perły, tym razem za kontynuację i promocję produktu. Jagnięcina promowana jest także przy okazji różnych imprez regionalnych, np. corocznie od 2001 roku podczas Pikników Pilica. Od 2004 roku owce Świniarki prezentowane są na Wystawach Ras Rodzimych podczas Międzynarodowych Targów Rolniczych POLAGRA Farm w Poznaniu. Corocznie zdobywają najwyższe nagrody. W 2007 roku tryki zdobyły 2 złote medale, maciorki srebrny i złoty, a jedno z najwyższych wyróżnień vice-championat otrzymała maciorka. Mięso świniarki jest bardzo smaczne, jędrne, delikatne, w smaku zbliżone do dziczyzny. Ze względów dietetycznych mięso jagnięce jest bardzo zdrowe, gdyż nie zawiera cholesterolu i jest praktycznie beztłuszczowe. Dzięki temu, że mięso świniarek ma bardzo charakterystyczny smak i zapach, czasami trudno uwierzyć, że jest to mięso owcze. Żeby uzyskać takie mięso, starsze baranki, które osiągnęły dojrzałość płciową, ubija się jedynie jesienią i zimą. Mięso młodych zwierząt jest smaczne przez cały rok. Na wszystkich imprezach, na których prezentowana była jagnięcina ze świniarki, cieszyła się ona wielkim uznaniem smakoszy. Cechą charakterystyczną potraw z tego mięsa jest to, że pełnię smaku uzyskuje się wyłącznie z mięsa gorącego. Jagnięcina ta ze względu na walory smakowe cieszy się wielką popularnością na terenie Krzętowa i okolic i jest traktowana jako rarytas, niestety nadal rzadko dostępny na rynku. Gęś owsiana z Bogusławic Produkt wpisany na listę produktów tradycyjnych w dniu 2008-02-18 w kategorii Produkty mięsne w woj. łódzkim. Wygląd: Tuszka charakterystyczna dla gęsi Kształt: Kształt tuszki gęsiej Rozmiar: Gęś po uboju waży od 5,5-7 kg; długość tuszki (bez szyi) ponad 40 cm Barwa: Skórka tuszki jasna, mięso ładnie wybarwione – ciemnoczerwone Konsystencja: Mięso jędrne, sprężyste, wrażenie w dotyku – charakterystyczne dla surowego mięsa Smak: Swoisty zapach mięsa gęsiego Tradycja: Gęś biała kołudzka została wyhodowana w Instytucie Zootechniki, Zootechnicznym Zakładzie Doświadczalnym Kołuda Wielka. W Instytucie opracowano także technologię tuczu owsianego oraz uwarunkowania żywieniowo-środowiskowe do produkcji gęsi owsianej. W rejonie piotrkowskim i tomaszowskim gęś owsiana produkowana jest od ponad 30 lat, z zastosowaniem tradycyjnej, niezmienionej metody odchowu i tuczu. Tradycja chowu gęsi w gospodarstwie w Bogusławicach sięga początku lat 60. Z tego czasu zachowało się jedno zdjęcie pokazujące rodzinę wypasającą gąski. Na początku były to nieliczne stada. Z czasem, gdy powstały Tomaszowskie Zakłady Drobiarskie, stada te znacznie się powiększyły. Sprowadzano do gospodarstw pisklęta gęsi owsianej. Podobnie było u większości gospodarzy w Bogusławicach. Rolnicy przekonali się, że na gęsiach można zarabiać pieniądze. Niektórzy posiadali stada reprodukcyjne i produkowali jaja, które sprzedawali do wylęgu. Inni kupowali pisklęta i sprzedawali je po utuczeniu. Wszystkie te operacje były prowadzone w ramach umów z Tomaszowskimi Zakładami Drobiarskimi. Zawsze jakąś część utuczonych gęsi pozostawiano w gospodarstwie i ubijano na własne potrzeby. W bogusławickim gospodarstwie istniało zarówno stado reprodukcyjne, co potwierdzają zachowane dowody przelewu z 1978 roku za dostarczenie jaj wylęgowych gęsich do Tomaszowskich Zakładów Drobiarskich, jak i prowadzono tucz gęsi owsianej zgodnie ze szczegółowymi warunkami kontraktacji drobiu rzeźnego wraz z aneksami. Utuczone gęsi i wyprodukowane jaja sprzedawane były zgodnie z umową do Tomaszowskich Zakładów Drobiarskich. W latach opłacalności ekonomicznej była to dość duża hodowla. Pod koniec 1999 roku liczyła jeszcze 64 samców i 244 samic gęsi owsianej (świadectwa z 2000 roku potwierdzające pochodzenie stada reprodukcyjnego gęsi). Ostatnio ilość gęsi została ograniczona. Produktem wykorzystywanym na własne potrzeby jest tuszka gęsi owsianej. Mięso pozyskiwane jest z młodych gęsi, których hodowla trwa od 4-5 miesięcy. Podstawą żywienia są mieszanki zbożowe i zielonki, m.in. trawa. W ostatniej fazie tuczu, przez 3 tygodnie, gęsi żywione są tylko owsem. Zawsze mają nieograniczony dostęp do wody. Mięso gęsi owsianej wyróżnia się znakomitymi wartościami smakowymi i dietetycznymi. Gęsi tłuszcz zaliczany jest do kategorii „zdrowszych” tłuszczów zwierzęcych ze względu na znaczny w nim udział korzystnych kwasów nienasyconych (…) Dodatkowo zawiera witaminy i deficytowe składniki mineralne i może być traktowany jako tzw. żywność funkcjonalna (Ogólnopolski Informator Drobiarski – Zasady odchowu i tuczu gęsi owsianych). Jak mówią przekazy ludowe, wytopiony tłuszcz służy do smarowania przy dolegliwościach reumatycznych i przeziębieniach. Oprócz mięsa gęś jest dostarczycielem doskonałego pierza i puchu. Bardzo popularne było podskubywanie gęsi w celu uzyskania ich pierza i puchu. W Bogusławiach organizowano tzw. pierzawki, tj. darcie pierza wykorzystywanego później na pierzyny i poduchy. Tradycja wykorzystywania smakowitego mięsa gęsi owsianej w gospodarstwie domowym w Bogusławicach trwa nadal. Z mięsa przygotowywane są różnorodne dania, np. gęsina po bogusławicku, która jest specjalnością gospodarstwa agroturystycznego. Stanowi smakowity element oferty żywieniowej. Mięso gęsi owsianej z tego gospodarstwa w 2005 roku znalazło uznanie w konkursie „Nasze Kulinarne Dziedzictwo”, który ma na celu zidentyfikowanie, ocalenie od zapomnienia oraz promocję polskich produktów żywnościowych. Zgłoszona do konkursu gęsina po bogusławicku otrzymała II nagrodę w województwie łódzkim w kategorii produktów zwierzęcych. Pasztetowa z Nadolnej w pętkach Produkt wpisany na listę produktów tradycyjnych w dniu 2009-01-26 w kategorii Produkty mięsne w woj. łódzkim. pasztetowa z Nadolnej w petkach Wygląd: Podłużne pętka z jelit wieprzowych. Kształt: Okrągłe pętka, w przekroju owalne. Rozmiar: Pętka długości 30–40 cm, waga ok. 50 dag. Barwa: Zewnętrzna barwa ciemnoszara z wyraźnymi pęcherzykami powietrza pod jelitem, drobinkami wątroby oraz białym tłuszczem. Na przekroju barwa szara z wyraźnymi ciemnymi cząstkami wątroby wieprzowej. Konsystencja: Konsystencja masy jednorodnej pasztetowej, miękka z cząstkami wątroby i grudkami cebuli. Smak: Smak słodki z wyraźną przewagą cebuli, wątroby, bułek. Tradycja: Z przekazów ustnych wiadomo, że podstawą sukcesu masarza była solidność w wykonywaniu podstawowych czynności związanych z ubojem, sztuką doprawiania kiszek oraz umiejętnym ich sparzeniem, tak by wyroby miały niepowtarzalny smak. Kiszki są to „wyroby wędliniarskie przyrządzane z jelita wieprzowego lub wołowego nadzianego farszem (…). Oprócz krwistych istnieją kiszki niekrwiste, przyrządzane z wątroby, tłuszczu, niekiedy kaszy manny lub bułki tartej” (M. A. Halbański, „Leksykon sztuki kulinarnej”, Warszawa 1987). Pasztetowa jest kiszką niekrwistą. Do jej wyrobu, jako głównego składnika nadającego smak, używano wątroby, którą pozyskiwano przy świniobiciu. Początkowo ubój zwierząt odbywał się dwa razy do roku z okazji świąt lub większych uroczystości rodzinnych. Jednak wraz z rozwojem polskiej wsi i gospodarki mięsnej wyroby masarskie jadano na co dzień. Kiszki spożywano również na dworach: „kiszka podgarlana, wątroba, z kaszką, ze krwią i słoniną, z ryżem, i inne potrawki służyły bardziej na wieczerzę, jak na obiad” (Ł. Gołębiowski, „Domy i dwory”, Warszawa 1830). W Łowickiem do wyrobów masarskich używano tylko wieprzowych kiszek, które starannie czyszczono, myto i solono. Gospodynie wyrabiały pasztetową natychmiast po zabiciu świni, tak żeby wątroba nie zdążyła się popsuć. Ważną czynnością było również samo nadziewanie kiszek. Nadziewano tak, aby „zrobione wędliny były kształtne i nie miały miejsc pustych. Ważną przy tym sprawą było odpowiednie odchylenie i usztywnienie górnej części kiszki przez którą wkładano nadzienie. Do tego celu używano najczęściej wiklinowego kółka lub kolistego uchwytu klucza od skrzyni odzieżowej, rzadziej blaszanej rurki lub ręcznej sikawki, czasem szklanego cylindra albo krowiego rogu” (J. P. Dekowski, „Z badań nad pożywieniem ludu łowickiego (1880-1939)” [w] „Prace i Materiały Muzeum Archeologicznego i Etnograficznego w Łodzi”, Seria Etnograficzna nr 12, Łódź 1968). Choć podstawowe zasady przygotowania pasztetowej są we wszystkich regionach Polski podobne, to właściwie każda gospodyni przygotowywała pasztetową w sposób lekko odmienny, zgodnie z przekazywaną z pokolenia na pokolenie recepturą rodzinną. „Wyżyłować surową wątrobę wieprzową, przepuścić przez maszynkę i przefasować przez sito. Posolić, popieprzyć, dodać utłuczonych: gałki muszkatołowej i angielskiego pieprzu, wymieszać z 20-ma deka ugotowanej i w drobniutką kostkę pokrajanej słoniny, całą cebulę usiekaną i zesmażoną, z dwoma pełnymi łyżkami smalcu. Wlać szklankę tłustego rosołu i wbić pięć całych jaj. Tą masą doskonale rozbitą napełnić bardzo luźno kiszki gładkie, czyste, przetknąć na końcu patyczkiem, aby się masa nie wylewała i gotować wolno dobre pół godziny. Potem włożyć na chwilę do zimnej wody, a na drugi dzień krajać w plastry do podania” (W. Żebrowska, „Książka gospodyni wiejskiej”, Warszawa 1927). W przypadku pasztetowej z Nadolnej głównymi składnikami są bułki zalane rosołem, podgardle, skórki wieprzowe, wątroba i cebula. Wszystkie składniki są zmieszane, zmielone, doprawione solą i pieprzem, a następnie tą masą wypycha się dobrze oczyszczone i wymoczone jelita. Wyrób pasztetowej z Nadolnej odbywa się na małą skalę zgodnie z recepturą przekazywaną w rodzinie z pokolenia na pokolenie. Od lat jej znakomity, tradycyjny smak cieszy się dużym uznaniem wśród rodziny i znajomych.", "url": "https://dzienniklodzki.pl/tradycyjne-wyroby-miesne-z-wojewodztwa-lodzkiego-produkty-tradycyjne-z-wojewodztwa-lodzkiego/gh/c17-16337365/7", "category": "łódzkie", "sub_category": "Mięso świeże oraz produkty mięsne", "phrase": "Kiełbasy szadkowskie wędzone podsuszane"}