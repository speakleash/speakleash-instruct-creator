{"meta_description": "Produkt wpisany na listę produktów tradycyjnych w dniu 2012-03-06 w kategorii Miody w woj. zachodniopomorskim.", "title": "Miody przelewickie - - Portal Gov.pl", "content": "W stanie płynnym występuje miód wielokwiatowy, lipowy, nektarowo-spadziowy, gryczany, wrzosowy, faceliowy, bławatkowy oraz z nawłoci, ulegają również krystalizacji. Kształt w zależności od pojemnika, w którym miód jest konfekcjonowany. W zależności od wielkości opakowania np.: - słoiki o pojemności od 0,30 kg do 1,10 kg; - pojemniki kamionkowe o pojemności od 400 g do 900 g; - pojemniki okolicznościowe o różnych pojemnościach. Wielokwiatowy – w stanie płynnym barwa od jasnokremowej do herbacianej, po skrystalizowaniu jasnoszara lub jasnobrązowa. Lipowy – w stanie płynnym barwa od zielonkawo-żółtej do jasno-bursztynowej, po skrystalizowaniu od biało-żółtej do złocisto-żółtej. Nektarowo-spadziowy – od szaro-zielonkawej, poprzez brązową do prawie czarnej, po skrystalizowaniu ciemno-brązowa. Rzepakowy – w stanie płynnym miód prawie bezbarwny lub lekko słomkowy, po skrystalizowaniu barwa od białej po kremową. Gryczany – jako patoka barwa jasnobrunatna z czerwonawym odcieniem. Podczas przechowywania przy niedostępie światła barwa się zmienia na ciemnobrunatną, prawie czarną. Po skrystalizowaniu kompozycja barw od ciemno-herbacianej do brązowej. Wrzosowy – w stanie płynnym barwa ciemno-bursztynowa z czerwonawym odcieniem, po skrystalizowaniu żółto-pomarańczowa lub brunatna. Faceliowy – barwa ciemniejsza od rzepakowego. Bławatkowy – lekko-herbaciana. Miód z nawłoci – jako patoka barwa jasno-kremowa, po skrystalizowaniu jasno-szara. Miód wielokwiatowy, lipowy, nektarowo-spadziowy, gryczany, wrzosowy, faceliowy, bławatkowy oraz z nawłoci – płynna, lepka, częściowo lub całkowicie skrystalizowana w zależności od terminu zbioru. Wielokwiatowy – silny zapach, przypominający zapach wosku, w smaku łagodny, słodki. Niekiedy dominuje smak określonego nektaru np. lipy czy akacji. Lipowy – smak od słodkiego, przez słodko-ostry, ostry do lekko gorzkiego. Nektarowo-spadziowy – smak łagodny, o lekko korzennym lub żywicznym aromacie. Rzepakowy – łagodny, nieco mdły i bardzo słodki smak. Gryczany – słodki, bardzo aromatyczny smak. Wrzosowy – mało słodki, szlachetnie gorzkawy i cierpki smak. Faceliowy – smak z nutą lekko cytrynową, lekko kwaskowy. Bławatkowy – zapach typowego wosku, smak mocno słodki, lekko orzeźwiający. Miód z nawłoci ma specyficzny posmak, podobny trochę do facelii. Tradycja wytwarzania miodów przelewickich sięga II połowy lat 40-tych XX wieku, a w latach 60/70-tych zaczęło działać koło pszczelarskie: „(…) Według wspomnień inf. (…) już we wczesnych latach 60. XX w. na terenie pow. pyrzyckiego istniało koło pszczelarskie, a około 1974 roku zawiązało się w samych Przelewicach” (Wywiad etnograficzny przeprowadzony z mieszkańcami Przelewic). Z produkcji miodu słynęły wsie gminy Przelewice: Lucin, Bylice, Rosiny, Przelewice, Jesionowo, Myśliborki, Przywodzie, Ślazowo, Kluki, Kłodzino, Żuków, Gardziec, Topolinek, Kosin, Płońsko. Dawniej wytworzony miód i inne produkty pszczelarskie, pszczelarze na podstawie umów kontraktacyjnych dostarczali m.in. do Rejonowej Spółdzielni Ogrodniczo-Pszczelarskiej w Stargardzie i Punktu Skupu w Lipianach. Skupowanie miodu przez Rejonową Spółdzielnię Ogrodniczo-Pszczelarską odbywało się jeszcze na początku lat 90-tych XX wieku. Obecnie w Przelewickim Kole Pszczelarskim wytwarzaniem miodów przelewickich i utrzymaniem 995 pni pszczelich zajmuje się 25 członków koła. Pod nazwą miody przelewickie wytwarzanych jest kilka odmian miodów, np.: wielokwiatowy, lipowy, nektarowo-spadziowy, rzepakowy, gryczany, wrzosowy, faceliowy, bławatkowy oraz z nawłoci. Pożytek wykorzystywany do produkcji miodów przelewickich pochodzi głównie z wolnego od zanieczyszczeń terenu Ogrodu Dendrologicznego w Przelewicach oraz pól, łąk i lasów gminy Przelewice. W pasiekach stacjonarnych (typu warszawskiego, poszerzonego) pozyskuje się miody: wielokwiatowy, lipowy, nektarowo-spadziowy. Natomiast w pasiece wędrownej (typu wielkopolskiego wielokorpusowego) pozyskuje się miody: rzepakowy, gryczany, wrzosowy, faceliowy i z nawłoci. Ule wielokorpusowe wielkopolskie rozstawia się na polach, przy aktualnie kwitnących roślinach. Smak miodów przelewickich doceniło w 2011 roku jury wojewódzkiego konkursu „Nasze Kulinarne Dziedzictwo. Smaki Regionów”, przyznając I nagrodę w kategorii miody.", "url": "https://www.gov.pl/web/rolnictwo/miody-przelewickie", "category": "zachodniopomorskie", "sub_category": "Miody", "phrase": "Miody przelewickie"}