{"meta_description": "Krówka ze Szczecinka i miody dębickie - to nowe pozycje na zachodniopomorskiej Liście Produktów Tradycyjnych Ministerstwa Rolnictwa. W piątek w Szczecinie zaprezentowano obydwa smakołyki.", "title": "Kolejne produkty tradycyjne z woj. zachodniopomorskiego na liście MRiRW | ppr.pl", "content": "Krówka ze Szczecinka i miody dębickie - to nowe pozycje na zachodniopomorskiej Liście Produktów Tradycyjnych Ministerstwa Rolnictwa. W piątek w Szczecinie zaprezentowano obydwa smakołyki. Miody dębickie to ósme z kolei miody na liczącej 37. pozycji zachodniopomorskiej listy produktów tradycyjnych. W miodach jesteśmy potęgą – podkreślał wicemarszałek województwa Jarosław Rzepa, gratulując właścicielom Lipowej Pasieki z Dębic wpisania ich miodu na listę. Wcześniej znalazły się na niej: miody przelewickie, miody wałeckie, akacjowy miód cedyński, miód drahimski, miody z Lasu Świętej Marii, miody Puszczy Barlineckiej, miody Pojezierza Choszczeńskiego. Pod nazwą „miody dębickie”, pochodzącej od nazwy wioski, wytwarzanych jest kilka odmian miodów – wielokwiatowy, lipowy, rzepakowy, gryczany, faceliowy, leśny, nawłociowy. Danuta i Bogumił Szymańscy, właściciele gospodarstwa pasiecznego „Lipowa Pasieka w Dębicach\" tłumaczą, że nazwali tak produkowane przez siebie miody, ponieważ wieś kilkadziesiąt lat temu słynęła z tego, że w co drugim gospodarstwie produkowano miody. To oddanie hołdu i chęć zapamiętania naszych sąsiadów, którzy zajmowali się pracą z pszczołami – podkreślają. Pożytek wykorzystywany do produkcji tych miodów pochodzi głównie z roślin występujących na polach i łąkach gminy Maszewo, a także okolicznych lasów mieszanych. \"Pomada mleczna niekrystaliczna o miękkiej i lekko ciągnącej się strukturze. W środku delikatna plastyczna masa karmelowa” – tak opisano drugi z produktów – cukierek „krówka szczecinecka”. Jej konsystencja zaś jest „na początku plastyczna, miękka przechodząca w kruchą w związku z krystalizacją cukru” – głosi oficjalny opis produktu na stronach internetowych resortu rolnictwa. Tradycja produkcji krówki szczecineckiej sięga roku 1971. Cukierki wytwarzane są według tej samej receptury. Tajemnica krówek tkwi właśnie w tradycyjnej recepturze. Nasze krówki są produkowane z pełnego mleka, z dodatkiem prawdziwego masła, na syropie ziemniaczanym, a nie glukozowym - powiedział prezes Cukierniczej Spółdzielni Inwalidów Słowianka w Szczecinku Sławomir Pawłowski. Spółdzielnia, zatrudniająca 185 osób, w 2015 r. wysłała na rynek chiński 50 ton swoich produktów, a w tym roku chce podwoić ten wynik. Firma sprzedaje swoje produkty do Wietnamu czy Północnej Afryki. Produktami tradycyjnymi z woj. zachodniopomorskiego są m.in.: chleb wiejski wojenny, paprykarz szczeciński, jeziorowy ogórek kiszony, kiszka szwedzka czy miody przelewickie. Pierwszym wpisanym na listę zachodniopomorskim specjałem był ogórek kołobrzeski - znalazł się na niej w maju 2006 r.", "url": "http://www.ppr.pl/wiadomosci/kolejne-produkty-tradycyjne-z-woj-zachodniopomorskiego-na-liscie-mrirw", "category": "zachodniopomorskie", "sub_category": "Miody", "phrase": "Miody przelewickie"}