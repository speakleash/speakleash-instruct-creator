{"meta_description": "Olgierd Kustosz z Przelewic w powiecie pyrzyckim jest kolejnym kandydatem w naszym plebiscycie. Pan Olgierd zajmuje się pszczelarstwem razem z żoną Ewą. Interes przejął po ojcu.", "title": "Rolnik Roku: Spec od pszczół i miodu", "content": "Pasiekę w Przelewicach Olgierd Kustosz prowadzi z żoną Ewą. Hodowlą pszczół zajmował się najpierw jego ojciec. - Już jako dziecko interesowałem się nimi - mówi pan Olgierd. - One mnie zainspirowały do poszerzenia tej działalności. Ucząc się tego zawodu, zdobyłem tytuł czeladniczy, a potem mistrzowski. Mam uprawnienia rzeczoznawcy próbobiorcy miodu, rzeczoznawcy chorób pszczelich. Państwo Kustoszowie mają pasieki stacjonarne i wędrowne. Na pasiece stacjonarnej pozyskują miód wczesnoletni, czyli rzepakowy, wielokwiatowy, o bogatej różnorodności pyłkowej której dostarcza im Ogród Dendrologiczny w Przelewicach. Pozyskują również miód lipowy. Pasieka wędrowna odwiedza zaprzyjaźnione gospodarstwa ekologiczne i pozyskuje miód gryczany, nawłociowy lub nektarowo-spadziowy. Ostatnim pożytkiem każdego roku jest miód wrzosowy. - Od wielu lat siejemy roślinę o nazwie facelia, która dla rolników jest poplonem użyźniającym glebę, a dla nas pszczelarzy znakomitym pożytkiem towarowym - mówi pszczelarz z Przelewic.- W naszym gospodarstwie postawiliśmy na nowoczesne urządzenia do pozyskiwania, przechowywania miodu, by jego jakość była jak najwyższa. Mamy numer sprzedaży bezpośredniej, co umożliwia nam sprzedaż własnego produktu bezpośrednio klientowi.", "url": "https://gs24.pl/rolnik-roku-spec-od-pszczol-i-miodu/ar/5491054", "category": "zachodniopomorskie", "sub_category": "Miody", "phrase": "Miody przelewickie"}