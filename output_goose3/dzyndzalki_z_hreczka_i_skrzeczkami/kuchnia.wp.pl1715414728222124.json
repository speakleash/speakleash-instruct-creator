{"meta_description": "Dla mieszkańców większości regionów Polski nazwa tego specjału brzmi egzotycznie. Jej znaczenie jest natomiast doskonale znane na Warmii i Mazurach, skąd pochodzą dzyndzałki z hreczką i skrzeczkami, czyli", "title": "Dzyndzałki z hreczką i skrzeczkami. Pierogi, które zachwycą wszystkich", "content": "Dla mieszkańców większości regionów Polski nazwa tego specjału brzmi egzotycznie. Jej znaczenie jest natomiast doskonale znane na Warmii i Mazurach, skąd pochodzą dzyndzałki z hreczką i skrzeczkami, czyli po prostu pyszne pierogi z kaszą gryczaną oraz skwarkami. Jak je przygotować? Kuchnia Warmii i Mazur jest bardzo różnorodna, co zawdzięcza niezwykłej historii oraz wielokulturowej i wielowyznaniowej społeczności zamieszkującej przez wieki ten piękny region Polski. Niemieckie tradycje widać w skłonności do słodko-kwaśnych smaków czy łączeniu jajek sadzonych z ziemniakami i boczkiem albo kiełbasy z piwem. Równie silne były wpływy wschodnie, przybysze z Litwy czy Ukrainy przywieźli np. receptury kartaczy oraz kołdunów. Z tej tradycji wywodzą się również pochodzące z Kresów Wschodnich dzyndzałki, których nazwa prawdopodobnie nawiązuje do charakterystycznego kształtu pierogów, posiadających na brzegach uszy, czyli dzyndzle. Hreczką nazywano natomiast na Kresach grykę, a dokładniej wyrabianą z niej kaszę gryczaną. Skrzeczki to znane i lubiane w całej Polsce skwarki ze słoniny lub boczku. Dzyndzałki są od dawna jedną z najpopularniejszych potraw na Warmii i Mazurach. Przed laty chętnie jedzono je zarówno w domach, jak i karczmach. Eksperymentowano też z farszem – pierogi nadziewano surowym mięsem wołowym (dzyndzałki warmińskie), gęsiną (wersja przyrządzana zwykle z okazji świąt) czy wędzoną rybą. Jednak to specjał z kaszą gryczaną i skwarkami zrobił największą karierę, nic dziwnego, że trafił na listę produktów tradycyjnych ministerstwa rolnictwa. Dzyndzałki z hreczką i skrzeczkami znajdziemy dziś w menu wielu restauracji na Warmii i Mazurach, są też wielkim przebojem na rozmaitych imprezach plenerowych, podczas których wystawiane są lokalne przysmaki. Moc kaszy gryczanej  Bazą farszu tej potrawy jest kasza gryczana, czyli produkt o wyjątkowo dużej wartości odżywczej, który powinien regularnie gościć w naszym jadłospisie. To m.in. bardzo bogate źródło błonnika pokarmowego wspomagającego prawidłowe funkcjonowanie jelit (poprawia ich perystaltykę i reguluje proces wypróżniania), zmniejszającego ryzyko chorób układu krążenia, cukrzycy czy nowotworów jelita grubego. Kasza gryczana dostarcza też solidnej dawki witamin z grupy B, niezbędnych do prawidłowej pracy układu nerwowego, pomagających uporać się ze stresem i działających antydepresyjnie. Zawiera również cenne minerały, przede wszystkim potas, magnez, mangan, fosfor, cynk i miedź. Na uwagę zwraca szczególnie duża zawartość krzemu, który rzadko występuje w naszych posiłkach, dlatego w większości cierpimy na niedobór tego pierwiastka, zapewniającego zdrowy wygląd skóry, włosów i paznokci oraz utrzymującego w dobrym stanie naczynia krwionośne. W nadzieniu do dzyndzałków nie może również zabraknąć boczku, który powinien być jak najlepszej jakości, pozbawiony chemicznych ulepszaczy, zwłaszcza fosforanów pogarszających wchłanianie wapnia, magnezu i żelaza, czego konsekwencją bywa np. osteoporoza. Lepiej unikać też produktów obfitujących we wzmacniacze smaku, przeciwutleniacze czy stabilizatory albo faszerowanych sztucznymi aromatami dymu wędzarniczego. Przygotowanie dzyndzałków z hreczką i skrzeczkami nie jest trudnym zadaniem. Najpierw należy zagnieść ciasto: 50 dag mąki pszennej sparzamy, dolewając 1,5 szklanki wrzątku, mieszamy i studzimy, a następnie dodajemy jajko, dwie łyżki oleju oraz szczyptę soli, wyrabiamy na dość elastyczną masę. Teraz czas na farsz. Do 20 dag ugotowanej wcześniej na sypko kaszy gryczanej dodajemy 15 dag pokrojonego w kostkę i dobrze wysmażonego boczku, posikaną i zeszkloną na patelni cebulę oraz dwa jajka na twardo pokrojone w kostkę. Wszystkie składniki mieszamy i doprawiamy solą, pieprzem oraz suszonym majerankiem. Ciasto rozwałkowujemy, wycinamy z niego krążki o średnicy 8-10 centymetrów, nakładamy na nie farsz i zlepiamy brzegi. Gotujemy w osolonym wrzątku około pięć minut. Dzyndzałki podajmy z kleksem śmietany oraz skrzeczkami, czyli kostkami boczku wysmażonymi na patelni, z czosnkiem, majerankiem, solą i pieprzem.", "url": "https://kuchnia.wp.pl/dzyndzalki-z-hreczka-i-skrzeczkami-pierogi-ktore-zachwyca-wszystkich-6433548777141889a", "category": "warmińsko-mazurskie", "sub_category": "Gotowe dania i potrawy", "phrase": "Dzyndzałki z hreczką i skrzeczkami"}