{"meta_description": "Produkt wpisany na listę produktów tradycyjnych w dniu 2019-08-09 w kategorii Gotowe dania i potrawy w woj. warmińsko-mazurskim.", "title": "Dzyndzałki z hreczką i skrzeczkami - - Portal Gov.pl", "content": "Pierożek wyglądem zewnętrznym przypominający kołdun lub uszka. Na przekroju widoczny brązowo-szary farsz z obwódką z cienkiego ciasta Nieregularny, okrągły kształt z wypukłością od farszu, ze spłaszczonym, sklejonym ciastem wokół. Na przekroju owal z ciasta z widocznym farszem Dzięki wielokulturowej i wielowyznaniowej społeczności Warmii i Mazur, powstało bogactwo regionalnych kulinariów, które łączy w sobie smaki kuchni staropolskiej, warmińskiej, mazurskiej, ukraińskiej, litewskiej, rosyjskiej i pruskiej. Potrawa dzyndzałki przybyła na obszar Warmii i Mazur wraz z ludnością przesiedleńczą z Kresów Wschodnich. Jej nazwa najprawdopodobniej pochodzi od charakterystycznych brzegów pieroga, w postaci długich uszu, tzw. „dzyndzli” oraz od lwowskiej nazwy gryki - hreczki. Dzyndzałki chętnie jadano w domach, barach czy karczmach. Na Warmii i Mazurach wyróżnia się dwa rodzaje dzybdzalików: dzyndzałki warmińskie, czyli małe pierożki z surowym mięsem wołowym przypominające litewskie kołduny oraz dzyndzałki z kaszą gryczaną - hreczką i ze skwarkami – skrzeczkami. Do wyprodukowania tradycyjnych dzyndzałków z hreczką i skrzeczkami potrzebna jest kasza gryczana, wędzony boczek, cebula, ugotowane jaja, z których przyrządzany jest wyrazisty farsz doprawiony solą i pieprzem. Natomiast ciasto na pierożki przygotowuje się z mąki pszennej, jednego żółtka, oleju, wody oraz soli. Na rozwałkowanym cieście o grubości około 2-3 cm wycina się krążki, wypełnia gryczanym farszem i na koniec zlepia się brzegi pieroga. Dzyndzałki gotuje się około 5 minut w osolonym wrzątku. Ugotowane pierożki, podawane są ze skrzeczkami sporządzonymi z pokrojonego w kostkę, podsmażonego boczku z czosnkiem, majerankiem, solą i pieprzem. Dzyndzałki warmińskie, podobnie jak litewskie kołduny, przyrządza się ze starannie oczyszczonej, zmielonej z łojem i cebulą, wołowiny. Należy delikatnie wyrobić masę, dodając jednocześnie jajko. Mięsne dzyndzałki, gotuje się we wrzątku około 5-7 minut i podaje w gorącym rosole lub czerwonym barszczu. Dzyndzałki z hreczką i skrzeczkami zdobyły I miejsce podczas finału Konkursu „Nasze Kulinarne Dziedzictwo – Smaki Regionów”, w kategorii „Najlepsze potrawy regionalne” w 2018 roku w Olsztynie.", "url": "https://www.gov.pl/web/rolnictwo/dzyndzalki-z-hreczka-i-skrzeczkami", "category": "warmińsko-mazurskie", "sub_category": "Gotowe dania i potrawy", "phrase": "Dzyndzałki z hreczką i skrzeczkami"}