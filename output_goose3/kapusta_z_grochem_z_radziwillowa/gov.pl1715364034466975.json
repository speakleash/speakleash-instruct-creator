{"meta_description": "Produkt wpisany na listę produktów tradycyjnych w dniu 2020-01-31 w kategorii: Gotowe dania i potrawy w woj. mazowieckim.", "title": "Kapusta z grochem z Radziwiłłowa - - Portal Gov.pl", "content": "Zależna od wielkości naczynia, w którym się znajduje Radziwiłłów Mazowiecki to wieś znajdująca się w gminie Puszcza Mariańska w województwie mazowieckim. Historycznie, tereny te należały do rodu Radziwiłłów, który zamieszkiwał znajdujący się w leżącym nieopodal Nieborowie, dwór. W regionie tym tradycyjnie uprawiano warzywa, głównie kapustę, marchew, ziemniaki, cebulę oraz groch. W Radziwiłłowie Mazowieckim kiszoną kapustę spożywano przez cały okres jesienno-zimowy, na surowo bądź gotowaną z różnymi dodatkami, np. z grochem. Groch podobnie jak kapusta, stanowił podstawę wyżywienia, nie tylko dla ludności wiejskiej. W regionie Radziwiłłowa Mazowieckiego kapustę kiszono jesienią, wykorzystując do tego dębowe beczki, które kilka dni wcześniej wyparzano i suszono. Poszatkowaną kapustę układano w beczce, przysypując kolejne warstwy solą „W suche beczki położyć na spód i dookoła suchych liści obranych z kapusty, potem układać poszatkowaną kapustę, przesypując ją warstwami soli, dodając pokrajaną marchew” – M. Norkowska „Spiżarnia i zapasy zimowe”, Warszawa, 1911 r. Ukiszoną kapustę gotowano do miękkości. W osobnych garnkach gotowano groch oraz ziemniaki. Ugotowany groch, przecierano i podduszano z wcześniej podsmażoną na maśle klarowanym, cebulą. „Groch dobrze ugotowany wyłożyć na durszlak i przetrzeć wałkiem; zasmażyć w rondlu na rumiano masła lub słoniny z drobno usiekaną cebulką, włożyć w to groch, wlać dwie łyżki rosołu i poddusić, dobrze mieszając (…)” – J. Izdebska „Polska kuchnia i spiżarnia”, Warszawa, 1905 r. Ugotowaną kapustę łączono z grochem oraz ugotowanymi i utłuczonymi ziemniakami, a całość doprawiano do smaku solą oraz pieprzem. Kapusta z grochem z Radziwiłłowa sporządzana według tradycyjnej receptury, wyłącznie z naturalnych surowców pochodzących z okolicznych gospodarstw jest potrawą smaczną oraz sycącą, charakteryzującą się wyjątkowym aromatem.", "url": "https://www.gov.pl/web/rolnictwo/kapusta-z-grochem-z-radziwillowa", "category": "mazowieckie", "sub_category": "Gotowe dania i potrawy", "phrase": "Kapusta z grochem z Radziwiłłowa"}