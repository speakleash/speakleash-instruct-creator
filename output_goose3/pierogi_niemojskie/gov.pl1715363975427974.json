{"meta_description": "Produkt wpisany na listę produktów tradycyjnych w dniu 2019-12-16 w kategorii: Gotowe dania i potrawy w woj. mazowieckim.", "title": "Pierogi niemojskie - - Portal Gov.pl", "content": "Wieś Niemojki położona jest we wschodniej części województwa mazowieckiego w powiecie łosickim. Stanowi ona część etnograficznego, południowego Podlasia. Pamięć o tradycyjnych potrawach łosickiego regionu sięga początków ubiegłego wieku, kiedy mieszkańcami wsi Niemojki byli włościanie i szlachta zagrodowa. Okoliczna ludność utrzymywała się wyłącznie z rolnictwa. Mało urodzajne gleby powiatu łosickiego sprzyjały uprawie ziemniaków, które idealnie nadawały się do przechowywania w kopcach na czas zimy. Siano także soczewicę. Ze względu na niewielkie wymagania glebowe, soczewicę uprawiano na lekkich, piaszczystych ziemiach. Soczewica dobrze znosiła przymrozki, a jej nadwyżki gospodarze wymieniali na ryby, które hodowano w okolicznych stawach. Soczewicę zbierano tuż po żniwach, zanim dojrzała, aby nasiona nie obsypały się. Ustawiano ją w pęczkach do wyschnięcia, a wysuszone nasiona rozbijano cepami lub kijami. Nasiona soczewicy, uprawianej w okolicach wsi Niemojki miały kolor zielony lub brązowy. Gospodynie powiatu łosickiego zbierały także dziko rosnące rośliny, które umiejętnie wykorzystały w swojej kuchni, jako dodatek do wyszukanych i wartościowych potraw. Jedną z tradycyjnych receptur powiatu łosickiego, odtwarzaną do dnia dzisiejszego jest przepis na pierogi niemojskie z soczewicowo-ziemniaczanym farszem z dodatkiem świeżo posiekanej pokrzywy lub lebiody. Produkcja pierogów niemojskich składała się z sześciu etapów. W celu sporządzenia farszu, zielone nasiona soczewicy należało opłukać zimną wodą, moczyć około 2-3 godzin i gotować przez 10 minut, aż ziarna będą miękkie ale nie rozpadające się. Ostudzoną soczewicę należało zemleć w maszynce. Następnie drobno posiekaną cebulę podsmażano na oleju, do której dodawano starte na drobnej tarce ziemniaki oraz wcześniej ugotowaną soczewicę. Całość podsmażano przez kilka minut i doprawiano solą, pieprzem oraz utartymi w dłoniach ziołami: majerankiem i oregano. Kiedy farsz studził się, przygotowywano ciasto. Do przesianej mąki pszennej, dodawano sól oraz dwie szklanki gorącej wody. Masę mieszano drewnianą łyżką dodając rozpuszczone w letniej wodzie drożdże. Ciasto wyrabiano rękoma przez około 5 minut, dodając resztę mąki, wodę oraz olej. Na koniec dodawano świeżo posiekaną pokrzywę, lebiodę bądź szpinak. Uformowane pierogi, wypełnione soczewicowo-ziemniaczanym farszem, wykańczano falbanką i gotowano w osolonej wodzie przez około 2-3 minuty. Tradycyjne pierogi niemojskie były koloru białego w charakterystyczne, zielone „ciapki”. Pierogi niemojskie z wytrawnym farszem podawano z zarumienioną na oleju cebulką. Starannie dobrane produkty wykorzystywane do produkcji tradycyjnych pierogów niemojskich, równoważyły brak mięsa w potrawie. Syte i łatwe w przygotowaniu danie cieszyło się dużą popularnością głównie wśród ubogich mieszkańców wsi Niemojki, której pierogi zawdzięczają swoją nazwę.", "url": "https://www.gov.pl/web/rolnictwo/pierogi-niemojskie", "category": "mazowieckie", "sub_category": "Gotowe dania i potrawy", "phrase": "Pierogi niemojskie"}