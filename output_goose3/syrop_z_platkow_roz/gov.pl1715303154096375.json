{"meta_description": "Produkt wpisany na listę produktów tradycyjnych w dniu 2015-03-31\nW kategorii Napoje\nW województwie woj. lubelskim", "title": "Syrop z płatków róży - - Portal Gov.pl", "content": "Gęsta, klarowna i bez osadu z pływającymi płatkami róż. Gmina Końskowola leży w zachodniej części województwa lubelskiego w dorzeczu rzeki Kurówki. Jest to zagłębie szkółkarskie Lubelszczyzny, szczególnie słynące z produkcji sadzonek róż – stąd nazwa „Różana Kraina”. Głównie na plantacjach uprawiana jest róża pomarszczona (Rosa rugosa) o grubych, owłosionych pędach, kwiatach różowych i mocno pachnących. Roślina ta jest bardzo plenna, szybko się rozrasta i poza plantacjami występuje również wśród pól i polnych dróg w stanie dzikim. „Wszędzie widać piękne plantacje tych kwiatów. Przy wielu domach można podziwiać różane ogródki, dlatego też na końskowolskiej kuchni róże goszczą w różnych postaciach, jak konfitury czy też soki i syropy” (Wywiad etnograficzny przeprowadzony z mieszkańcami gminy Końskowola). Przygotowanie syropu z płatków róży rozpoczyna się od zebrania jej świeżych płatków wczesnym popołudniem tuż po obeschnięciu rosy. Zbierane są na wpół rozwinięte kwiaty, ponieważ kolor jest wtedy bardzo intensywny. Przebrane płatki oczyszczone zostają z białych i żółtych zakończeń, aby uniknąć gorzkiego posmaku syropu. Tak przygotowane płatki róż zalewane są gorącą wodą i przykrywane, aby ich zapach nie uleciał. Po około 12 godzinach powstały sok jest zlewany, aby następnie dodać do niego cukier i kilka płatków róż. Następnie wszystko jest gotowane przez około 10 minut aż płatki staną się szkliste. Na koniec syrop rozlewany jest do wcześniej przygotowanych butelek. Syrop wykorzystywany jest przy przygotowywaniu lemoniad, wody różanej, sorbetów czy jako dodatek do herbaty, napojów i budyniów. „Odkąd pamiętam syrop z płatków róż był stale obecny w domu mojej mamy, później w moim, jako coś wyjątkowego, a jednocześnie prostego, ponieważ dzikie róże kwitły wszędzie. Ważny wydaje się też fakt, że syrop robiony jest z produktów naszych lokalnych, ponieważ tradycja uprawy róż w Końskowoli i okolicy jest bardzo stara, przekazywana z pokolenia na pokolenie od bardzo dawna” (Wywiad etnograficzny przeprowadzony z mieszkańcami gminy Końskowola). Od 1998 roku w gminie Końskowola w trzecią niedzielę lipca odbywa się przedsięwzięcie pod nazwą „Święto Róż” mające na celu promocję szkółkarstwa róż, drzew i krzewów owocowych oraz ozdobnych. Nieodzownym elementem ww. przedsięwzięcia jest wystawa róż oraz festyn rodzinny, na którym prezentowane się produkty przygotowane z róż.", "url": "https://www.gov.pl/web/rolnictwo/syrop-z-platkow-rozy", "category": "lubuskie", "sub_category": "Napoje (alkoholowe i bezalkoholowe)", "phrase": "Syrop z płatków róż"}