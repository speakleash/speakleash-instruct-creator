{"meta_description": "Produkt wpisany na listę produktów tradycyjnych w dniu 2005-10-10 w kategorii Napoje w woj. opolskim.", "title": "Nalewka orzechowa - - Portal Gov.pl", "content": "Zawartość alk. od 25%-75% Nalewka wyróżnia się niepowtarzalnym smakiem niedojrzałych owoców, ma specyficzny zapach gorzkawo-korzenny, z cierpkawą nutą. Smak gorzkawo-cierpki, ściągający oraz ciekawą ciemnobrunatną barwę. Zielone orzechy są najbogatszym naturalnym źródłem witaminy C, co świetnie wyczuwa się podczas degustacji nalewki. Nalewki to tradycyjny polski alkohol. Przygotowywano je od wieków według różnorodnych receptur. Najwięcej informacji o nalewkach pochodzi z XVIII wieku. Alkohol z owocami i ziołami przyrządzano przede wszystkim w dworach szlacheckich, ale w domach mieszczańskich i chłopskich również cieszył się dużym powodzeniem. Piwniczka z butelkami była dla polskiego szlachcica takim samym powodem do dumy jak rodowy herb. O nalewkach pisali m.in. Ignacy Krasicki, Wincenty Pol i Maria Rodziewiczówna. Dawniej nalewki były traktowane także jako lekarstwo. Z produkowanych dzisiaj przez przemysł spirytusowy alkoholi ziołowych jedynie nielicznym można przypisać właściwości lecznicze. Tymczasem nalewka robiona z zielonych orzechów jest bogatym źródłem witaminy C i pomaga leczyć niestrawność. Przepis na nalewkę orzechową pochodzi z Kresów, skąd został przywieziony na Ziemie Odzyskane w 1945 roku.", "url": "https://www.gov.pl/web/rolnictwo/nalewka-orzechowa2", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka orzechowa"}