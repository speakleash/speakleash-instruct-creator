{"meta_description": "Nalewka orzechowa w trzech wariantach i w każdym służy zdrowiu. Najlepsza na dolegliwości żołądkowe i jelitowe, smakowita na jesienne wieczory", "title": "Nalewka orzechowa w trzech wariantach", "content": "Z orzechami słabo w tym roku. Albo ich w ogóle nie ma, albo mało, bo przemarzły. Ale znaleźliśmy! Będzie nalewka orzechowa…. Jeśli masz w swojej okolicy drzewo orzecha włoskiego i jeśli ma ono jeszcze zielone owoce, nie marnuj czasu! Orzechów nie potrzeba wiele, na zaplanowaną przeze mnie nalewkę do osiągnięcia odpowiedniego smaku i mocy wystarczy około 10-12 sztuk. Warto poświęcić trochę czasu, bo nalewka orzechowa to nie tylko czysta przyjemność dla smakoszy, ale także ze względu na dużą ilość garbników – bardzo dobry lek na wszelkie dolegliwości żołądkowo-jelitowe. Orzechy włoskie są zasobne w kwasy tłuszczowe omega-3, magnez, przeciwutleniacze, witaminy z grupy B. Wspomagają przyswajanie składników pokarmowych, ograniczają wchłanianie toksyn. Mają jeszcze jedną dobroczynną właściwość – wpływają regulująco na działanie tarczycy. Orzech włosku zawiera dobrze przyswajalny jod. Po orzechówkę przyjemnie jest sięgnąć nie tylko w chwilach jesiennej depresji, ale przede wszystkim w bólach. Biegunki, wzdęcia, brak apetytu, uciążliwe bóle brzucha. Jeśli traktujemy ją czysto leczniczo, należy przyjąć trzy dawki – co pół godziny pół małego kieliszka. Jeśli rekreacyjnie… hmm… szkoda orzechówki na rekreację. Lepiej ją zostawić na złą godzinę! 🙂 Poniżej przedstawiam trzy sposoby przygotowania wyjątkowej orzechówki. Wszystkie wypróbowaliśmy, skłaniamy się ku wersji numer 2, ale każdy powinien wybrać według własnej potrzeby i celu. Zwracam uwagę na istotny detal: orzechy bardzo mocno brudzą dłonie, trzeba więc uzbroić się w lateksowe rękawiczki i przeznaczyć do ich krojenia jakąś starą deskę kuchenną lub kroić na kamiennym blacie. Pięć lat temu, zaczynając przygodę z orzechówką, nic o tym nie wiedziałem… Zmywanie brunatnego koloru z dłoni trwało tydzień… Wariant prosty. Brak dobrego smaku gwarantowany, ale – to jest lekarstwo. Warto je mieć na podorędziu! Nie służy do delektowania się lecz do ratowania żołądka. Około 30 dag niedojrzałych orzechów włoskich (zwykle jest to 7-8 sztuk) kroimy w drobną kostkę i zalewamy 1 litrem spirytusu nalewkowego 65 procent. Używam zwykle takiego, ponieważ jego silniejszy brat zwala z nóg, a chodzi jednak o to, by leczyć, a nie zwalać 🙂 Orzechówkę trzymamy w ciemnej butelce lub słoju! Szczelnie zamykamy i stawiamy w słonecznym miejscu domu na okres 14 dni. Po tym terminie odcedzamy i zostawiamy, niech dojrzewa. Moc ma od razu, ale „przegryza się” przez około 3 miesiące. Pijemy tak, jak zasugerowałem powyżej: pół małego kieliszka, trzy razy, co pół godziny. Można podać na łyżeczce z cukrem. Dobrze działa w każdej postaci! To mój osobisty patent, ćwiczony od czterech lat. Pan Przyszły Zięć mówi, że ja nawet orzechówki spieprzyć nie umiem, co poczytuję sobie jako miły komplement. I odwzajemniam: Tomek, jesteś najlepszym perkusistą w Polsce! (Gra z Cugowskim, Jimkiem i Chorymi.) Odbębniwszy rodzinny marketing, wracam do orzechówki. Potrzebujemy do niej 10-12 sporych, niedojrzałych orzechów włoskich, 1 litr spirytusu nalewkowego, szklankę miodu lipowego lub akacjowego (może być wielokwiatowy; miody charakterystyczne, typu miód spadziowy, lekko zniekształcają smak), 7 goździków, kawałek kory cynamonu, mały kawałek laski wanilii, jedną cytrynę i – jeśli chcecie pójść moim tropem – szklankę koniaku. Koniak nie jest konieczny, ale z koniakiem nalewka zyskuje rewolucyjny power. Orzechy myjemy, kroimy w drobniutką kostkę (twarde są, źle się kroją, ale ta drobnica pozwala alkoholowi lepiej wydobywać smak), umieszczamy w słoju razem z przyprawami i zalewamy spirytusem. W tym stanie trzymamy przez dwa tygodnie, codziennie mieszając. Nalewka powoli nabiera ciemnego koloru… Po 14 dniach przecedzamy nalew i rozbudowujemy go, dodając szklankę płynnego miodu, szklankę koniaku i sok z cytryny. No i niestety… zostawiamy całość na trzy miesiące w chłodnym, ciemnym pomieszczeniu. Dojrzeje! Najlepsza jest po pół roku, a doskonała po roku i później! Spirytus łączymy ze szklanką chłodnej, przegotowanej wody i zalewamy nim pokrojone w plastry orzechy, goździki, migdały i cynamon. Odstawiamy naczynie na 1 miesiąc, potrząsając nim co pewien czas. Po tym okresie zlewamy nalew, a drugą szklankę wody (250 ml) gotujemy razem z cukrem. Do gorącego syropu wlewamy powolutku nalew spirytusowy, ciągle mieszając. Tak powstały likier studzimy, filtrujemy i przelewamy do ciemnych butelek. Odstawiamy do chłodnego pomieszczenia na… 1 rok. No niestety, likier orzechowy wymaga poświęcenia 🙂 Ale uwierzcie mi – wart jest tego czasu, wart jest grzechu i każdej chwili, którą mu poświęcimy. Czytałem o pomysłach łączenia płatków dzikiej róży z orzechówką, są ludzie, którzy dokładają pomarańcze i limonki, żeby wzmocnić smak, jeden z moich przyjaciół hołduje z kolei zasadzie prostoty: tylko orzechy, cukier i spirytus. Każdy sposób jest dobry, bo wszystkie prowadzą do jednego celu – orzechówką można się delektować i leczyć jednocześnie. Czego trzeba więcej? Życzę Wam powodzenia w orzechowych kombinacjach, my zrobiliśmy wczoraj wieczorem pierwszy nalew orzechówki, pełne dwa litry. Z koniakiem, który stał w domu od wielu lat, nigdy nie znajdując amatora. Trafia więc do nalewek i robi różnicę 🙂 A TAKŻE: Tarnina, jaśnie pani", "url": "https://niebozamiastem.pl/nalewka-orzechowa/", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka orzechowa"}