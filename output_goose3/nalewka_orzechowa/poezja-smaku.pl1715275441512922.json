{"meta_description": "Nalewka z zielonych orzechów włoskich (orzechówka). Zielone orzechy włoskie mają właściwości bakteriobójcze, dlatego pomaga przy problemach żołądkowych.", "title": "Nalewka z zielonych orzechów włoskich (orzechówka)", "content": "Nalewka z zielonych orzechów włoskich (orzechówka) gości w moim domu odkąd pamiętam. Moja mama dorabia ją z podwójnej porcji raz na dwa lata i wbrew pozorom nie jest używana do degustacji, czy na rozgrzanie. Nalewka z orzechów jest u nas stosowana jako lekarstwo na problemy żołądkowe. Jako, że uratowała mnie od tzw. grypy żołądkowej już nie jeden raz – z czystym sumieniem mogę ją polecić. Niedojrzałe, zielone orzechy włoskie mają silne właściwości bakteriobójcze, dlatego jeden kieliszek nalewki może nam pomóc przy zatruciu lub innych dolegliwościach układu pokarmowego. Można też przygotować nalewkę jako trunek smakowy – wtedy warto dodać szklankę cukru więcej i korzenne przyprawy. Orzechy włoskie na nalewkę zbieramy najpóźniej na początku lipca. Powinny być niedojrzałe: zielone i miękkie – tylko takie pokroimy bez problemu. Wykorzystujemy je wraz z łupiną. Zielone orzechy włoskie myjemy i osuszamy. Za pomocą bardzo ostrego noża kroimy je na ćwiartki (na pół i jeszcze raz na pół). Najlepiej to robić w rękawicach, ponieważ orzechy brudzą dłonie. Wrzucamy pokrojone orzechy do słoja lub gąsiora i zalewamy wódką oraz spirytusem (jeśli przygotowujemy nalewkę do picia, a nie na problemy żołądkowe: do orzechów dodajemy także 3-4 goździki oraz mały kawałek gałki, korę cynamonową i ewentualnie rozciętą laskę wanilii). Orzechy powinny być zakryte płynem. Zostawiamy w widnym, ciepłym miejscu na ok. 4 tygodnie. Na początku płyn będzie przezroczysty, a gdy orzechy puszczą soki, nabierze ciemniejszej barwy. Po tym czasie zlewamy alkohol. Do orzechów zaś wlewamy pół szklanki wody (125 ml) i wsypujemy szklankę cukru (gdy nalewka jest do picia i ma być słodsza – 2 szklanki cukru i szklankę wody, gdyż jest dość mocna). Chowamy w ciemne, chłodne miejsce na 2-3 tygodnie pamiętając, aby przez pierwsze dni co jakiś czas wstrząsać i mieszać słojem (aby cukier mógł się całkowicie rozpuścić). Po tym czasie zlewamy syrop z orzechów i cukru. Łączymy alkohol z otrzymanym syropem (wlewając spirytus do syropu – nie odwrotnie). Przelewamy przez gazę do butelek i zostawiamy na co najmniej pół roku (najlepsze lecznicze właściwości nalewka ma po ok. roku). Im dłużej stoi, tym nabiera ciemniejszej barwy. Na zdjęciu nalewka dwuletnia. W razie problemów żołądkowych stosujemy 1-2 kieliszki orzechówki. Nalewka wyjdzie także, jeśli w ogóle zrezygnujemy z cukru. Wtedy orzechy powinny stać wyłącznie w spirytusie i wódce przez 4 tygodnie. Taka nalewka będzie jednak wyjątkowo gorzka i mocna (choć podobno gorzki lek leczy najlepiej ;)). Ja robię głównie nalewkę gorzką – jako lekarstwo.", "url": "https://www.poezja-smaku.pl/nalewka-z-zielonych-orzechow-wloskich-orzechowka/", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka orzechowa"}