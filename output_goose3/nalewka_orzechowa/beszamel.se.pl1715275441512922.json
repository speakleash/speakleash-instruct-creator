{"meta_description": "Na wyborną orzechówkę składają się najlepszej jakości składniki: zerwane w odpowiednim czasie zielone orzechy, dobrej jakości spirytus oraz świeże i wyselekcjon...", "title": "Orzechówka de lux, czyli doskonała nalewka z zielonych orzechów włoskich na spirytusie", "content": "Orzechówka de lux, czyli doskonała nalewka z zielonych orzechów włoskich na spirytusie Czas na zbiór zielonych orzechów włoskich zaczyna się mniej więcej na 2 tygodnie przed dniem św. Jana i trwa do połowy lipca – wszystko zależy od regionu, w którym zbieramy orzechy, oraz od pogody (liczby słonecznych dni). Najlepsze orzechy to takie, które są dobrze wybarwione, średniej wielkości, miękkie i pachnące cytrusem. Ja wybieram odmianę Jacek, która zawdzięcza swoją nazwę ks. Jackowi Odrowążowi (to on zachwycony wielkimi orzechami rosnącymi w Rzymie przywiózł je do Polski i rozpowszechnił na naszych ziemiach). Idealna proporcja to 30 orzechów na każdy litr spirytusu. A jaką moc ma mieć ten spirytus? Możemy zalać orzechy pełnym 95-procentowym spirytusem (wówczas orzechy macerujemy krócej, czyli ok. 4 tygodni) lub 60–70-procentowym. Jakich użyć przypraw? Zielony orzech ma tak mocny smak, że nie zaszkodzą mu, a wręcz go podkręcą, przyprawy, które długo pracują w nalewce (nawet po ich fizycznym usunięciu) i niejedną potrafią zwyczajnie popsuć. Chodzi tu o goździki, korę cynamonu (wybierajmy cejloński) i anyż, którego smak potrafi zdominować całą nalewkę, a w orzechówce po roku staje się nieoczywisty, słabo wyczuwalny – ale uwierzcie: robi swoje. Równie ważne jest używanie odpowiedniego noża, za pomocą którego kroimy orzechy – powinien być ceramiczny. Zwykły nóż stalowy potrafi zostawić metaliczny posmak, pod wpływem którego nalewka później gorzknieje. I dajmy orzechówce czas na dojrzewanie. O ile świeża ma posmak wręcz antybiotykowy, to po 2–3 latach wszystko w niej się pięknie układa. To wyborny trunek, do tego dobrze wpływa na żołądek (w tym nerwice żołądka) i trawienie. Wiadomo, że wszędzie trzeba zachować umiar, a nalewka uczy kultury picia alkoholu, bo ten szlachetny trunek długo się sączy, delektując jego smakiem. Zobacz też: Błędy przy robieniu nalewek - wyklucz je, a zrobisz trunek idealny", "url": "https://beszamel.se.pl/przepisy/napoje/orzechowka-de-lux-czyli-doskonala-nalewka-z-zielonych-orzechow-wloskich-na-spirytusie-re-b6YL-hjvV-rdm8.html", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka orzechowa"}