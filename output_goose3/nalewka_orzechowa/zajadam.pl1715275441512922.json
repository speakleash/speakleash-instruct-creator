{"meta_description": "Oprócz walorów smakowych, nalewka orzechowa ma ponoć zbawienne działanie w przypadku problemów żołądkowych i już jej niewielka ilość potrafi zdziałać cuda :) Przepis na orzechówkę.", "title": "Orzechówka, czyli nalewka orzechowa - przepis", "content": "Zachęcony świetnymi rezultatami produkcji nalewki czereśniowej, a wcześniej pomarańczowo-kawowej, postanowiłem zabrać się za kolejną wersję tego mocnego trunku. Na przełomie lipca i sierpnia koniecznie trzeba było skorzystać z dostępności zielonych orzechów włoskich, więc wybór był prosty – orzechówka. Oprócz walorów smakowych, nalewka orzechowa ma ponoć zbawienne działanie w przypadku problemów żołądkowych i już jej niewielka ilość potrafi zdziałać cuda :) Aby uzyskać działanie prozdrowotne, nie trzeba ponoć czekać tak długo jak na uzyskanie odpowiedniego smaku – w końcu lekarstwa nie muszą być bardzo smaczne ;-) Po kilku latach doświadczeń mogę śmiało przyznać, że orzechówka to moja druga (obok nalewki z wiśni) ulubiona nalewka własnej roboty. Zobacz przepis w wersji WIDEO, w nim zobaczysz jak wygląda nalewka na każdym etapie przygotowania: Przygotowanie nalewki orzechowej jest bardzo proste i podzielone na dwa etapy. Ja na razie mam za sobą pierwszy, czyli posiekane i zalane spirytusem orzechy. • None Orzechy rozdrobniłem przy pomocy blendera (posiekałem je w pojemniku) – można też to zrobić nożem, ale wtedy polecam użycie rękawic i szklanej deski, ponieważ orzechy okropnie brudzą i trudno zmyć plamy po nich. • None Posiekane orzechy przełożyłem do słoika, zalałem je spirytusem, a na koniec porządnie wstrząsnąłem zawartością słoja. • None Słoik zamknąłem i odstawiłem do szafki na 6 tygodni. • None Po tym czasie alkohol odlałem do osobnego naczynia i połączyłem go z syropem cukrowym przygotowanym z wody i cukru. • None Po kolejnych kilku tygodniach czeka mnie zapewne zlewanie klarownego płynu i prawie rok czekania na to, aż wszystkie smaki i aromaty nalewki orzechowej odpowiednio się przegryzą i nalewka zyska pełną harmonię :) Pierwsze nieśmiałe degustacje świeżo zabutelkowanej orzechówki pokazały już, że będzie to niebanalny trunek. Ma raczej delikatny smak i niezbyt intensywny aromat, jednak sekundę lub dwie po jej spróbowaniu, w ustach pojawia się przyjemny i wyraźnie orzechowy posmak. Po 10 miesiącach nalewka ma zdecydowanie pełniejszy smak i lepiej wyczuwalny orzechowy aromat. Po roku i więcej robi bardzo duże wrażenie na każdej degustującej osobie, przy czym jeżeli udało się utrzymać jakikolwiek jej zapas tak długo, trzymasz ją pewnie gdzieś dobrze schowaną, delektujesz się jej smakiem rozmyślając o kolejnym sezonie i planujesz nastawienie dużo większej ilości niż poprzednio :-) A co jeszcze warto zadbać w produkcji orzechówki? Przede wszystkim o fajne butelki, do których zlejesz gotową nalewkę – ja zaopatruję się np. w takie małe butelki (link do ofert na Ceneo.pl). Mniejsze butelki pozwalają łatwiej dysponować zapasami, a uwierz mi, że orzechówki zawsze zabraknie zanim gotowa będzie przyszłoroczna edycja. Warto również zaopatrzyć się w duży słój, np. taki jak ten dostępny również na Ceneo.pl w całkiem niezłej cenie.", "url": "https://www.zajadam.pl/alkohole-domowe/orzechowka-nalewka-orzechowa", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka orzechowa"}