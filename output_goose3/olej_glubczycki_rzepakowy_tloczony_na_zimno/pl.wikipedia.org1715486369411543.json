{"meta_description": "", "title": "Olej rzepakowy – Wikipedia, wolna encyklopedia", "content": "Olej rzepakowy – spożywczy olej roślinny wytwarzany z nasion rzepaku. W Polsce, podobnie jak większości krajów Europy jest podstawowym olejem roślinnym z powodu większej wydajności od pozostałych roślin oleistych. Olej rzepakowy pozyskiwany jest w olejarniach, przeważnie poprzez tłoczenie wstępnie zmiażdżonych nasion zimnych lub podgrzanych w prasach ślimakowych lub walcowych albo poprzez ekstrakcję tłuszczu z nasion za pomocą rozpuszczalników. W zależności od potrzeb w przemyśle stosuje się tłoczenie jednokrotne albo dwukrotne. Podczas tłoczenia na zimno temperatura oleju nie powinna przekraczać 40–50 °C. Przy procesie dwuetapowym drugie tłoczenie przeprowadza się po podgrzaniu wkładu. Olej uzyskany z tłoczenia na gorąco jest następnie poddawany rafinacji[1]. Ekstrakcja jest stosowana najczęściej wraz z tłoczeniem. Najpierw przeprowadzane jest wstępne tłoczenie, a następnie ekstrakcja z użyciem zazwyczaj heksanu, w której wyniku uzyskuje się roztwór oleju w rozpuszczalniku, tzw. miscelę. Rozpuszczalnik jest odzyskiwany z niej i śruty poekstrakcyjnej. Olej poekstrakcyjny oczyszcza się w procesie rafinacji. Olej uzyskany po tłoczeniu i po ekstrakcji najczęściej miesza się w stosunku 2∶1, uzyskując tzw. olej surowy[1]. W produkcji oleju rzepakowego ciemne łuski są usuwane z nasion przed tłoczeniem, co ogranicza przedostawanie się zawartych w nich gorzkich substancji do oleju. Zawartość oleju w nasionach wynosi około 40 do 50%. Produktem ubocznym procesu produkcji metodą tłoczenia są wytłoki, te pochodzące z tłoczenia na zimno stosowane są jako pasza dla zwierząt. Proces tłoczenia jest mniej efektywny niż ekstrakcji, pozostawia w wytłokach 7–8% oleju, podczas gdy śruta poekstrakcyjna zawiera go 1–2%. Jednak tłoczenie, a w szczególności tłoczenie na zimno, praktycznie nie zanieczyszcza środowiska. Dzięki dobrej jakości tak uzyskanego oleju nie wymaga on wcale rafinacji lub wystarcza rafinacja fizyczna, bezpieczniejsza dla środowiska[1]. Olej rzepakowy wytwarzany z pierwotnych odmian rzepaku zawierał dużo substancji gorzkich (glukozynolanów) i toksyczny kwas erukowy, dlatego rzadko był stosowany w celach spożywczych[2]. Kwas ten powoduje stłuszczenie narządów miąższowych i uszkodzenie mięśnia sercowego, blokując w sercu mitochondrialny system enzymatyczny utleniania kwasów tłuszczowych[3]. Od czasu wyhodowania odmian o niższej zawartości kwasu erukowego i substancji gorzkich, rzepak stał się jedną z najważniejszych roślin oleistych. Pierwsze takie odmiany wyselekcjonowano w późnych latach 60. XX wieku w Kanadzie, następnie ulepszono je w latach 70. (tzw. „0 rzepak”) i 80. (tzw. „00 rzepak”)[2]. Dostępny w sprzedaży olej rzepakowy jest uzyskiwany z niskoerukowych odmian o zawartości kwasu poniżej 2%[3] a glukozynolanów do 15 μmol/g[4][5]. Od 1995 roku w Unii Europejskiej uprawiane są wyłącznie odmiany niskoeurekowe rzepaku, a w Polsce tylko takie odmiany wpisane są do Krajowego Rejestru Odmian[4][5]. Olej rzepakowy rafinowany jest bardziej odporny na działanie wysokiej temperatury niż tłoczony na zimno. Podczas procesu rafinacji jest on pozbawiany zanieczyszczeń, staje się neutralny w smaku i ma długi termin przydatności do spożycia. Nadaje się do przygotowywania potraw w wysokiej temperaturze (smażenie, pieczenie, duszenie). Olej rzepakowy tłoczony na zimno stosowany jest do potraw nie obrabianych termicznie, np. surówek czy sałatek[4]. Olej tłoczony z odmian rzepaku podwójnie ulepszonego, tzw. „00 rzepak”, jest bogatym źródłem sprzyjających zdrowiu steroli roślinnych (725–893 mg w 100 g), podobnie jak oleje kukurydziany, sezamowy i sojowy. Zawiera więcej kwasów omega-3 (8,07%) oraz kwasów omega-6 (17,7%) niż oliwa z oliwek (odpowiednio 0,83% i 9,78%), ale mniej omega-6 niż olej z pestek winogron (ok. 68%) i słonecznikowy (ok. 64%). Jest drugim po oliwie źródłem kwasu oleinowego (odpowiednio 62,97 i 70,12%). Wyróżnia się wśród olejów roślinnych wysoką zawartością witaminy E (29 mg w 100 g) i witaminy K (71,3 μg w 100 g). Wyższą zawartość witaminy E od oleju rzepakowego tłoczonego na zimno ma tylko olej słonecznikowy[4]. Spośród olejów rzepakowy zawiera najmniej niekorzystnych dla zdrowia kwasów tłuszczów nasyconych (ok. 7%), w oliwie jest ich dwukrotnie więcej[4]. Olej rzepakowy znajdował zastosowanie jako olej do lamp, smar i materiał bazowy do produkcji mydła. Jest wykorzystywany do produkcji biodegradowalnych olejów i smarów, jako baza do farb i lakierów lub do plastyfikatorów, środków powierzchniowo czynnych i pestycydów[2]. Znaczna część produkowanego oleju rzepakowego przetwarzana jest na biodiesel – biopaliwo stosowane zamiast oleju napędowego w silnikach Diesla[8]. Biodiesel może być stosowany samodzielnie lub jako domieszka do zwykłych olejów napędowych, najczęściej 3–5%. Stosowany w postaci nieprzerobionej instalacje do zasilania silników olejem rzepakowym podgrzewają dla zmniejszenia lepkości i właściwego rozpylenia w komorze spalania[8]. Paliwo na bazie oleju rzepakowego jest droższe w produkcji od paliw ropopochodnych. W wielu krajach jest promowane za pomocą ulg podatkowych, zwykle w postaci obniżenia akcyzy.", "url": "https://pl.wikipedia.org/wiki/Olej_rzepakowy", "category": "opolskie", "sub_category": "Oleje i tłuszcze (masło, margaryna itp.)", "phrase": "Olej głubczycki rzepakowy tłoczony na zimno"}