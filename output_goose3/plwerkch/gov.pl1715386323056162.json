{"meta_description": "Produkt wpisany na listę produktów tradycyjnych w dniu 2014-08-28\nW kategorii Wyroby piekarnicze i cukiernicze\nW województwie woj. pomorskim", "title": "Pùlwerkùch / deszny kùch (ciasto proszkowe) - - Portal Gov.pl", "content": "Wypieczone, rumiane ciasto na zewnątrz karbowane, w środku z otworem, posypane na wierzchu cukrem pudrem. „Mówiąc o deserach trudno nie wspomnieć tak ważnej części każdej kuchni, jak ciasta, ciastka, ciasteczka. Tego u nas do wyboru, do koloru. Tych dawnych, niekiedy tyleż smacznych co i prostych oraz tych nowszych, z obfitością dodatków – korzeni, owoców, zwłaszcza południowych, orzechów laskowych i włoskich. A wszystko to najczęściej jest dodatkiem do kawy” (Ośrodek Doradztwa Rolniczego, „Kuchnia pomorska. 241 Przepisów”). Już po pierwszej wojnie światowej rozpowszechnił się zwyczaj pieczenia na większe uroczystości rodzinne, m.in. wesela, słodkich placków z dodatkiem jaj, masła oraz proszku spulchniającego, nazywanych „kuchami”. Jednym z popularnych ciast na Pomorzu było ciasto proszkowe nazywane niekiedy desznym kùchã, czyli szybką babką. Ukręcenie tej babki w makutrze zabierało niedużo czasu. Karbowane ścianki tej misy sprzyjają szybkiemu ucieraniu masła z cukrem, w wyniku czego powstaje puszysta masa. Do przygotowania ciasta proszkowego potrzebne jest masło, cukier, jaja, mąka pszenna, mąka ziemniaczana, proszek do pieczenia i cukier puder do posypania. „Ucierano ćwiartkę masła i szklankę cukru, dodając stopniowo 5 żółtek, dosypywano 2 szklanki mąki, z czego jedną czwartą mąki ziemniaczanej. Jeśli ciasto było już puszyste, to dodawano jedną łyżeczkę proszku do pieczenia i białka ubite na sztywną pianę. Pieczono w formie wysmarowanej masłem i wysypanej mąką około 50 minut, w temperaturze 180 stopni. Upieczone posypywano cukrem pudrem” (W. Niemiec, „Ò tim, jak przóde lat Kaszëbi warzële”). Do wypieku ciasta proszkowego służyły specjalne, pionowe lub ukośnie karbowane formy kamionkowe.", "url": "https://www.gov.pl/web/rolnictwo/pulwerkuch-deszny-kuch-ciasto-proszkowe", "category": "pomorskie", "sub_category": "Wyroby piekarnicze i cukiernicze", "phrase": "P?lwerk?ch / deszny k?ch (ciasto proszkowe) "}