{"meta_description": "Wraz z Cristiną Catese podpowiadamy, jak przygotować klasyczny włoski makaron – tagliattele, spaghetti czy ingannapreti – z jajek i mąki. Sprawdź tradycyjny przepis na włoski makaron!", "title": "Jak zrobić tradycyjny włoski makaron? – PRZEPIS", "content": "Na Półwyspie Apenińskim istnieje około 350 rodzajów makaronu i blisko cztery razy więcej regionalnych nazw, którymi się je określa. Wraz z Cristiną Catese przyglądamy się tradycyjnym włoskim makaronom! – Dobrze pamiętam dzień, w którym narodziła się moja miłość do makaronów i gotowania. Był niedzielny poranek. Wstałam dosyć wcześnie, ponieważ usłyszałam moją babcię Elisę, krzątającą się w kuchni. Poszłam do niej, w piżamie, poprosić o śniadanie. Babcia miała na sobie fartuszek, a jej ręce oblepione były ciastem. Szykowała swoje słynne fettuccine dla całej rodziny: 20 jajek i 2 kilogramy mąki. Uśmiechnęła się do mnie i zaproponowała, żebym jej pomogła. Tamtego poranka nauczyłam się, jak robić prawdziwy makaron, i już nigdy nie chciałam robić go inaczej – w ten sposób Cristina opisała nam swoje pierwsze spotkanie z domowym włoskim makaronem. W jej domu rodzinnym ciasto na makaron wyrabiało się z samego rana, kiedy powietrze nie było jeszcze nagrzane słońcem. Wysoka temperatura bowiem sprawia, że makaron za szybko schnie i zaczyna pękać. Za wykrawanie makaronu odpowiadał dziadek Lorenzo. Wstążki makaronu wycinał za pomocą coltelli, specjalnego noża używanego tylko w tym celu. Gotowe fettuccine podawało się z pozostałym z poprzedniego dnia ragù i obficie posypywało parmezanem. – Bez makaronu babci trudno było wyobrazić sobie niedzielny obiad – wspomina Cristina. Co jest potrzebne do zrobienia makaronu?  Przed zrobieniem domowego makaronu warto zaopatrzyć się we wszelkie narzędzia i składniki potrzebne do jego przygotowania. Obok stolnicy, na której będziemy wałkować ciasto, dobrze jest mieć tarocco, czyli wielofunkcyjną szpatułkę kuchenną, i coltellę – specjalny nóż do krojenia ciasta na makaron. W spiżarni zaś uzupełnijmy zapasy mąki, wody, jajek, oliwy, wina, soli, koncentratu pomidorowego, suszonych ziół. Te produkty stanowią podstawę wielu włoskich makaronów. Jednym z naszych ulubionych sezonowych dodatków do włoskiej pasty są szparagi (Sprawdź, jak przygotować klasyczne włoskie makarony ze szparagami >>). Proporcje: ile dodać jajek i mąki do włoskiego makaronu?  Tradycyjny przepis na ciasto makaronowe z regionu Emilia-Romania zakłada użycie 1 jajka na każde 100 gramów mąki. Choć nie wszyscy się z tym zgodzą, Cristina dodaje do ciasta jeszcze szczyptę soli. Do produkcji makaronu nie korzystamy z wody. Najważniejsze, by użyć mąki typu 00, która jest pozbawiona otrębów. Do ciasta można dodać także naturalne barwniki: czarny makaron przygotujemy z dodatkiem sepii z mątwy, zielony ze szpinakiem, czerwony z sosem pomidorowym, a żółty – z dynią. Na stolnicę wysypujemy mąkę i robimy w niej zagłębienie. Do środka wbijamy 1 jajko na każde 100 gramów mąki. Jajka ubijamy do momentu, w którym wchłoną na tyle dużo mąki, że nie będzie to dalej możliwe. Ciasto zaczynamy zagniatać ręcznie (ręce powinny być czyste i suche). Zagniatamy masę energicznie i używamy tarocco do odklejania ciasta przyległego do deski i rąk. Kiedy ciasto nabiera elastyczności i przestaje się kleić, skupiamy się na sposobie zagniatania. Zwijamy je w kulkę, rozgniatamy na stolnicy w kierunku od siebie i zawijamy z powrotem drugą ręką. Zagniatamy w ten sposób ciasto około 15 minut, aż zrobi się gładkie i nie będzie miało grudek. Przykrywamy je folią spożywczą i zostawiamy na mniej więcej godzinę, by odpoczęło. Po tym czasie odkrawamy część ciasta i wałkujemy ją cienko na stolnicy (resztę ciasta trzymamy pod miską, by nie wyschło). Można je spłaszczyć także w maszynce do robienia makaronu. Gotowe, rozwałkowane ciasto odkładamy na oprószoną semoliną stolnicę i pozwalamy mu przez chwilę obeschnąć. W zależności od grubości lub kształtu różne makarony będą wymagały różnego czasu gotowania. Przyjmuje się jednak, że makaron jest gotowy, gdy wypłynie na powierzchnię, a woda znów zacznie się gotować. Mimo to zawsze warto go spróbować przed odcedzeniem. Mrożenie to znakomity sposób na przedłużenie życia domowego makaronu. Gotowy makaron wystarczy delikatnie ułożyć na tacce i włożyć do zamrażarki, a kiedy zesztywnieje, ostrożnie przełożyć do torebki i z powrotem schować do zamrażarki. W przypadku tagliatelle lub innych długich makaronów, przed zamrożeniem najlepiej ostrożnie zawinąć je w gniazda o wadze około 100-110 gramów.", "url": "https://kukbuk.pl/artykuly/domowy-wloski-makaron-przepis/", "category": "małopolskie", "sub_category": "Inne produkty", "phrase": "Wiśnicki makaron domowy tradycyjny"}