{"meta_description": "", "title": "FZZPM", "content": "Współpraca handlowa obu spółdzielni rozpocznie się 1 maja. Zarządy, przy udziale Rad Nadzorczych podpisały umowę i list intencyjny, który jest jednym z wielu kroków do połączenia mleczarni w przyszłości. – Ostatnie lata nie były sprzyjające dla naszej mleczarni. Wszystkie wydarzenia, które miały miejsce na świecie związane zarówno z pandemią, jak i wojną za naszą wschodnią granicą, odbiły się na naszej działalności. Dodatkowo inflacja oraz drastyczne podwyżki cen gazu i energii skłoniły nas do rozpoczęcia rozmów o współpracy ze stabilną spółdzielnią, która pomoże nam rozwijać skup mleka, sprzedaż produktów i utrzymanie zatrudnienia dla ludzi. Nie chcemy czekać i liczyć na cud, kiedy widzimy co się dzieje w branży mleczarskiej w Polsce i na świecie. Chcemy wzmocnić firmę, żeby dostawcy mieli gdzie oddawać mleko oraz pracownicy zachowali miejsce pracy – mówi Ewa Bartnik, Prezes mleczarni Bychawa (OSM). Mleczarnia w Bychawie to zakład z 90-letnią tradycją w produkcji serów twarogowych. Produkty wyrabiane są i formowane ręcznie i tworzą prawdziwy obraz lubelskiej wsi, tradycji i smaku. Asortymenty tj. twarogi, maślanki, jogurty naturalne czy kefiry logowane są marką Lublanka, znaną i cenioną na Lubelszczyźnie. – Marka Lublanka postrzegana jest przez nas bardzo dobrze. Widzimy jej potencjał i wierzymy, że dzięki połączeniu sił stanie się ona marką ponadregionalną. Współpraca z OSM w Bychawie oparta jest na analizach rynku, które pokazały, że będzie realizowana z korzyścią zarówno dla OSM, jak i dla Spomleku. Zdajemy sobie sprawę, że mamy trudny czas w mleczarstwie, jednak łączenie sił w takich czasach jest niezwykle istotne dla obu podmiotów, z których każdy może wnieść swój know how do biznesu i zbudować lepszą pozycję zarówno w skupie surowca, jak i handlu – tłumaczy Paweł Gaca, Prezes mleczarni Spomlek (SM). Spotkanie Zarządów mleczarni odbyło się 31 marca w siedzibie OSM w Bychawie. Podpisany został list intencyjny w sprawie podjęcia współpracy mającej na celu połączenie spółdzielni. Spomlek ma już doświadczenie z połączeniami odrębnych podmiotów. W 2010 r. połączył siły z OSM w Elblągu (oddział Młynary) oraz w 2013 r. z OSM w Chojnicach. Dzisiaj to bardzo sprawnie działające oddziały Spomleku, które w ciągu kilku lat zostały zmodernizowane i dostosowane do wymogów rynku. Produkowane są tam sery sprzedawane pod marką Serenada oraz Spomlek. Pracownicy zachowali miejsca pracy, rolnicy zaś zostali członkami Spomleku z zachowaniem udziałów i takich samych praw, jakie mają dostawcy mleczarni z Radzynia Podlaskiego. – Nie zawsze przodujemy w cenie za surowiec, nie mówię, że jesteśmy najlepsi, ale jesteśmy uczciwi i realizujemy cele i zadania, które wyznaczamy. W długim terminie współpraca Spomleku i Bychawy będzie oparta na wartościach: rzetelność, uczciwość, jakość i bezpieczeństwo. Pracownikom, dostawcom i kontrahentom Bychawy chcemy dać właśnie bezpieczeństwo. Razem to bezpieczeństwo będziemy mogli budować mocniejsze – dodał Gaca. Współpraca, którą nawiązały mleczarnie w przyszłości ma być wstępem do fuzji podmiotów.", "url": "http://www.fzzpm.org.pl/informacje-branzowe/spomlek-sm-i-bychawa-osm-polacza-sily-jK9cuv", "category": "lubelskie", "sub_category": "Sery i inne produkty mleczne", "phrase": "Maślanka naturalna z Bychawy"}