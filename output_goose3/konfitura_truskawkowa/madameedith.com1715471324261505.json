{"meta_description": "", "title": "Konfitura z truskawek - przepyszna!", "content": "Konfitura z truskawek nie może być przesłodzona, ani zbytnio zżelowana. Powinna być lekka i delikatna tak jak Jej Wysokość Truskawka. U nas w domu zużywamy jej głównie do serów, gdyż oboje z Monsieur uwielbiamy przełamywać ich ostry smak czymś słodkim. M. zresztą określą ją mianem „mistrzowska”. W tej kwestii absolutnie się z nim zgadzam, gdyż truskawka z tymiankiem tworzy bardzo udaną parę. Do tańca i do różańca, można by rzec… mam przeświadczenie graniczące z pewnością, że to para idealna i że truskawka nie mogłaby liczyć na lepszego partnera 😉    Skuście się na kilka słoiczków, a już za parę miesięcy będziecie z siebie wielce zadowoleni degustując jędrne czerwone owoce zapakowane w fikuśne słoiczki. Truskawki dokładnie myjemy, przebieramy i odrywamy szypułki. Jeśli są bardzo duże, to warto przekroić je na pół lub nawet na ćwiartki. Ustawiamy na średnim ogniu i podgrzewamy przez ok. 10 minut ciągle mieszając. W tym czasie owoce zaczną puszczać sok i powoli rozpadać się na mniejsze części. Następnie dodajemy cukier, sok z połowy cytryny i oberwane listki tymianku. Cały czas podgrzewamy na średnim ogniu aż cukier się całkowicie rozpuści. Mieszamy od czasu do czasu. Z każdą minutą truskawki będą się robiły coraz bardziej wodniste. Na górze garnka pojawi się piana – nie przejmujcie się, po wyłączeniu grzania i przemieszaniu opadnie. Po ok. 10 minutach gotowania konfitura nieco zgęstnieje i będzie zrobiona. Moja uwaga:  U mnie większość truskawek się rozpadła, ale część nadal została w całości, gdyż taką konfiturę lubię najbardziej. Jeśli chcecie by wszystkie owoce się rozpadły, wówczas możecie gotować konfiturę nieco dłużej – w takim przypadku konfitura wyjdzie też bardziej gęsta, bo i więcej wody z niej odparuje. Gorącą konfiturę przelewamy do wyparzonych i wytartych słoików. Najlepiej jak są jeszcze ciepłe np. wyjęte prosto ze zmywarki (ale koniecznie suche!). Zwróćcie uwagę, by brzegi słoików przed zakręceniem były także wytarte.    Moja uwaga:  Słoiki na gumki (w tym „weck’i”) używam do konfitur, które zjem w najbliższym czasie. Jeśli chcę zostawić przetwory na zimę, wówczas wykorzystuję zwykłe zakręcane słoiki – mam do nich po prostu większe zaufanie. Wystarczy je przekręcić do góry dnem po napełnieniu – nie wymagają dodatkowej pasteryzacji jak „weck’i”. To oczywiście moja preferencja i jeśli macie zaufanie do tych na gumkę, to postępujcie jak lubicie.       Tak, czy inaczej warto pamiętać o tym, że słoiki przechowujemy w ciemnym, chłodnym i suchym miejscu np. spiżarce lub piwnicy.       Te do szybkiego zjedzenia trzymam pod ręką w lodówce.      Pasteryzacja oczywiście nie zaszkodzi i jeśli jesteście przyzwyczajeni do pasteryzowania wszystkich przetworów, to nic nie stoi na przeszkodzie, by słoiki z konfiturą z truskawek także podgrzać w garnku lub piekarniku. Przeczytajcie mój przewodnik „Jak pasteryzować przetwory?„. Konfiturę truskawkową można zajadać praktycznie od razu, jak tylko wystygnie. Po kilku godzinach w lodówce będzie bardziej zbita, ale taka płynna jest także pyszna. Konfitura truskawkowa to wg Monsieur „dodatek idealny”. Sprawdza się nawet solo jako szybki i pyszny deser lub dodatek do kawałka sera. Ale uwaga: moja konfitura ze względu na fakt, że daję do niej mało środka żelującego nie jest bardzo gęsta i zżelowana. Jeśli chcecie, by miała bardziej zwartą konsystencję, wówczas użyjcie tylko 1 kg truskawek i pozostałe składniki zostawcie bez zmian. Pamiętajcie jednak, że w takim przypadku Wasza konfitura będzie bardziej słodka.", "url": "https://madameedith.com/przepis/konfitura-z-truskawek/", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura truskawkowa"}