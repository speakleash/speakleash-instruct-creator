{"meta_description": "Trzy nowe produkty trafiły na Listę Produktów Tradycyjnych. Tym razem uznanie zyskały pyszne pierniczki „Serca kaziukowe”, wędlina „Wędzony udziec wieprzowy z Przelewic” oraz „Miód pitny trójniak Cedyński”.", "title": "Pierniki, wędlina i miód pitny to nowe produkty regionalne [ZDJĘCIA]", "content": "Serca kaziukowe lub kaziukowe serducha zrobione są z ciasta piernikowego i ozdobione białym lub kolorowym lukrem. Ciemnobrązowe, kruche ciasteczka mają korzenno-miodowy smak z wyczuwalną nutą pieprzu i ostrych przypraw piernikowych. - Zajęłam się tym produktem przez przypadek - mówi Irena Śmiałek, twórczyni produktu. - Chodziło o odtworzenie tradycji kaziukowych z Kresów Wschodnich, kiedy 4 marca przypada odpust św. Kazimierza. - Znalazłam w mojej rodzinie przepis na ciasto piernikowe i zaczęłam próbować. Nie zajmowałam się zawodowo sprawami kulinarnymi, ale po wielu próbach w końcu mi wyszedł właściwy smak. Drugim produktem jest wędzony udziec wieprzowy z Przelewic wyprodukowany przez Firmę Handlowo-Usługową IRGO Anny i Ireneusza Junga. Miód pitny trójniak „Cedyński” wytwarzany jest na bazie miodu wielokwiatowego, rzadziej wrzosowego oraz moszczu czarnej porzeczki.Pierwszy miód „Cedyński” powstał w 1972 roku na 1000-lecie bitwy pod Cedynią. Wytworzyły je Nadodrzeńskie Zakłady Przetwórstwa Owocowo-Warzywnego w Dębnie Lubuskim. Na początku lat 90. zakłady rozwiązano, a wtedy akurat Jan Olszański wraz z ojcem zaczął produkować miody.", "url": "https://gs24.pl/pierniki-wedlina-i-miod-pitny-to-nowe-produkty-regionalne-zdjecia/ar/12981520", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Miód pitny trójniak cedyński"}