{"meta_description": "Jest nowy zachodniopomorski przysmak na Liście Produktów Tradycyjnych. Trafił na nią miód pitny trójniak Czcibor.", "title": "\"Trunek naszych przodków\" trafił na Listę Produktów Tradycyjnych [WIDEO, ZDJĘCIA]", "content": "Jest nowy zachodniopomorski przysmak na Liście Produktów Tradycyjnych. Trafił na nią miód pitny trójniak \"Czcibor\". Wyrób ten to dzieło autorstwa Jana Olszańskiego, który prowadzi pasiekę \"Miody Jana\".     - Jest to kolejny miód pitny, który wpisałem. Pierwszym był cedyński, też trójniak. Tamten był oparty na soku z czarnej porzeczki, a ten, który teraz wpisałem, jest na soku agrestowym. Jest to trunek naszych przodków, czyli miód pitny, który był wytwarzany na ziemiach słowiańskich, bo winorośle u nas tak dobrze nie dojrzewały - mówił Olszański.    Oprócz nowego produktu z regionu na liście, o sześć podmiotów powiększyła się też Sieć Dziedzictwa Kulinarnego Pomorza Zachodniego. Uzupełniły ją Winnice Kojder z Babinka, Gospodarstwo Rolne Malinowy Ogród z Lekowa, Hotel Aquarius Spa z Kołobrzegu, Pasieka z Pasją z Miłogoszczy, a także Gospoda Herbu Korab ze Szczecina i restauracja Ziemniakowelove ze Stargardu. Wszyscy wyróżnieni odebrali w czwartek listy gratulacyjne i certyfikaty.    Na Liście Produktów Tradycyjnych są obecnie 53 produkty z Pomorza Zachodniego. Z kolei Sieć Dziedzictwa Kulinarnego Pomorza Zachodniego tworzy 60 członków.", "url": "https://radioszczecin.pl/1,383414,trunek-naszych-przodkow-trafil-na-liste-produkto", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Miód pitny trójniak cedyński"}