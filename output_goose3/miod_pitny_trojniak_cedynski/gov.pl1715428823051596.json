{"meta_description": "Produkt wpisany na listę produktów tradycyjnych w dniu 2018-02-27 w kategorii Napoje w woj. zachodniopomorskim.", "title": "Miód pitny trójniak cedyński - - Portal Gov.pl", "content": "Przyjmuje kształt naczynia, w którym się znajduje. Smak – soczysta kwasowość w harmonii z alkoholem, wyczuwalna nuta owoców pestkowych, bergamotki i czarnej herbaty. Zapach – dojrzałe jabłka i gruszki, w tle nuta kwiatów miodu wielokwiatowego. Tradycja wytwarzania miodu pitnego trójniaka cedyńskiego związana była z wielkim wydarzeniem historycznym – bitwą pod Cedynią oraz działalnością dawnych Nadodrzańskich Zakładów Przetwórstwa Owocowo-Warzywnego w Dębnie Lubuskim. W 1970 r., w województwie szczecińskim rozpoczęły się przygotowania do wielkiego państwowego wydarzenia historycznego, którego inauguracja odbyła się w 1972 roku. Świętem tym było 1000-lecie zwycięstwa wojsk Mieszka I nad wojskami margrabiego Hodona, które miało miejsce 24 czerwca 972 roku pod Cedynią. Z tej okazji instytucje państwowe, naukowe oraz zakłady pracy przez dwa lata uczestniczyły w działaniach związanych z przygotowaniami do tej uroczystości. Z tej okazji Nadodrzańskie Zakłady Przetwórstwa Owocowo-Warzywnego wyprodukowały dwa nowe gatunki miodów pitnych, mających pojawić się w sprzedaży z okazji tego jubileuszu. Etap ich produkcji rozpoczął się w 1970 r. od przygotowania nastawu. Jednym z tych miodów był miód pitny trójniak cedyński, wytwarzany na bazie miodu wielokwiatowego, rzadziej wrzosowego oraz moszczu czarnej porzeczki. Tak przygotowane miody leżakowały w ogromnych beczkach od lipca 1970 roku i na rynkach całego kraju ukazały się dopiero pod koniec czerwca 1972 roku w czasie obchodów święta. W 2014 r. jury konkursu „Nasze Kulinarne Dziedzictwo – Smaki Regionów” uhonorowało miód pitny cedyński wyróżnieniem, a dwa lata później przyznało nominację do nagrody „Perła 2016”. Obecnie lokalna społeczność, a także inni mieszkańcy województwa zachodniopomorskiego od wielu już lat mają okazję próbowania miodu pitnego trójniaka cedyńskiego podczas licznych konkursów oraz degustacji.", "url": "https://www.gov.pl/web/rolnictwo/miod-pitny-trojniak-cedynski", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Miód pitny trójniak cedyński"}