{"meta_description": "Czy ktoś ma ochotę na kiełbasę z Piekła? Trudno się oprzeć. Receptura pochodzi z końca XIX wieku i wydaje się być prawdziwym kulinarnym ewenementem. Pikantna, aromatyczna i wędzona śliwą lub wiśnią. Kto by nie spróbował? Kiełbasa", "title": "Kiełbasa z Piekła", "content": "Wieś Piekło leży na skraju Żuław i Powiśla w samej Delcie Wisły. Od 1888 roku wśród mieszkańców miejscowości Piekło zakrzewiła się tradycja wytwarzania kiełbasy doprawianej czarną gorczycą. Do jej przygotowania wykorzystuje się: mięso wieprzowe (karkówka, łopatka, schab, boczek, golonka), mięso wołowe, które pokrojone w dużą kostkę pekluje się przez 24 godziny. Aby wędlina była udana, mięso powinno być przemielone przez sitka, najlepiej o kostkowych oczkach (8-10 mm). Dawniej, zamiast mielenia, mięso krojono na małe kawałki (siekano) specjalnymi tasakami. Dobrze wyrobione mięso doprawia się solą, pieprzem. Ważnym smakowym składnikiem i wyróżnikiem tej wędliny jest czarna gorczyca. Jej nasiona nadają potrawie pikantny smak i podkreślają jej aromat. Dawniej mieszkańcy Powiśla uprawiali ją we własnym gospodarstwie, dziś jest kupowana. Wszystkie składniki do przygotowania kiełbasy należy dobrze wymieszać, następnie farsz wyciskany jest do wieprzowych jelit. Po podsuszeniu kiełbasa jest wędzona najpierw gorącym, a następnie zimnym dymem. Do wędzenia stosuje się drewno śliwy lub wiśni. Wędlina spożywana jest na co dzień, pojawia się również na świątecznym stole, a w okresie Wielkanocnym znajduje swoje miejsce w świątecznym koszyku. W listopadzie 2010 r. podczas Jarmarku „Koszyk Słupski” kiełbasa z Piekła z czarną gorczycą została wyróżniona i stała się produktem promowanym w „Słupskim Koszyku Regionalnym”. Swoją drogą wieś Piekło jest oddalona zaledwie 1,7km od wsi Niebo. Przypadek? Nie sądzę…", "url": "https://www.smakizpolski.com.pl/kielbasa-piekla-czarna-gorczyca/", "category": "pomorskie", "sub_category": "Mięso świeże oraz produkty mięsne", "phrase": "Kiełbasa z Piekła z czarną gorczycą"}