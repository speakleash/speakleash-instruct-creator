{"meta_description": "", "title": "Jajka faszerowane", "content": "Jajka faszerowane zdecydowanie najczęściej przyrządzamy w okresie wielkanocnym. Warto jednak robić tę potrawę dużo częściej, ponieważ jest bardzo smaczna, zdrowa i wygląda bardzo elegancko. Jajka zazwyczaj kojarzą nam się z Wielkanocą. Właśnie wtedy szukamy sposobów na to, jak urozmaicić tradycyjne przepisy i przyrządzić coś, co będzie smaczne, ale jednocześnie nieco bardziej oryginalne niż jajko gotowane na twardo z dodatkiem majonezu. Wtedy możemy natrafić na przepis na jajka faszerowane. To nie tylko bardzo smaczne rozwiązanie, ale także pozwala urozmaicić nieco tradycję i nadać jej nowy, świeży ton. Jajka faszerowane zawsze robi się w podobny sposób. Należy najpierw jajka ugotować na twardo, obrać je i przekroić na pół. Następnie delikatnie wyjmuje się żółtka, a w ich miejsce wsadza się farsz. Jaki? Tutaj odpowiedzi może być naprawdę wiele. Jajka faszerowane pieczarkami to jedna z najbardziej tradycyjnych wersji tej potrawy. Nasze przygotowania powinniśmy zacząć od zrobienia farszu. Pieczarki oraz cebulę należy drobno pokroić, a następnie podsmażyć na maśle. Gdy ostygną, dodajmy do nich żółtka, które wcześniej usunęliśmy z naszego jajka. Całość dokładnie wymieszajmy. Niektórzy dodają do takiego farszu również akcent mięsny (np. szynkę) lub ser żółty. Do masy możemy także dodać odrobinę majonezu, który połączy wszystkie składniki. Wiele osób przyrządza również jajka faszerowane łososiem. Jest to połączenie niebanalne i oryginalne. Nie warto jednak bać się eksperymentów, ponieważ smak takiej potrawy potrafi bardzo pozytywnie zaskoczyć. Dodatkowo jest to danie proste w przygotowaniu, ale jednocześnie efektowne, dlatego można go podawać nawet na eleganckich przyjęciach. Podstawą jest oczywiście dobrej jakości wędzony łosoś, który będzie stanowił główny składnik farszu. Zmieloną rybę (można rozgnieść widelcem) należy połączyć z jogurtem naturalnym, sosem tatarskim lub majonezem, a następnie dodać koperek, cebulkę oraz podstawowe przyprawy. Całość mieszamy aż do momentu, w którym nasz farsz będzie miał konsystencje gładkiej masy.", "url": "https://kuchnia.wp.pl/jajka-faszerowane-6428698972592257c", "category": "mazowieckie", "sub_category": "Gotowe dania i potrawy", "phrase": "Kornickie jaja faszerowane"}