{"meta_description": "", "title": "Kornickie jaja faszerowane | Pismo Folkowe", "content": "Kornickie jaja faszerowane to kolejny produkt tradycyjny wpisany na krajową listę Ministerstwa Rolnictwa i Rozwoju Wsi jako specyficzne danie pochodzące z gminy Stara Kornica. To potrawa popularna niegdyś na wschodnich terenach dzisiejszych województw mazowieckiego i podlaskiego. Kornickie jaja faszerowane są stosunkowo prostą do przyrządzenia potrawą. Nadają się do podania na rożnych przyjęciach, a także dobrze się prezentują na świątecznym stole. W regionie kornickim trudno sobie wyobrazić Wielkanoc bez jajek faszerowanych. Kornickie jaja faszerowane to w praktyce skorupki jaja kurzego wypełnione farszem. Przepis na kornickie jaja faszerowane wykorzystała w swojej kuchni Magda Gessler. Przerobioną wersje tradycyjnego przepisu z okolic Kornicy, autorstwa pani Magdy można znaleźć na stronie newsweek.pl[1]. Na oryginalne kornickie jaja faszerowane zapraszamy do Starej Kornicy na wschodnim Mazowszu. Przygotowanie  Ugotowane na twardo jajka w skorupkach należy delikatnie, a zarazem energicznie przekroić nożem na dwie polówki. Z łupinek, uważając, by ich nie zniszczyć, wyciągamy białko i żółtko. Wyjęte ze skorupek części jajka kroimy w drobniutką kostkę. Dodajemy bardzo drobno posiekany szczypiorek, sól, pieprz, masło i śmietanę. Następnie całość zagniatamy, aż do uzyskania farszu. Uzyskaną masę nakładamy do pozostawionych skorupek jaj. Stronę z farszem moczymy w przygotowanym uprzednio, roztrzepanym jajku, a następnie obtaczamy w bułce tartej, lekko dociskając do niej jajko. Napełnione masą łupinki smażymy na rozgrzanym tłuszczu.", "url": "https://pismofolkowe.pl/artykul/kornickie-jaja-faszerowane-5257", "category": "mazowieckie", "sub_category": "Gotowe dania i potrawy", "phrase": "Kornickie jaja faszerowane"}