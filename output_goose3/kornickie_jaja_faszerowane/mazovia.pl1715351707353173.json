{"meta_description": "", "title": "Kornickie jaja faszerowane - Witryna", "content": "Kornickie jaja faszerowane to tradycyjna potrawa wschodnich terenów Mazowsza. Od połowy XV wieku na terenach Kornicy osiedlali się zarówno przybysze z Mazowsza, Litwy, jak i z południowej i północnej Rusi. Przynosili ze sobą odrębne zwyczaje ludowe, religijne i kulturowe, które po latach przerodziły się we wspólną kulturę kornicką. Kultura kornicka to również specyficzna kuchnia, która jest połączeniem różnych tradycji i smaków. W gminie Kornica bardzo popularne były potrawy z jaj, w tym jaja faszerowane, przygotowywane pod różnymi postaciami, m.in. z dodatkiem grzybów, mięsa, warzyw i ziół. Kornickie jaja faszerowane to połówki łupinek jaja kurzego wypełnione farszem. Gotową masę stanowiącą farsz należy przygotować z ugotowanych i drobno posiekanych jaj z dodatkiem masła, śmietany, cebulki i szczypiorku, soli, pieprzu do smaku. „Ugotowane na twardo ostudzone jaja, przekrajać w skorupce ostrym nożem wzdłuż na połówki, wyjąć ostrożnie żółtko z białkiem, pozostawiając połówki pustych skorupek. (…) Gotową masę nałożyć do pustych skorupek, przyłożyć do tartej bułki lekko przyciskając i podsmażyć na rozgrzanym tłuszczu. Jaja faszerowane podaje się na gorąco lub na zimno, ułożone na półmisku skorupką do dołu” („Dobra kuchnia”, 1988). Kornickie jaja faszerowane przyrządzane były na różne okazje, święta i uroczystości rodzinne, a w wielu kornickich domach jaja w tej formie goszczą na stołach do dnia dzisiejszego.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/gotowe-dania-i-potrawy/kornickie-jaja-faszerowane.html", "category": "mazowieckie", "sub_category": "Gotowe dania i potrawy", "phrase": "Kornickie jaja faszerowane"}