{"meta_description": "Hodowcy karpi z całego regionu wystawili już w Tarnobrzegu swoje stoiska z żywą rybą. Średnio za karpia w tym roku trzeba zapłacić od 14 do 17 złotych. Hodowcy ostrzegają, że cena przed wigilią nie spadnie, bo ryby nie ma zbyt dużo.", "title": "Żywy karp polski, karp w galarecie i karp wędzony - na ulicach Tarnobrzega króluje świąteczna ryba", "content": "Sprzedający zapewniają, że karpia nie zabraknie, jednak nie należy zwlekać z jego kupnem do Wigilii. Większość basenów z żywą rybą będzie stała na ulicach do poniedziałku. Z myślą o wszystkich klientach, jak co roku właściciele stawów hodowlanych w przededniu Wigilii przygotowują ofertę zamienną. W wodnych basenach pływają także amury, tołpygi i szczupaki. Na te ostatnie bez wątpienia pozwolą sobie smakosze, gdyż za ich kilogram trzeba będzie zapłacić nawet dwa razy więcej, niż za karpia. Do basenu z karpiami przy hali targowej \"Dzikowiak\" w Tarnobrzegu zaprasza pan Jan, który oferuje karpie królewskie ze stawów hodowlanych należących do Stanisława Czechury w Knapach, w gminie Baranów Sandomierski. - Karpie są zdrowe, przebadane przez weterynarza, dorodne - zachęca pan Jan. - Oferujemy przystępną cenę, 15 złotych za kilogram.", "url": "https://echodnia.eu/podkarpackie/zywy-karp-polski-karp-w-galarecie-i-karp-wedzony-na-ulicach-tarnobrzega-kroluje-swiateczna-ryba/ar/c1-14672837", "category": "podkarpackie", "sub_category": "Produkty rybołówstwa, w tym ryby", "phrase": "Lasowiacki karp w galarecie"}