{"meta_description": "Produkt wpisany na listę produktów tradycyjnych w dniu 2006-06-14\nW kategorii Napoje\nW województwie woj. pomorskim", "title": "Syrop z żurawiny po mermecku - - Portal Gov.pl", "content": "Syrop z żurawiny po mermecku wytwarzany jest zgodnie z recepturą rodzinną od ponad 25 lat. Przepis przekazywany jest z pokolenia na pokolenie i pochodzi z 1907 roku. Dawniej wytwarzano syropy również z innych owoców runa leśnego, owoców rosnących w sadach albo ogródkach przydomowych. Owoce żurawiny mają dużą wartość odżywczą, dietetyczną i leczniczą, charakteryzują się także specyficznym smakiem i aromatem. Przez mieszkańców Borów Tucholskich jest to owoc znany i bardzo ceniony. Owoce żurawiny są dostępne w lasach i na torfowiskach zaledwie przez dwa miesiące w roku. Społeczność lokalna zbiera owoce w okresie od sierpnia do września. Następnie zebrane owoce dojrzewają w suchym i ciemnym miejscu aż do października. W tym czasie należy je przebierać i segregować, usuwając zepsute. Syrop z żurawiny po mermecku jest gęsty, do jego rozcieńczania można stosować wodę i pić go jak sok lub nierozcieńczonego używać jako polewy do galaretek i deserów albo jako dodatku do herbaty.", "url": "https://www.gov.pl/web/rolnictwo/syrop-z-zurawiny-po-mermecku", "category": "pomorskie", "sub_category": "Napoje (alkoholowe i bezalkoholowe)", "phrase": "Syrop leczniczy z żurawiny po mermecku"}