{"meta_description": "KACZKA", "title": "KACZKA", "content": "Mięso z kaczki charakteryzuje się bardzo wysoką zawartością białka. W 100 g piersi bez skóry znajduje się 28 g białka, a w 100 g piersi ze skórą – 25 g. Z tego względu można by je uznać za dietetyczne i lekkostrawne. Jednak dużej ilości białka towarzyszy także wysoka koncentracja tłuszczu, która czyni mięso z kaczki bardziej ciężkostrawnym. Ilość tłuszczu w całej kaczce ze skórą sięga nawet 30%. W piersi ze skórą jest 11 g tłuszczu w 100 g, a w piersi bez skóry – 2,5 g. W Polsce hodowla kaczek upowszechniła się w XI-XIII wieku. Wcześniej na stoły trafiało ptactwo dzikie. Przygotowywano z nich buliony, podawano pieczone i nadziewane, a krew i podroby wykorzystywano do czerniny. Najbardziej znaną potrawą z kaczki jest kaczka pieczona w jabłkach – symbol tradycyjnej polskiej kuchni. Dawniej obowiązkowym elementem odświętnego obiadu była także kaczka pieczona z majerankiem. W 2006 roku Ministerstwo Rolnictwa i Rozwoju wsi wpisało „Kaczkę po pomorsku” – faszerowaną mięsem wieprzowym – na listę produktów tradycyjnych. To kaszubska potrawa, która pojawia się na świątecznych stołach jako danie obiadowe i na zimno jako przekąska. Obecnie wracamy do dawnych przepisów polskiej kuchni, ale też chętnie próbujemy nowości, jak np. carpaccio z piersi kaczki lub sałatki z dodatkiem mięsa z piersi przygotowanego na różowo. Popularność potraw z kaczki rośnie również za sprawą większej dostępności do kuchni chińskiej, w której mięso to odgrywa bardzo ważną rolę. Potrawy takie jak kaczka po pekińsku, czy kaczka w pięciu smakach są znane na całym świecie.", "url": "https://www.ekologicznemieso.com.pl/kaczka.html", "category": "pomorskie", "sub_category": "Mięso świeże oraz produkty mięsne", "phrase": "Kaczka po pomorsku"}