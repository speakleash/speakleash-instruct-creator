{"meta_description": "Zespół Szkół Ponadpodstawowych Nr 2 Centrum Kształcenia Zawodowego im. Tadeusza Kościuszki w Łowiczu", "title": "ZSP 2 CKZ w Łowiczu", "content": "Okazuje się, że zwykła zupa gotowana w Twojej rodzinie może być daniem regionalnym, której przepis przekazywano sobie z pokolenia na pokolenie, „po drodze” go ulepszając lub dostosowując do smakowych zamiłowań domowników. Gotując potrawy z rodzinnych książek kucharskich stajemy się propagatorami tradycji ludowych naszego regionu. Ziemia Łowicka to region o długiej tradycji z dobrze rozwiniętą kuchnią, w której daje się wyczuć echa potraw staropolskich. Produkty regionalne charakterystyczne dla Łowicza i okolic to m. in. powidła śliwkowe łowickie, ogórki konserwowe po łowicku i kwaszone po łowicku, chleb żytni świątnicki, wypiekany z dodatkiem cebuli, miodu, pomidorów, czosnku i dyni. Pysznym dodatkiem do chleba jest kiełbasa jałowcowa, niegdyś jadana tylko w święta. Dziś wędzone pętka znane są już w całym kraju. W wigilię Bożego Narodzenia pierwszą podawaną potrawą były śledzie z ziemniakami i chlebem. Serwowano również kapustę z grochem lub grzybami, którą przysmażano na oleju z cebulą. Podawano również kłosy czyli kluski. Tradycyjna zupa serwowana na obiad, gotowana jest na przecierze z ogórków kiszonych lub szczawiu. Gołąbki, które są bardzo znane w całej Polsce, mają swój początek na Ziemi Łowickiej. Do ich przygotowania potrzebna jest biała kapusta, cebula, pomidory, włoszczyzna, mięso, kasza manna i jajka. Ćwikła z chrzanem również pochodzi z Łowicza. Potrzebne buraki były uprawiane właściwie w każdym gospodarstwie. Po starciu buraków, wystarczy dodać chrzan, cukier oraz ocet – bardzo ważne jest zachowanie odpowiednich proporcji. Tradycyjnym regionalnym wypiekiem jest piernik z marchwi – ma specyficzny smak i niezwykły aromat. I taka ciekawostka – miód w pierniku został zastąpiony marchewką. Gospodynie w Łowiczu, były niezwykle pomysłowe. I na koniec jeszcze jeden przysmak – pieczone jabłka wypełnione konfiturami. Można jeść je na ciepło i na zimno, z cukrem pudrem lub bitą śmietaną. Coraz więcej osób znajduje zatrudnienie w gastronomii. Te fakty stają się motywacją dla młodych ludzi do podjęcia kształcenia się w tej właśnie specjalności. Młodzież odbywa zajęcia lekcyjne i pozalekcyjne i uczy się o: • estetyce i sztuce dekorowania oraz obsłudze klienta w gastronomii Uczniowie mają też zajęcia z dwóch języków obcych, w tym jeden w zakresie słownictwa specjalistycznego, typowego dla zawodu. Osoby bardzo zainteresowane zagadnieniami dotyczącymi żywienia człowieka biorą udział w olimpiadach i konkursach, m. in. w Olimpiadzie Wiedzy i Umiejętności Rolniczych w bloku Żywienie człowieka i często na szczeblu krajowym zdobywają tytuły laureata lub finalisty. Młodzież powinna zdawać sobie sprawę również z tego, że zmieniają się i wciąż rosną wymagania ich przyszłych klientów. Ważna jest więc jakość tejże edukacji, w dobrze wyposażonych pracowniach, pod okiem przychylnych nauczycieli, dbających o rozwój ucznia, umożliwiających udział w zajęciach praktycznych, praktyce zawodowej, ciekawych projektach krajowych i zagranicznych. W 2017 r. pięć uczennic z obecnej klasy IV technikum żywienia i usług gastronomicznych (TŻiUG) wyjeździe do Wielkiej Brytanii. Wezmą udział w 4-tygodniowym stażu w renomowanych restauracjach. W 2018 r. podobna praktyka zawodowa ma być kontynuowana w ramach współpracy z Fundacją Zawodowiec (https://www.facebook.com/stazezagranicznekucharze). Pracodawcy poszukują w ciągu całego roku i na terenie całego kraju osób wykwalifikowanych m. in. w gastronomii: • kelnerki, pizzerów, pomoce kuchenne - na wakacje, co stwarza możliwość podjęcia legalnej sezonowej pracy w atrakcyjnych miejscowościach. Przekonywało się o tych zagadnieniach 13 zainteresowanych uczniów z III klasy Gimnazjum nr 3 w Łowiczu, którzy gościli w szkole na Blichu w poniedziałek 13 marca b. r. i uczestniczyli w projekcie pt. \"Zasady dokonywania zakupów, uczciwy handel i racjonalna konsumpcja w świetle poszanowania naturalnego środowiska i jego rozwoju\". Na zajęciach z kuchni molekularnej gimnazjaliści wykonali deser malinowy raj na bazie soku malinowego (spaghetti, mus malinowy z kawiorem, melon i szkło jadalne). W czasie warsztatów gastronomicznych przygotowali: kompot wieloowocowy, zupę krem z brokułów z grzankami, bułeczki razowe z Termomixu, pastę z zielonego groszku, szybkie pączki z serka homogenizowanego.", "url": "http://www.zsp2lowicz.pl/art/1218,o-potrawach-regionalnych-ziemi-lowickiej-i-trendac.html", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kwaszone po łowicku"}