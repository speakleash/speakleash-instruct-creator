{"meta_description": "Do 398 polskich tradycyjnych produktów regionalnych dołączyły właśnie trzy kolejne z regionu łódzkiego: powidła śliwkowe łowickie, ogórki konserwowe po łowicku i ogórki kwaszone po łowicku - wszystkie produkować będzie ...", "title": "Łódzkie ma tylko sześć potraw regionalnych", "content": "Łowicka firma kiszone i konserwowe ogórki produkuje od lat Do 398 polskich tradycyjnych produktów regionalnych dołączyły właśnie trzy kolejne z regionu łódzkiego: powidła śliwkowe łowickie, ogórki konserwowe po łowicku i ogórki kwaszone po łowicku - wszystkie produkować będzie ... Do 398 polskich tradycyjnych produktów regionalnych dołączyły właśnie trzy kolejne z regionu łódzkiego: powidła śliwkowe łowickie, ogórki konserwowe po łowicku i ogórki kwaszone po łowicku - wszystkie produkować będzie łowicka firma Bracia Urbanek. Firma braci Urbanków stara się jeszcze o certyfikat dla ćwikły z chrzanem po łowicku. Do tej pory nasze województwo miało najmniej zarejestrowanych specjałów. Ale i tak zamykamy tabelę. Słabiej wypadają tylko województwa: zachodniopomorskie i warmińsko-mazurskie. Łódzkie na liście, którą publikuje Ministerstwo Rolnictwa i Rozwoju Wsi, reprezentuje jeszcze chleb wiejski łęczycki, chleb łęczycki żytni razowy pełnoziarnisty oraz chrzan znad środkowej Warty (z Lasek). - Produkcję tradycyjnych specjałów rozpoczniemy w przyszłym roku, bo sezon już się skończył - mówi Wojciech Urbanek, współwłaściciel firmy. - Liczymy, że dzięki certyfikatom zyskamy nowych klientów, którzy cenią tradycyjne polskie smaki. Wyjątkowość łowickich przysmaków będzie się opierać na lokalnych odmianach i przyprawach. Powidła będą produkowane ze śliwki węgierki łowickiej, a do słojów z marynatą trafią wyselekcjonowane ogórki długości od 6 do 11 cm. Ogórki kiszone będą doprawiane czosnkiem, chrzanem i koprem, a konserwowe: wywarem z pieprzu, ziela angielskiego, gorczycy, kopru i liścia laurowego - tłumaczy Wojciech Urbanek. Aby znaleźć się na ministerialnej liście, tradycyjny produkt musi być zgłoszony do właściwego Urzędu Marszałkowskiego. Producent musi udowodnić, że jego potrawa jest związana wyłącznie z danym terenem i wytwarzana co najmniej od 25 lat. Łódzki Urząd Marszałkowski chce zachęcić mieszkańców województwa do zgłaszania produktów tradycyjnych. Do wszystkich gmin rozesłano ankiety, w które można wpisywać niepowtarzalne potrawy. Na ankiety odpowiedziało już kilkanaście gmin. - Być może Łódzkie będzie miało jeszcze kilka produktów tradycyjnych opartych na przepisach działaczek Kół Gospodyń Wiejskich - mówi Anna Kołodziej z departamentu rolnictwa Urzędu Marszałkowskiego w Łodzi. - Zachęcamy wszystkich, bo polscy konsumenci i turyści z krajów Unii szukają ekologicznych i tradycyjnych potraw. Katalogi z listą produktów regionalnych są we wszystkich polskich placówkach dyplomatycznych - tłumaczy Anna Kołodziej. O korzyściach z certyfikatu nie trzeba przekonywać Edwarda Grzędzińskiego, prezesa spółdzielni mleczarskiej Rospuda w Filipowie na Pod-lasiu: - Certyfikaty potwierdzające, że nasze produkty są przygotowywane według tradycyjnej receptury, mamy ponad półtora roku. Na początku miesięcznie produkowaliśmy po kilkanaście kilogramów tradycyjnego masła i sera. Teraz nasza miesięczna produkcja to 5 ton serów gouda i podlaskiego i 5 ton masła. Z certyfikatu zadowolona jest też Elżbieta Maniak, która piecze tradycyjny łęczycki chleb w przydomowej piekarni. - Sprzedajemy coraz więcej naszego chleba. Chcemy rozbudować naszą piekarnię. Może promocja naszego pieczywa pozwoli nam wyjść z nim poza województwo łódzkie, a może i kraj - rozmarza się właścicielka piekarni. Jakub Jasiński z resortu rolnictwa podkreśla, że lista produktów tradycyjnych ma charakter promocyjny, ale jest też dla wielu przedsiębiorców przedsionkiem do certyfikatu Komisji Europejskiej, który chroni nazwę i pochodzenie geograficzne produktu. O certyfikaty Komisji Europejskiej ubiegają się 32 polskie specjały. Status Chronionej Nazwy Pochodzenia do tej pory zdobyła jednak tylko bryndza podhalańska. Stara się o niego m.in.: oscypek, wiśnia nadwiślanka, karp zatorski i podkarpacki miód spadziowy. Z 32 produktów aspirujących do europejskiego certyfikatu, 19 znajduje się na ministerialnej liście produktów tradycyjnych.", "url": "https://lodz.naszemiasto.pl/lodzkie-ma-tylko-szesc-potraw-regionalnych/ar/c8-6779133", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kwaszone po łowicku"}