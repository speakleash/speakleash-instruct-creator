{"meta_description": "O pszczoły należy dbać nie tylko dlatego, że mamy od nich miód. Są one przede wszystkim niezastąpionymi zapylaczami – przekonują w gminie Porąbka. Pszczoły stają się znakiem rozpoznawczym gminy Porąbka. Właśnie pszczoła miodna jest symbolem i…", "title": "Nie tylko miód", "content": "O pszczoły należy dbać nie tylko dlatego, że mamy od nich miód. Są one przede wszystkim niezastąpionymi zapylaczami – przekonują w gminie Porąbka. Pszczoły stają się znakiem rozpoznawczym gminy Porąbka. Właśnie pszczoła miodna jest symbolem i maskotką regionu, a korzystając z doświadczenia tutejszych pszczelarzy utworzono również gminną pasiekę w ramach Centrum Edukacji Ekologicznej. – Pszczoły bardzo dobrze się kojarzą, a ich obecność świadczy o czystym i zdrowym otoczeniu. W ostatnich latach przetrzebione chorobami owady potrzebują wsparcia człowieka w jego najlepiej pojętym interesie – wyjaśnia wójt gminy Porąbka Paweł Zemanek. Dodaje, że chodzi nie tylko o miód i pozostały pożytek, a więc wosk, pierzgę czy pyłek. Brak pszczół oznacza również duże problemy z zapylaniem roślin, a tym samym z zawiązywaniem się owoców i niskimi plonami. Dlatego przy gminnej pasiece powstają domki dla zapylaczy, a więc owadów zapylających – nie tylko pszczoły miodnej, która stanowi jeden z ponad 470 gatunków pszczół żyjących w Polsce. Kolejne domki dla zapylaczy zaczęto wypełniać 3,5 tys. rurek trzcinowych różnych rozmiarów, żeby i mniejsze, i większe owady znalazły tutaj dla siebie odpowiednie miejsce. Część różnego rodzaju naturalnych rurek przygotowują dzieci podczas warsztatów szkolnych. Owady – dzikie pszczoły, pszczoły murarki – chętnie wybierają trzcinę jako miejsce do składania jaj. (R)", "url": "http://gazetabeskidzka.pl/artykul/nie-tylko-miod", "category": "śląskie", "sub_category": "Miody", "phrase": "Miody z gminy Porąbka"}