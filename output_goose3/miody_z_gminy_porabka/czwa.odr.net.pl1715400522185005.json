{"meta_description": "Zajmujemy się kompleksowym doradztwem i pomocą dla rolników, Wypełniamy wnioski obszarowe,  wnioski PROW, plany rolnośrodowiskowe.", "title": "ŚODR Częstochowa - Pasieka edukacyjna w Porąbce", "content": "Z inicjatywy Urzędy Gminy w pobliżu Centrum Edukacji Ekologicznej nad brzegiem rzeki Soły powstała pasieka edukacyjna. Tworzą ją trzy ogrodzone ule stylizowane na tradycyjne domki góralskie. W pobliżu pasieki znajdują się także domki dla dzikich zapylaczy oraz wysiewane są rośliny miododajne. W tworzenie pasieki i jej bieżące utrzymanie są zaangażowani pszczelarze zrzeszeni w Gminnym Kole Pszczelarzy Bartnik w Porąbce. W pasiece regularnie odbywają się warsztaty edukacyjne dla dzieci i młodzieży. Podczas nich prezentowane jest życie rodziny pszczelej oraz omawiana jest rola tych owadów w środowisku naturalnym. Miody pozyskane z pasieki są przekazywane do przedszkoli, aby już od najmłodszych lat dzieci poznawały smak miodu oraz jego zdrowotne właściwości. Warto przypomnieć, że od kilku lat gmina Porąbka posiada własny produkt tradycyjny – „Miody z Gminy Porąbka” wpisany na Listę Produktów Tradycyjnych prowadzoną przez Ministerstwo Rolnictwa. Prawie połowę powierzchni gminy stanowią lasy. Obecność lasów iglastych i liściastych, a także bogata roślinność zdecydowały o występowaniu na tych terenach wielu rodzajów miodów, wśród których najbardziej popularny jest miód spadziowy.", "url": "https://www.czwa.odr.net.pl/home/24-kategoria/powiaty/pzdr-bielsko-biala/5265-pasieka-edukacyjna-w-por%C4%85bce.html", "category": "śląskie", "sub_category": "Miody", "phrase": "Miody z gminy Porąbka"}