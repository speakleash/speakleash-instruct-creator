{"meta_description": "", "title": "Miody Gminy Porąbka zostały wpisane na Listę Produktów Tradycyjnych 2017", "content": "Ministerstwo Rolnictwa i Rozwoju Wsi ogłosiło, że miody produkowane w gminie Porąbka zostały wpisane na listę produktów tradycyjnych. Tradycje pszczelarskie są na tym terenie szeroko rozwinięte. Gmina Porąbka znajduje się nad rzeką Sołą, pośród stoków Beskidu Małego. Miód na tych obszarach od zawsze był wyjątkowym produktem, natomiast tradycje pszczelarskie były przekazywane z pokolenia na pokolenie. Pszczelarze wyjątkowo dbają o rozkwit i podtrzymywanie kultury regionalnego pszczelarstwa. Miody w gminie Porąbka cechuje przede wszystkim ciemniejsza barwa i głęboki aromat, co spowodowane jest ulokowaniem uli na terenach pobliskich lasów oraz dominacją miodu spadziowego. Członkowie Koła Pszczelarzy \"Bartnik\" często organizują różnego rodzaju imprezy mające na celu promowanie hodowli pszczół i produkcji miodów. Wójt gminy Porąbka - Czesław Bułka – podkreśla, że władze gminne również starają się pomagać pszczelarzom w rozwoju. Co roku, z funduszy ochrony środowiska zakupuje się pewną ilość matek, co pozwala na zwiększenie odporności pszczół na różnego rodzaju choroby.", "url": "https://www.portalpszczelarski.pl/artykul/1645-miody-gminy-porabka-zostaly-wpisane-na-liste-produktow-tradycyjnych-2017", "category": "śląskie", "sub_category": "Miody", "phrase": "Miody z gminy Porąbka"}