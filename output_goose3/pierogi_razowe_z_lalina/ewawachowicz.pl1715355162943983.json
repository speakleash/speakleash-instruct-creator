{"meta_description": "", "title": "Pierogi razowe z jabłkami", "content": "Mąkę pszenną oraz razową wysypać na stolnicę – tak, by powstał kopczyk. Zrobić dołeczek, wlać gorącą wodę, wymieszać nożem i w ten sposób zaparzyć mąkę. Gdy powstaną kluski, znowu zrobić kopczyk, następnie dołeczek, a do dołeczka wybić jajko. Ponownie wymieszać nożem, po czym wyrobić rękoma. Gładkie ciasto zostawić na stolnicy pod przykryciem na ok. 15 minut (będzie się lepiej wałkować). Przygotować farsz jabłkowy. Owoce umyć i zetzreć na tarce o dużych oczkach. Przyprawić cukrem i cynamonem. Wymieszać. Ciasto podsypać mąką i rozwałkować na grubość tak mniej więcej 3 mm. Wyciąć kwadraty, nałożyć farsz, złożyć na pół i skleić brzegi. Pierogi ugotować w osolonym wrzątku. Gdy wypłyną, zostawić je w ukropie dosłownie na minutę, następnie przełożyć na moment do zimnej wody, odcedzić i od razu przesypać na talerz. Podawać z jogurtem naturalnym i cynamonem.", "url": "https://ewawachowicz.pl/przepisy,2,943.html", "category": "podkarpackie", "sub_category": "Gotowe dania i potrawy", "phrase": "Pierogi razowe z Lalina"}