{"meta_description": "Wiele osób nie wyobraża sobie Wigilii bez pierogów. A gdyby tak zmodyfikować tradycyjne przepisy? Oto garść inspiracji.", "title": "Ciasto na pierogi + 5 pomysłów na świąteczny farsz (PALCE LIZAĆ!)", "content": "Pierogi już niedługo trafią na wiele świątecznych stołów w polskich domach. Najczęściej podajemy je z kapustą i grzybami. Nieprzypadkowo – nasi przodkowie wierzyli, że kapusta zaserwowana domownikom dwudziestego czwartego grudnia zapewni siłę i zdrowie, natomiast grzyby kojarzono z siłami życiowymi i wierzono, że mają magiczną moc. W święta warto jednak odejść nieco od tradycji. Zamiast suszonych grzybów można wykorzystać pieczarki, a farsz wzbogacić ugotowaną soczewicą. Przepyszne i bardzo zimowe są pierogi z twarogiem i kaszą gryczaną albo twarogiem i dynią. Warto zdecydować się na wersję rybną, np. z łososiem, karpiem, sumem czy każdą inną rybą (wędzoną albo gotowaną). A gdyby tak w Wigilię podać pierogi na słodko? Mogą być ze śliwką, orzechami, makiem. Na listę produktów tradycyjnych Ministerstwa Rolnictwa i Rozwoju Wsi z woj. lubelskiego wpisane są pierogi nowodworskie, które robi się z białym serem, kaszą i rodzynkami. W nadzieniu przebija się smak cynamonu, imbiru i mięty. Na uwagę zasługują również tradycyjne niwiskie pierogi z kapustą kiszoną (woj. podkarpackie) – oprócz kapusty kiszonej w farszu znajduje się czosnek, cebulka, sól, pieprz. Bardzo smaczne są pierogi razowe z Lalina (woj. podkarpackie), w których mamy wyraźny smak kapusty, suszonych grzybów leśnych (np. borowików, ewentualnie kozaków czy podgrzybków) i przypraw. W woj. podkarpackim robi się także pierogi z kaszy jaglanej z serem oraz pierogi z kapustą i grzybami pilzneńskimi. I jeszcze słowo o pierogach z kapustą i grzybami leśnymi z woj. lubuskiego: „Podczas przygotowywania pierogów, suszone grzyby należy namoczyć i posiekać. Kiszoną kapustę ugotować w niewielkiej ilości wody, odsączyć i drobno posiekać. Cebulkę podsmażyć na złoty kolor na maśle sklarowanym. Następnie wszystkie te składniki połączyć, dodać sól i pieprz. Tak powstały farsz należy nałożyć na rozwałkowane kawałki ciasta i zlepić brzegi. Pierogi należy gotować ok. 5 minut, aż wypłyną na powierzchnię. Gdy wypłyną, należy polać je zimną wodą ok. 250 ml i odsączyć na durszlaku”.", "url": "https://www.papilot.pl/porady-kulinarne/29768/ciasto-na-pierogi-5-pomyslow-na-swiateczny-farsz-palce-lizac", "category": "podkarpackie", "sub_category": "Gotowe dania i potrawy", "phrase": "Pierogi razowe z Lalina"}