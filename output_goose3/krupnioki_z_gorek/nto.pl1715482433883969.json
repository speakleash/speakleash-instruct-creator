{"meta_description": "Bogactwo opolskiego stołu przestaje być własnością kół gospodyń wiejskich. O tradycyjne produkty coraz łatwiej w sklepach i restauracjach.", "title": "Opolskie potrawy w modzie", "content": "Rolada z kluskami śląskimi i kapustą to przebój restauracji w naszym regionie. Bogactwo opolskiego stołu przestaje być własnością kół gospodyń wiejskich. O tradycyjne produkty coraz łatwiej w sklepach i restauracjach. Gotowe dania i potrawy: siemiontka; śląski żur na maślance; śląskie niebo; germuszka; ścierka opolska; wodzionka; kluski śląskie; mołcka - potrawa wigilijna; placki kartoflane z blachy; pieróg postny ze Starych Kolni; kartoffelsalat; gołąbki z kaszy gryczanej i ziemniaków Sery: domowy ser parzony z kminkiem; ser domowy smażony z kminkiem, z czosnkiem, bez przypraw Wyroby piekarnicze i cukiernicze: buchty śląskie, czyli kluski drożdżowe gotowane na parze; kretowina - ciasto biszkoptowe o smaku czekoladowym; kołocz śląski; śliszki - potrawa wigilijna; chleb gogoliński; chałwy sezamowe Mięso i produkty mięsne: żymlok opolski biały; krupnioki z Górek; Leberwurst drobno mielony z Górek; salceson biały z Górek; salceson ozorkowy z Górek; Leberwurst grubo mielony z Górek; żymloki z Górek; opolska rolada wołowa Lista wraz z opisami produktów znajduje się na internetowej stronie: www.minrol.gov.pl Paweł Anderwald z firmy Fan Agri w Kadłubie produkuje sery smażone. Wpisano je na oficjalną listę produktów tradycyjnych Ministerstwa Rolnictwa. Widnieje tam już 39 specjałów rodem z Opolszczyzny, a w kolejce do rejestracji czeka 60 kolejnych. - Są to potrawy przyrządzane na naszym terenie co najmniej od 25 lat, lecz większość ma znacznie głębsze tradycje - mówi Mariola Szachowicz z referatu rolnictwa urzędu marszałkowskiego. Pod względem liczby tradycyjnych smakołyków wpisanych do oficjalnego rejestru nasz region zajmuje czwarte miejsce w kraju. - Coraz częściej o nasze wyroby pytają sklepy i sieci handlowe - mówi Paweł Anderwald. Przyznaje jednak, że niełatwo sprostać ich wymaganiom. - Sieci dążą do minimalizacji kosztów po stronie producenta, a wyroby tradycyjne, jeśli mają być dobre, muszą kosztować więcej niż masówka. Rozwiązaniem jest współpraca kilku producentów danego artykułu. Dzięki niej można sprostać zapotrzebowaniom ilościowym, którym pojedyncze, niewielkie serowarnie nie są w stanie podołać. Grupie producenckiej łatwiej też wynegocjować lepsze ceny. Masarze z Górek czy cukiernicy oferujący tradycyjne kołocze, coraz lepiej zarabiają. Nie narzekają także restauratorzy. - W weekendy całe rodziny przychodzą na śląski obiad: roladę, kluski i kapustę - opowiada Iwona Cebula, właścicielka opolskiej restauracji \"Starka\". - Po nasze regionalne przysmaki sięgają nie tylko Opolanie. Rozsmakowali się w nich również Niemcy i Holendrzy. Urząd marszałkowski stara się promować opolskie jadło. - W najbliższym czasie rozstrzygniemy kolejną edycję konkursu na tradycyjny produkt Opolszczyzny - informuje Mariola Szachowicz. Jej zdaniem w promocję powinny się włączyć także samorządy. - W Opolu są tylko dwie dobre restauracje z tradycyjną kuchnią i trudno znaleźć w nich miejsce. A np. w Olsztynie jest ich kilkadziesiąt - podkreśla Mariola Szachowicz.", "url": "https://nto.pl/opolskie-potrawy-w-modzie/ar/4073779", "category": "opolskie", "sub_category": "Mięso świeże oraz produkty mięsne", "phrase": "Krupnioki z Górek"}