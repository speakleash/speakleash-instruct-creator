{"meta_description": "Kasza gryczana lub jęczmienna, cebula prażona lub surowa, podroby i wątróbka - to receptura krupnioka śląskiego.", "title": "Krupniok śląski produktem tradycyjnym", "content": "Kasza gryczana lub jęczmienna, cebula prażona lub surowa, podroby i wątróbka - to receptura krupnioka śląskiego. Krupniok został wpisany na listę produktów tradycyjnych województwa opolskiego prowadzoną przez Ministra Rolnictwa i Rozwoju Wsi. - To oznacza, że jest to produkt charakterystyczny dla naszego regionu - wyjaśnia Mariola Szachowicz, zastępca dyrektora Departamentu Rolnictwa i Rozwoju Wsi Urzędu Marszałkowskiego w Opolu. - Mieliśmy już wpisany wcześniej tzw. krupniok z Górek, ale nie była to pełna nazwa. Nadrabiamy zaległości, bo województwo śląskie już wpisało krupniok na swoją listę. To droga, by krupniok śląski otrzymał chronione oznakowanie geograficzne, co jest certyfikatem unijnym. - Produkt ma renomę - podkreśla Szachowicz. - Kaszanka może być z różnego rodzaju kasz i z różnych dodatków, może być w różnym flaku, a nawet w słoiku. Krupniok to niewielkie, zgrabne batoniki. Pierwszy opis produktu i znana dziś nazwa pojawia się już w dokumentach z 1826 roku.", "url": "https://radio.opole.pl/103,106229,krupniok-slaski-produktem-tradycyjnym", "category": "opolskie", "sub_category": "Mięso świeże oraz produkty mięsne", "phrase": "Krupnioki z Górek"}