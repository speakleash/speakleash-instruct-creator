{"meta_description": "Barwy biało-czerwone nasze ulubione - pod takim hasłem odbyły się obchody Święta Niepodległości na boisku leśnym w Rogowie. Patriotycznego charakteru wydarzeniu nadało uroczyste odśpiewanie Hymnu Polski, uczestnicy odwiedzili i zapalili znicze w miej", "title": "W Rogowie Święto Niepodległości uczczono na sportowo", "content": "Barwy biało-czerwone nasze ulubione - pod takim hasłem odbyły się obchody Święta Niepodległości na boisku leśnym w Rogowie.  Patriotycznego charakteru wydarzeniu nadało uroczyste odśpiewanie Hymnu Polski, uczestnicy odwiedzili i zapalili znicze w miejscu pamięci narodowej - Cmentarz z I Wojny Światowej, gdzie znajduje się pomnik przyrody nieożywionej w postaci potężnego głazu narzutowego z napisem „Nieznanemu Żołnierzowi Rogowianie\", a także śpiewali pieśni patriotyczne oraz poznali historię Rogowa dzięki uprzejmości i ogromnej wiedzy Pawła Goździńskiego.  Sportowego charakteru wydarzeniu nadały instruktorki z Łódzkiej Szkoły Nordic Walking - Kasiola Wrzesińska i Patrycja Kot, które wprowadziły mieszkańców Rogowa w świat nordic walking: udzieliły instruktażu posługiwania się kijkami, przeprowadziły rozgrzewkę i czuwały nad techniką podczas 5 kilometrowego marszu wkoło Arboretum w Rogowie, który zakończyły ćwiczeniami rozciągającymi. Trasę marszu zabezpieczali strażacy ochotnicy z Ochotniczej Straży Pożarnej w Rogowie.  Po wysiłku fizycznym na uczestników czekała gorąca zalewajka, chleb ze smalcem i ogórkiem oraz słodki biało-czerwony poczęstunek i ciasto przygotowane przez panie z KGW Marianowa Rogowskiego i Rogów przy OSP Rogów. Każdy z uczestników otrzymał również kamizelkę odblaskową.", "url": "https://ebr24.net/wiadomosci/lodzkie/w-rogowie-swieto-niepodleglosci-uczczono-na-sportowo", "category": "zachodniopomorskie", "sub_category": "Gotowe dania i potrawy", "phrase": "Zalewajka z Rogowa"}