{"meta_description": "Lista Produktów Tradycyjnych, prowadzona przez Ministerstwo Rolnictwa i Rozwoju Wsi, powiększyła się o kolejny produkt z województwa zachodniopomorskiego - Zalewajkę z Rogowa w Powiecie Stargardzkim. To 57 produkt z naszego województwa wpisany na Listę Produktów Tradycyjnych.", "title": "Zalewajka z Rogowa na Liście Produktów Tradycyjnych", "content": "Lista Produktów Tradycyjnych, prowadzona przez Ministerstwo Rolnictwa i Rozwoju Wsi, powiększyła się o kolejny produkt z województwa zachodniopomorskiego - Zalewajkę z Rogowa w Powiecie Stargardzkim. To 57 produkt z naszego województwa wpisany na Listę Produktów Tradycyjnych. Zupę pn. zalewajka z Rogowa gotowano już we wczesnych latach po II wojnie światowej. W latach 40. XX wieku w Rogowie, wsi położonej niedaleko Stargardu osiedlili się osiedleńcy z Polski centralnej (pow. piotrowski, woj. łódzkie), woj. świętokrzyskiego, woj. podkarpackiego oraz z tzw. Kresów wschodnich. Jak w 1947 roku przyjechali tu dziadki i ojcowie to poznaliśmy zalewajkę – mówi jedna z mieszkanek Rogowa. Mama się nauczyła od sąsiadów z centralnej Polski, a ja od mamy. Tutaj większość mieszkańców pochodzi z łódzkiego, z Piotrkowa i oni ją przywieźli”. Obecnie nadal zupa ta jest stale obecna w jadłospisie mieszkańców Rogowa. Jest posiłkiem, który funkcjonuje jako element integracyjny wśród mieszkańców. Od początku zamieszkania na tych terenach, mieszkańcy przygotowywali posiłki według znanych sobie rodzimych receptur. Jedną ze stosowanych receptur, przywiezionych z Polski centralnej, był przepis na zupę zalewajkę. W poszczególnych rodzinach zamieszkujących wieś Rogowo przepis na zalewajkę kolejnym jej pokoleniom przekazywany był ustnie. Matka uczyła przygotowywać tę zupę swoje dzieci, a one swoje. Z przepisu korzystali również inni mieszkańcy, którzy otrzymywali go od swoich sąsiadów. Zalewajka przygotowywana była w zależności potrzeb i możliwości poszczególnych rodzin. Niektórzy spożywali ją kiedyś codziennie, na co miały z pewnością wpływ skromne powojenne życiowe warunki. W zalewajce z Rogowa cechą charakterystyczną jest kształt ziemniaków które pokrojone są w talarki, wyróżnia to danie wśród innych. Współcześnie wieś zamieszkują kolejne pokolenia powojennych osadników a zalewajka z Rogowa jest posiłkiem, który funkcjonuje jako element integracyjny wśród mieszkańców. Przygotowywana jest na imprezy sportowe na Rogowskim boisku czy podczas miejscowych dożynek. Gdy w zeszłym roku sprzątaliśmy park, to ją podano w termosach - mówi Wioletta Zientek, sołtys Rogowa. Jadana jest także na imprezach sportowych na rogowskim boisku, na dożynkach i innych odbywających się na terenie wsi, gminy lub innych imprezach, w których biorą udział mieszkańcy Rogowa np. jako Koło Gospodyń Wiejskich. Do przygotowania zalewajki z Rogowa potrzeba: zakwas, ziemniaki, czosnek, cebulę, majeranek, ziele angielskie, liść laurowy, sól, pieprz, śmietanę i ewentualnie do okraszenia słoninę/smalec.", "url": "https://stargard.naszemiasto.pl/zalewajka-z-rogowa-na-liscie-produktow-tradycyjnych/ar/c17-9245495", "category": "zachodniopomorskie", "sub_category": "Gotowe dania i potrawy", "phrase": "Zalewajka z Rogowa"}