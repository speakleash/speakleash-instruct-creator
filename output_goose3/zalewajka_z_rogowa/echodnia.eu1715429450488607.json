{"meta_description": "Dzięki „Uczcie z folklorem” publiczność Miejsko – Gminnego Domu Kultury w Końskich miała okazję posłuchać ludowej muzyki i skosztować tradycyjnych potraw.", "title": "Uczta z zalewajką i chlebem. W koneckim domu kultury było smacznie i muzycznie [WIDEO, ZDJĘCIA]", "content": "Inicjatorkami piątkowego spotkania były kierowniczki Wiejskich Domów Kultury – Urszula Nowicka z Rogowa i Małgorzata Pasek z Kornicy. Pomysł spodobał się gościom, którzy wypełnili salę „Egipcjanki” do ostatniego miejsca. Urszula Nowicka i Małgorzata Pasek opowiadały o tradycyjnych potrawach i na oczach gości je przygotowywały. Dowiedzieliśmy się między innymi o tym, że zalewajka to zupa wywodząca się z ziemi kieleckiej, a jej odmiany zależą od kucharek i kucharzy, którzy mogą do ziemniaków, wody i barszczu dodawać różnorodne produkty jak cebulę, czosnek, kiełbasę, boczek, grzyby. Pani Urszula dzieliła się swoimi doświadczeniami w wypiekaniu domowego chleba z dodatkiem dyni, czarnuszki, prażonej cebuli, słonecznika. Pokazywała, jak w prosty i szybki sposób można go w zwykłym piekarniku upiec. Publiczność mogła skosztować wypieków pani Uli. Ze swojskim smalcem wyśmienity chleb smakował wybornie, podobnie jak gotowana w „Egipcjance” zalewajka.", "url": "https://echodnia.eu/swietokrzyskie/uczta-z-zalewajka-i-chlebem-w-koneckim-domu-kultury-bylo-smacznie-i-muzycznie-wideo-zdjecia/ar/12923076", "category": "zachodniopomorskie", "sub_category": "Gotowe dania i potrawy", "phrase": "Zalewajka z Rogowa"}