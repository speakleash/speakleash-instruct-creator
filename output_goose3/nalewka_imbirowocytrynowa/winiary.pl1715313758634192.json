{"meta_description": "Nalewka imbirowa – krokodyle łzy to genialny trunek. Czas oczekiwania na efekt końcowy jest dość długi, warto jednak wykazać się cierpliwością.", "title": "Krokodyle łzy - nalewka imbirowa", "content": "Krokodyle łzy, imbirówka, czy po prostu nalewka imbirowa - to trunek o wyrazistym, mocnym smaku, który rozgrzewa nie tylko za sprawą alkoholu. Imbir jest przyprawą korzenną znaną ze swoich właściwości prozdrowotnych. Poleca się go osobom przeziębionym, z osłabioną odpornością. Korzeń imbiru nadaje ciekawy smak i aromat gorącej herbacie. Jego rozgrzewające właściwości wykorzystuje się również w potrawach, takich jak warzywne zupy krem czy rosół z pieczonych warzyw. Nalewka z imbiru to kolejny przepis, który z pewnością warto wypróbować, jeśli lubimy wyrazisty smak tej korzennej przyprawy. Chociaż na efekt końcowy trzeba nieco poczekać, to jest on zdecydowanie warty wykazania się odrobiną cierpliwości. Nalewka krokodyle łzy ma wiele odsłon, które mogą nieco różnić się proporcjami czy składnikami. W każdej recepturze występuje jednak korzeń imbiru oraz alkohol - zazwyczaj wódka. Nasza nalewka imbirowa składa się również z cytryny i miodu, czyli kolejnych produktów doskonale znanych ze swoich prozdrowotnych właściwości. Cytryna nadaje nalewce kwaśny smak, natomiast miód dosładza ją wraz z cukrem. Inne przepisy na nalewkę krokodyle łzy bazują czasem na limonce lub proponują odmienny sposób wykorzystania tego owocu do procesu maceracji. My polecamy wykorzystać cytryny w całości, czyli wraz ze skórką. Niektóre receptury uwzględniają natomiast sam sok wyciśnięty z owoców, skórki bez miąższu lub odwrotnie - miąższ cytryny bez skórki. Jednak maceracja wraz z aromatyczną skórką cytrynową pozwoli zadbać o to, by nalewka imbirowa była bardziej wyrazista w smaku. Krokodyle łzy nalewka imbirowa to trunek na bazie imbiru, cytryn i miodu. Przygotowanie tej domowej nalewki rozpoczynamy od umycia i pokrojenia korzenia imbiru w paseczki. Następnie przechodzimy do cytryn, które sparzamy i kroimy w cząstki (ósemki). Imbir i cytrynę umieszczamy w dużym słoiku, a później zasypujemy cukrem. Pozostałe składniki, czyli miód oraz wódkę umieszczamy w naczyniu i wszystko razem mieszamy poprzez potrząsanie słojem - to wszystko. Nalewka z imbiru musi stać w zamkniętym słoiku co najmniej dwa miesiące, zanim będzie można ją przefiltrować. W tym czasie należy pamiętać, aby co kilka dni wstrząsnąć słoikiem. Po upływie dwóch miesięcy nalewkę należy przelać przez filtr do kawy i umieścić w butelkach. Nalewka na imbirze powinna być przechowywana w chłodnym i ciemnym miejscu. Po gotowy trunek warto sięgać zwłaszcza w okresie częstych przeziębień. Nalewka imbirowa może być spożywana samodzielnie lub jako rozgrzewający dodatek do herbaty.", "url": "https://www.winiary.pl/przepisy/krokodyle-lzy-nalewka-imbirowa/", "category": "łódzkie", "sub_category": "Napoje (alkoholowe i bezalkoholowe)", "phrase": "Nalewka imbirowo-cytrynowa"}