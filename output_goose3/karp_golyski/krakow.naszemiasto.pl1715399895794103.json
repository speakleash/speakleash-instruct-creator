{"meta_description": "Znalezienie odpowiedniego karpia na świąteczny stół tylko z pozoru wydaje się proste. Aby dostać rybę zdrową, smaczną i w rozsądnej cenie, trzeba się sporo natrudzić. Rozmawialiśmy z ekspertami, którzy radzą, na co zwrócić uwagę kupując karpia, którego zjemy w Wigilię.", "title": "Jak wybrać dobrego karpia?", "content": "Znalezienie odpowiedniego karpia na świąteczny stół tylko z pozoru wydaje się proste. Aby dostać rybę zdrową, smaczną i w rozsądnej cenie, trzeba się sporo natrudzić. Rozmawialiśmy z ekspertami, którzy radzą, na co zwrócić uwagę kupując karpia, którego zjemy w Wigilię. - Na początek należy zwrócić uwagę na to, w jaki sposób zachowuje się ryba i jak wygląda - mówi Łukasz Sroka, ichtiolog z krakowskiego okręgu Polskiego Związku Wędkarskiego. Zdrowy karp powinien swobodnie, spokojnie pływać grzbietem do góry, co znaczy, że nie jest otępiały lub zdychający. Należy przyjrzeć się, czy ryba nie ma ran, wybroczyn lub białego meszku na łuskach, który może oznaczać grzybicę. O kondycji karpia świadczą także oczy, które powinny być szkliste. Trzeba również zwrócić uwagę na skrzela ryby. - Jeśli nie mają one koloru jasnoczerwonego, to znaczy, że karp jest niedotleniony lub nieświeży, gdy kupujemy już martwą rybę - tłumaczy Łukasz Sroka. Wybranego karpia warto także dotknąć i zważyć przed zakupem. - Najlepiej, by karp ważył około 2,5-3 kg - mówi Krzysztof Żurek, szef kuchni Trzy Rybki w Hotelu Starym w Krakowie. Taki okaz powinien posiadać odpowiednią ilość mięsa bez ości oraz nie będzie zbyt tłusty. Naciskając karpia możemy poznać natomiast, czy mięso jest sprężyste. Na ciele ryby nie może pozostać wgniecenie. - Karp powinien być pokryty śluzem - dodaje Krzysztof Żurek. Warto kupować także ryby o wiadomym pochodzeniu. - Karp powinien być hodowany trzy sezony i karmiony naturalnym pokarmem - potwierdza Łukasz Sroka. Najpopularniejsze gatunki karpia w naszym regionie to m.in. karp gołyski lub zatorski, który jest nawet chroniony unijnym certyfikatem. W br. do sprzedaży w Małopolsce trafi ok. 200 ton tego ostatniego. Eksperci są zgodni co do tego, że najlepiej jest kupić rybę zabitą lub żywą, ale w punktach gdzie zostanie ona od razu uśmiercona i oprawiona. Smak ryby psuje zarówno krew, z którą ma kontakt nieoprawione mięso, jak i kwas mlekowy, który wydziela się podczas stresu. Kiedy karp trzymany jest w nieodpowiednich warunkach dochodzi także do obkurczenia mięśni, dlatego warto zadbać o komfort trzymania ryby. Sprawdziliśmy, ile kosztuje karp Karp prosto z hodowli w Zatorze 11 zł za kilogram w hurcie, sklepy sprzedają go średnio za 14-16 zł za 1 kg Stary Kleparz w Krakowie cena 15 zł za kilo żywego karpia Sklep \"Krab\" w Nowym Sączu cena 14 zł 50 gr za kilogram żywego karpia Carrefour cena 9 zł 99 gr za kilo żywego karpia Supermarkety Kaufland, Tesco i Real cena 11 zł 99 gr za kilo żywego karpia Sklep rybny Bellona w Krakowie cena 28 zł za sztukę patroszonego karpia w całości Zaoszczędź cierpienia rybie Walkę o humanitarne zabijanie karpi prowadzi stowarzyszenie ekologiczne Klub Gaja. - Chcemy doprowadzić do zmiany postaw kupujących - mówi Beata Tarnawa, koordynatorka akcji Jeszcze Żywy Karp. - Mamy wybór czy na naszych stołach znajdą się ryby, które cierpiały, czy takie, które zabito w sposób humanitarny, czyli od razu po ich zakupie. Kampanię, która odbywa się już od 14 lat, wspiera wiele znanych osób, w tym m.in. znany kucharz i publicysta Robert Makłowicz, aktorka Magdalena Różczka czy pisarka Olga Tokarczuk. - Ciasne baseny i niesienie karpia do wanny w worku, to przeżytek rodem z PRL - mówi Robert Makłowicz. - Dziś nie ma takiej potrzeby, można oszczędzić cierpienia karpiom, a na dodatek zjeść smaczniejsze danie - zachęca Makłowicz.", "url": "https://krakow.naszemiasto.pl/jak-wybrac-dobrego-karpia/ar/c8-1665397", "category": "śląskie", "sub_category": "Produkty rybołówstwa, w tym ryby", "phrase": "Karp gołyski"}