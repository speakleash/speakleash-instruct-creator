{"meta_description": "Produkt wpisany na listę produktów tradycyjnych w dniu 2010-01-18 w kategorii Produkty mięsne w woj. wielkopolskim.", "title": "Wielkopolska pieczeń z dzika - - Portal Gov.pl", "content": "Pieczeń w kształcie tuszy z dzika, bez głowy i golonki, grzbietem do góry. Pieczeń z szynki – szynka bez golonki, bez kości miednicy, zachowana kość udowa częściowo osłonięta. Kształt tuszy z dzika lub szynka z zachowaną kością udową. Tusza z dzika o wadze do 40 kg. Szynka o wadze od 4 do 8 kg. Jasnobrązowa do brązowej, zewnętrzna strona dość mocno spieczona, na przekroju jasnobrązowa jednolita, barwa sosu pieczeniowego brązowa. Podstawą przyrządzenia wielkopolskiej pieczeni z dzika jest tusza z dzika o wadze do 40 kg lub szynka o wadze 4-8 kg. Wielkopolska, podobnie jak inne regiony Polski, obfitowała w dziką zwierzynę. Do dzisiaj region charakteryzuje wysokie pogłowie dzików. Stąd zwyczaj przyrządzania pieczeni z dzika, zwłaszcza w rodzinach o tradycjach myśliwskich. Mięso z dziczyzny można odróżnić od mięsa ze zwierząt hodowlanych po smaku, wyglądzie i zapachu. Wynika to z innego trybu życia (dzikie zwierzę ma więcej ruchu, a przez to mniejszą ilość tłuszczu) i niecałkowitego wykrwawienia po ubiciu. Dziczyzna jednak wymaga skruszenia. Dawniej wieszano wypatroszone sztuki w przewiewnym miejscu na kilka dni, a zimą nawet dłużej. Mięso przed pieczeniem również było na kilka dni w zalewie z octu z korzeniami. Dzisiaj mięso jest zamrażane. Zawsze wymaga jednak macerowania w zalewie (bejcowania), a następnie jest pieczone z odpowiednimi przyprawami, często z dodatkiem suszonych grzybów. Odpowiednia technologia, dobór i przygotowanie surowca oraz dodatek przypraw we właściwej proporcji powodują, że pieczeń z dzika jest niepowtarzalnym produktem, znanym nie tylko lokalnie, ale przygotowywanym dla odbiorców także spoza Wielkopolski. Smak i aromat pieczeni jest charakterystyczny dla pieczonej dziczyzny, szczególnie wyczuwalne są przyprawy, głównie czosnek, pieprz, jałowiec.", "url": "https://www.gov.pl/web/rolnictwo/wielkopolska-pieczen-z-dzika", "category": "wielkopolskie", "sub_category": "Mięso świeże oraz produkty mięsne", "phrase": "Wielkopolska pieczeń z dzika"}