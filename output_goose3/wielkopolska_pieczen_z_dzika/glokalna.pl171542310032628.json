{"meta_description": "Dziennikarze dbają o solidną dawkę newsów, wywiadów czy relacji, natomiast zespół handlowców daje Ci elastyczną i skrojoną na miarę formę promocji.", "title": "Wielkopolska Gazeta Lokalna KROTOSZYN | Na Wielkanoc biała, ale z dziczyzny!", "content": "Biała kiełbasa to obowiązkowa pozycja w wielkanocnym menu na polskich stołach. A gdyby tak tym razem tradycyjny smak mięsa wieprzowego zastąpić dziczyzną? – Biała kiełbasa, żurek i naturalny chrzan to produkty, które przed Wielkanocą bezdyskusyjnie cieszą się największym zainteresowaniem moich klientów – mówi Natalia Tarnawska, właścicielka sklepu Delikatesy Korona w Krotoszynie, oferującego zdrową żywność i dziczyznę z firmy HoReCa Las-Kalisz w Tomnicach. – No i jajka! Można u mnie kupić jedynki, od kur z wolnego wybiegu. Jest szansa, że przed świętami pojawią się także jaja bażancie – dodaje. Parzonej białej z dziczyzny (98% mięsa – 59% dzika, 39% jelenia) warto spróbować, tym bardziej że cena – 31,50 zł/kg – to propozycja na każdą kieszeń. W okresie przedświątecznym rozpoczyna się także gorączka domowego wyrobu pasztetów. Do ich przygotowania również można wykorzystać dziczyznę, dokonując małej modyfikacji rodzinnych receptur. Najlepiej mięso drobne, dostępne w porcjach dwu- i pięciokilogramowych. Koszt niewielki, bo od 22 do 25 zł/kg, w zależności od gatunku (jeleń, dzik, sarna). W świątecznej propozycji Delikatesów Korona znajdą się też gotowe pasztety, choćby dla tych, którzy nie mają smykałki do gotowania. W zależności od upodobań wybrać będzie można pasztet drobno mielony z sarny – z dodatkiem mięsa dzika i podrobami wieprzowymi – oraz grubo mielony – z jelenia z wątrobą króliczą. Na Wielkanoc klienci nierzadko sięgają jednak i po lepsze elementy, na które nie każdy pozwoli sobie na co dzień. A jest w czym wybierać – w bogatej ofercie mrożonego mięsa znajdziemy jelenia, daniela, sarnę i nieco egzotycznego muflona. Jest też zając, a z ptactwa – kuropatwa i przepiórka. Warto spróbować żeberek ze schabem dzika (french racks) za 75 zł/kg oraz surowej rolady z jelenia (Rollbraten) – 69 zł/kg. Te produkty wraz z tuszką królika wielkopolskiego (29 zł/kg) zostały w tym roku wyróżnione certyfikatem „Doceń polskie” za wyjątkowe walory jakościowe i smakowe. Choć zainteresowanie dziczyzną zauważalnie rośnie, to wciąż wiele osób boi się jej wysokich cen. Te wiążą się z charakterem tego mięsa, ale różnią się w zależności od elementu. Niektóre można kupić bardzo korzystnie. Np. żeberka dzika, jedna ze smaczniejszych partii tuszy tego gatunku, bardzo wdzięczna w obróbce kulinarnej. Zapłacimy za nie w granicach 28 zł/kg. – Każdemu, kto dopiero poznaje dziczyznę, polecam przyrządzenie gulaszu albo właśnie żeberek. Chętnie podpowiem jakiś przepis, ale zazwyczaj zachęcam, żeby klienci na początek wzorowali się na znanych sobie, sprawdzonych sposobach przyrządzania wieprzowiny lub wołowiny. Dzięki temu będą mieli porównanie, a jednocześnie poznają mięso i odkryją wartości, które skrywa – stwierdza Natalia Tarnawska. Nasz lokalny przetwórca dziczyzny, HoReCa Las-Kalisz, znajduje się nieopodal, w Tomnicach. Nie ma więc obaw, że w sklepowych zamrażarkach Delikatesów Korona zabraknie mięsa dzika czy jelenia. Kto jednak nabrał apetytu na białą z dziczyzny, niech czym prędzej składa zamówienie! Towar jest też dostępny wysyłkowo na www.sklep.las-kalisz.pl.", "url": "https://www.glokalna.pl/na-wielkanoc-biala-ale-z-dziczyzny/", "category": "wielkopolskie", "sub_category": "Mięso świeże oraz produkty mięsne", "phrase": "Wielkopolska pieczeń z dzika"}