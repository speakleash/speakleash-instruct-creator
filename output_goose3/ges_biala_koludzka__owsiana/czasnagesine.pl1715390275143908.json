{"meta_description": "Promujemy powrót gęsiny na polskie stoły. Akcja „Kujawsko-pomorska gęsina na św. Marcina”  organizowana jest przez Województwo Kujawsko-Pomorskiego.", "title": "Czas na gęsinę -„Kujawsko-pomorska gęsina na św. Marcina”", "content": "Gęś Biała Kołudzka od 50 lat jest hodowana w Instytucie Zootechniki – Państwowym Instytucie Badawczym Zakładu Doświadczalnego w Kołudzie Wielkiej. Wyniki prac hodowlanych i badawczych prowadzonych w Instytucie wykazały, że gęsi Białe Kołudzkie najbardziej nadają się do chowu przyzagrodowego. Charakteryzują się dobrą zdrowotnością, szybkimi przyrostami, dobrze wykorzystują pasze gospodarskie, zielonki z pastwisk, resztki z sadów, ogrodów, odpady warzyw oraz roślin okopowych i innych pasz naturalnych. Określenie „gęś owsiana” bierze się stąd, że na 3 tygodnie przed ubojem gęsi karmi się całym ziarnem owsa. Gęś taka powinna mieć minimum 16 tygodni i wagę od 6,5 do 7 kg, szczególnie dobrze tuczy się jesienią. Gęsi Białe Kołudzkie stanowią około 95% wszystkich gęsi utrzymywanych w Polsce. Pozostała ilość to rasy regionalne, rodzime, które stanowią również cenny materiał do chowu przydomowego.", "url": "https://czasnagesine.pl/baza-wiedzy/8/ges-biala-koludzka", "category": "kujawsko-pomorskie", "sub_category": "Mięso świeże oraz produkty mięsne", "phrase": "Gęś Biała Kołudzka - owsiana"}