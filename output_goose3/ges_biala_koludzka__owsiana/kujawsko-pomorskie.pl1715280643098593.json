{"meta_description": "", "title": "Lista Produktów Tradycyjnych – gęś Biała Kołudzka – owsiana | Województwo Kujawsko-Pomorskie", "content": "Tradycja chowu gęsi w Polsce sięga czasów Piastów i Jagiellonów, natomiast wyraźny rozkwit nastąpił w XIX w. Za najlepszą karmę dla gęsi tuczonych uważano parowane ziemniaki, żytnią mąkę, marchew, kukurydzę, a szczególnie owies, który czynił mięso smakowitym, a tłuszcz gęstszym o ładnej barwie. (Szelągowska G. 2018). Gęś Biała Kołudzka – owsiana, to efekt prac hodowlano – badawczych prowadzonych w Instytucie Zootechniki Państwowego Instytutu Badawczego Zakład Doświadczalny w Kołudzie Wielkiej od ponad 60 lat. Gęś Biała Kołudzka – owsiana żywiona jest wyłącznie paszami roślinnymi oraz zielonką z zachowaniem warunków dobrostanu. Uboju dokonuje się w 15 – 16 tygodniu. Tuszka z szyją i podrobami waży 4,5 – 5,8 kg, jest dobrze umięśniona, pokryta skórą o jasno – woskowej barwie, mięso ciemnoczerwone, ładnie wybarwione, sprężyste, jędrne o świeżym, swoistym zapachu. Mięso i tłuszcz gęsi owsianej żywionej naturalnymi paszami, dostarcza naszemu organizmowi cennych składników bardzo istotnych dla naszego zdrowia, samopoczucia i kondycji. (Buzała M. i in. 2011). Jest źródłem pełnowartościowego i dobrze przyswajalnego białka, witamin z grupy B, witamin A, D, E, K oraz cynku, fosforu, sodu, żelaza, magnezu i selenu. Bogactwo wielonienasyconych kwasów tłuszczowych, omega – 3, omega – 6, CLA wpływa na podwyższenie naszej odporności, chroni przed chorobami sercowo – naczyniowymi, reguluje w krwi poziom cholesterolu i glukozy. Wspomaga nasze zdrowie, poprawia nastrój, urodę i uznawana jest, jako afrodyzjak. Mięso i tłuszcz Gęsi Białej Kołudzkiej – owsianej bez wątpienia mieści się w kategorii funkcjonalnej żywności.", "url": "https://kujawsko-pomorskie.pl/rolnictwo/lista-produktow-tradycyjnych-ges-biala-koludzka-owsiana/", "category": "kujawsko-pomorskie", "sub_category": "Mięso świeże oraz produkty mięsne", "phrase": "Gęś Biała Kołudzka - owsiana"}