{"meta_description": "Gęś kołudzka owsiana biała, wyhodowana w ośrodku badawczym w Kołudzie\nWielkiej (woj. kujawsko-pomorskie), została urzędowo uznana za rasę. Z okazji 50-lecia hodowli ptak\ndoczekał się także pomnika z brązu.", "title": "Gęś kołudzka biała owsiana uznana za odrębną rasę", "content": "Gęś kołudzka owsiana biała, wyhodowana w ośrodku badawczym w Kołudzie Wielkiej (woj. kujawsko-pomorskie), została urzędowo uznana za rasę. Z okazji 50-lecia hodowli ptak doczekał się także pomnika z brązu. Dokument Ministerstwa Rolnictwa i Rozwoju Wsi, urzędowo potwierdzający, że gęś kołudzka jest rasą hodowlaną, ogłosił wiceszef tego resortu, Tadeusz Nalewajk, podczas dwudniowej konferencji naukowej, która uświetniła jubileusz półwiecza prac hodowlanych w Kołudzie Wielkiej. \"Jest to zgoda na prowadzenie przez Krajową Radę Drobiarstwa - Izbę Gospodarczą w Warszawie księgi dla gęsi białych kołudzkich, ród W-11 i ród W-33\" - tłumaczył Nalewajk. Z Zakładu Doświadczalnego w Kołudzie Wielkiej koło Inowrocławia, utworzonego w 1946 roku, pochodzi obecnie materiał genetyczny ponad 97 proc. gęsi hodowanych w kraju. Decyzja o uznaniu gęsi kołudzkiej za odrębną rasę jest zwieńczeniem prowadzonych od 50 lat badań. \"W 1962 roku gęś biała włoska trafiła do Zakładu Doświadczalnego w Kołudzie Wielkiej, pod baczne oko ówczesnego dyrektora i jego małżonki, docentów Krystyny i Kazimierza Bielińskich, animatorów naszej przyszłej pracy badawczej i hodowlanej. Pierwsze prace naukowe, wydane około 1964 roku, koncentrowały się wokół przydatności gęsi białej włoskiej do hodowli, zarówno fermowej, jak i przyzagrodowej\" - przypomniała dr Halina Bielińska, wicedyrektor Instytutu Zootechniki Państwowego Instytutu Badawczego - Zakładu Doświadczalnego w Kołudzie Wielkiej. Wcześniej bez powodzenia próbowano rozwijać hodowlę gęsi sprowadzonych z ZSRR. Tuszki tych ptaków był jednak słabej jakości i po dwóch latach próby te zostały zaniechane. Co roku zakład eksportuje ponad 20 tys. ton gęsich tuszek i zapotrzebowanie na gęsinę ciągle rośnie. W przyszłym roku ośrodek w Kołudzie planuje rozbudowę wylęgarni, co pozwoli zwiększyć moce produkcyjne z 260 tys. piskląt do poziomu 400 tys. \"Przez te 50 lat, dzięki pracy całego zespołu z Kołudy, dokonał się ogromny postęp w dziedzinie hodowli gęsi. Wystarczy przypomnieć, że wówczas średnia nieśność gęsi to było ok. 12 piskląt rocznie, a obecnie - około 50. Sama nazwa handlowa +gęś owsiana+ bierze się stąd, że w wyniku krzyżowania rodu żeńskiego, bardziej nieśnego, oraz rodu męskiego, bardziej mięsnego, powstał mieszaniec i on w ostatnich trzech tygodniach tuczenia ma podawany do woli owies i to powoduje, że smak tej gęsiny jest fantastyczny\" - tłumaczył Eugeniusz Kłopotek, dyrektor Zakładu Doświadczalnego w Kołudzie Wielkiej, poseł PSL. Z okazji jubileuszu hodowli gęś doczekała się w Kołudzie własnego pomnika z brązu. Figurę zaprojektował i wykonał prof. Jerzy Nowakowski z Akademii Sztuk Pięknych w Krakowie, który wyznał, że było to poważne wyzwanie, gdyż wierne odwzorowanie ptaka wymagało czasochłonnego poznawania jej anatomii i zachowań. (PAP)", "url": "https://www.money.pl/archiwum/wiadomosci_agencyjne/pap/artykul/ges;koludzka;biala;owsiana;uznana;za;odrebna;rase,50,0,1155890.html", "category": "kujawsko-pomorskie", "sub_category": "Mięso świeże oraz produkty mięsne", "phrase": "Gęś Biała Kołudzka - owsiana"}