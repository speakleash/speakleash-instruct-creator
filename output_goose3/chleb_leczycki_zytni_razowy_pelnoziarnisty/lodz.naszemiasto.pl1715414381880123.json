{"meta_description": "Prezentacja chleba łęczyckiego, jedynego wyrobu z województwa łódzkiego, który został wpisany na ogólnopolską listę tzw. produktów tradycyjnych, odbędzie się 15 lutego na regionalnym pokazie w Łęczycy.", "title": "Chlebowa tradycja", "content": "Prezentacja chleba łęczyckiego, jedynego wyrobu z województwa łódzkiego, który został wpisany na ogólnopolską listę tzw. produktów tradycyjnych, odbędzie się 15 lutego na regionalnym pokazie w Łęczycy. Dwa rodzaje pieczywa bez jakichkolwiek polepszaczy i konserwantów - chleb łęczycki razowy pełnoziarnisty i chleb wiejski łęczycki żytni - powstają według receptury Apolonii Kubiak, babci Elżbiety Maniak, właścicielki piekarni w Zawadzie pod Łęczycą. - Początkowo nawet wypieki nosiły nazwy \"Apolonia\" i \"Staś\" od imion moich dziadków, ale dowiedziałam się, że w nazwie musi być region, z którego produkt pochodzi - mówi Elżbieta Maniak. - Podczas rejestracji trzeba było udowodnić, że tradycja wyrobu ma co najmniej 25 lat. Jak wyjaśnia Dariusz Goszczyński z Ministerstwa Rolnictwa i Rozwoju Wsi, producenci wyrobów tradycyjnych z listy mają uproszczoną drogę do uzyskania ochrony swojego produktu w całej Unii Europejskiej. Mogą też ubiegać się o ustępstwa od warunków sanitarnych przy wyrobie, np. używać drewnianych naczyń.", "url": "https://lodz.naszemiasto.pl/chlebowa-tradycja/ar/c8-6586039", "category": "lubuskie", "sub_category": "Wyroby piekarnicze i cukiernicze", "phrase": "Chleb łęczycki żytni razowy pełnoziarnisty"}