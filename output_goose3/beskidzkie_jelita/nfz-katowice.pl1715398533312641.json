{"meta_description": "Dlaczego profilaktyka raka jelita grubego? Rak jelita grubego stanowi obecnie drugą pozycję (po raku płuca) wśród wszystkich zapadalności na nowotwory...", "title": "Program badań przesiewowych raka jelita grubego", "content": "Rak jelita grubego stanowi obecnie drugą pozycję (po raku płuca) wśród wszystkich zapadalności na nowotwory w populacji polskiej i drugą w grupie onkologicznych przyczyn zgonów. Analiza krajowych trendów epidemiologicznych pochodzących z ostatnich 40 lat wskazuje, że nowotwór jelita grubego zajmuje bardzo wysokie miejsce, jeśli chodzi o częstość zapadalności u obu płci – drugie wśród kobiet i trzecie wśród mężczyzn. Jest więc jednym z najistotniejszych epidemiologicznie problemów w populacji, a także dużym wyzwaniem dla opieki zdrowotnej. W ramach programu wykonywana jest kolonoskopia diagnostyczna z biopsją (z badaniem histopatologicznym) lub bez biopsji, z wycięciem polipów lub bez wycięcia polipów. Badanie może być wykonane w znieczuleniu ogólnym u osób po przebytych rozległych operacjach w obrębie jamy brzusznej, zwłaszcza operacjach ginekologicznych, w tym cięciach cesarskich, i operacjach będących wynikiem powikłań medycznych, po niepełnych lub bardzo bolesnych badaniach endoskopowych jelita grubego w przeszłości oraz u osób, które zgłaszają świadczeniodawcy duży lęk przed wykonaniem badania. Program skierowany jest do osób w wieku 50-65 lat oraz w wieku 40-49 lat, jeśli posiadają krewnego pierwszego stopnia, u którego rozpoznano nowotwór jelita grubego. Z programu wyłączone są osoby, u których występują objawy kliniczne sugerujące nowotwór jelita grubego oraz osoby, które wykonały kolonoskopię w okresie ostatnich 10 lat. Bezpłatne badania w ramach programu można wykonać w zakładach opieki zdrowotnej, które podpisały z NFZ umowę na realizację programu. Skierowanie nie jest potrzebne. Wykaz zakładów opieki zdrowotnej, które podpisały z NFZ umowę na realizację programu badań przesiewowych raka jelita grubego [stan na dzień: 01.12.2022 r.]", "url": "https://www.nfz-katowice.pl/index.php/dla-pacjenta/komunikaty-dla-pacjentow/item/127110-program-badan-przesiewowych-raka-jelita-grubego", "category": "śląskie", "sub_category": "Gotowe dania i potrawy", "phrase": "Beskidzkie jelita"}