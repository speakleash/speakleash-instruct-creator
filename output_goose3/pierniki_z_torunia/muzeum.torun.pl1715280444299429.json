{"meta_description": "Zanurz się w fascynującym świecie piernikowej tradycji w Muzeum Toruńskiego Piernika. Doświadcz historii w innowacyjny sposób. Zarezerwuj bilety!", "title": "Muzeum Toruńskiego Piernika – Muzeum Toruń", "content": "Warsztaty wypieku odbywają się od 10:00 do 15:00 co godzinę (październik-kwiecień) oraz od 10:00 do 17:00 do co godzinę (maj-wrzesień) Muzeum Toruńskiego Piernika przy ul. Strumykowej 4 jest wyjątkowym, nowoczesnym miejscem promocji historii toruńskiego piernika, a także miasta Torunia. Pofabryczny budynek piernikarskiej firmy Gustava Weesego został zmodernizowany i twórczo przekształcony w pełną atrakcyjnych rozwiązań ekspozycję. We współpracy z władzami miasta oraz największym producentem pierników w Europie – Fabryką Cukierniczą „Kopernik” S.A. – w 2015 roku powstała interaktywna, multisensoryczna placówka muzealna, w której historia i zabytki piernikarskie prezentowane są wielowymiarowo: poprzez rozwiązania technologiczne, w tradycyjnej formule (w gablotach i muzealnych aranżacjach), ale co najważniejsze – poprzez interakcję ze zwiedzającymi i bezpośredni kontakt z historyczną materią. Edukacja wielozmysłowa oraz aktywne uczestnictwo w procesie powstawania pierników dekoracyjnych gwarantują nie tylko niezapomniane przeżycia, ale przede wszystkim wiedzę historyczną. Podstawą każdego spotkania jest bowiem kontakt z tym, co w muzealnej placówce najważniejsze – z obiektem historycznym, dziełem sztuki i rzemiosła, „świadkiem” historii piernika. Toruńskie pierniki są ściśle związane z tradycją i dziejami Torunia. Ich historia sięga XIV wieku, a nazwę wiąże się ze staropolskim określeniem „pierny”, czyli „pieprzny”. Już sam budynek jest wyjątkowy. Jako jeden z najstarszych obiektów przemysłowych w regionie jest świadkiem zmian technologicznych i dynamicznego rozwoju, jaki dokonał się w tym miejscu. Stanowi tym samym doskonałą przestrzeń do prezentacji zabytkowych eksponatów, wśród których na szczególną uwagę zasługuje kolekcja drewnianych form piernikarskich z XVII-XX wieku. Formy zostały zaprezentowane kompleksowo, z uwzględnieniem szerokiego spektrum motywów. Ukazują zarówno mistrzostwo snycerki, jak i artyzm korzennych wypieków. Kolekcję podziwiać można w sali na najniższej kondygnacji, gdzie zwiedzający mogą przekonać się jak dawniej wypiekano pierniki i poznać także technologię wypieku piernika od XIV do XXI wieku. W Muzeum Toruńskiego Piernika prezentowane są również piece – od zrekonstruowanego pieca z czasów średniowiecza, poprzez piece z przełomu XIX i XX wieku, po piec z XX stulecia. W sali surowców na parterze można poznać składniki ciasta piernikowego, dowiedzieć się, skąd pochodzą, jak wyglądają i jak pachną egzotyczne przyprawy do pierników oraz jakich narzędzi używa pszczelarz, by pozyskać miód. Zainteresowani zdobędą wiedzę, kim był bartnik, co to takiego „żarna” oraz na czym polega „leżakowanie” ciasta. W budynku unosi się aromat przypraw korzennych i wypiekanych pierników (ciasta do wypieku dostarcza Fabryka Cukiernicza „Kopernik” S.A.). Wiele miejsc zachęca do samodzielnych działań: piernikowy plac zabaw, sala baśni i legend, kącik dziecięcy z grami i zabawami to propozycje dla całych rodzin. Wirtualna przebieralnia umożliwia dopasowanie historycznych kostiumów do każdej sylwetki. Muzeum Toruńskiego Piernika umożliwia przeniesienie się w czasie w XIX-wiecznym saloniku, a w położonej tuż za nim kuchni można przekonać się, jak wyglądał wypiek pierników w domowym zaciszu. Dociekliwi zajrzą do XIX-wiecznego sklepu z piernikowym asortymentem i porównają bogactwo opakowań ze sklepem z XX wieku. Wytrawni poszukiwacze znajdą okazję do „rozmowy” z właścicielem fabryki, zobaczą miejsce jego pracy i wysłuchają opowieści o słynnej fabryce rodziny Weese. Na zwiedzających czeka również klimatyczna klubokawiarnia, w której obejrzeć można bajkę z serii „Wędrówki Pyzy”. Dla nieco starszych przygotowane są archiwalne materiały z kronik filmowych przedstawiające pracę w toruńskiej fabryce pierników. Kolejną atrakcją jest samochód Żuk, służący dawniej do transportu pierników. Spektrum piernikarskiej historii poszerzają systematycznie przygotowywane wystawy czasowe oraz przestrzeń do działań warsztatowych w Muzeum Toruńskiego Piernika. Sala na parterze oraz „Piernikowe laboratorium” umożliwiają rozwinięcie własnej kreatywności nie tylko poprzez rekonstrukcję, ale twórcze przekształcanie piernikarskiego tworzywa. Muzeum Toruńskiego Piernika, będące swoistym „Europejskim Centrum Piernika”, od wielu lat udowadnia, że piernik to nie tylko słodka przekąska, lecz również istotny element polskiej kultury i tradycji. Jako wyjątkowe, nowoczesne centrum badawcze, Muzeum Toruńskiego Piernika gromadzi, opracowuje i wzbogaca zbiory. Jednocześnie stawiamy sobie za cel zogniskowanie działań innych ośrodków zajmujących się piernikarstwem w Polsce i Europie. Nasze muzeum pełni funkcję promocji toruńskiego piernika, jego historii, tradycji, a także samego miasta Torunia, gdzie jest jednym z najważniejszych symboli. Prekursorskie potraktowanie zagadnień piernikowego dziedzictwa znalazło odzwierciedlenie w przyznanych nagrodach: Najlepszy Produkt Turystyczny Regionu 2015, Sybilla – Muzealne Wydarzenie Roku 2015, European Museum of the Year Award – EMYA 2016 (wyróżnienie), rekomendacje Trip Advisor. Nasze muzeum jest także otwarte na spotkania i działania międzypokoleniowe. Muzeum Toruńskiego Piernika to nie tylko kolekcja zabytkowych eksponatów, ale miejsce, w którym tradycja łączy się z nowoczesnością. Dzięki temu odwiedzający Muzeum Toruńskiego Piernika nie tylko poznają fascynującą historię, ale również doświadczają jej na własnej skórze. Mogą przyjrzeć się piernikowi z bliska i odkryć go na nowo w kontekście kulturowym. Pierniki są bowiem elementem kultury i obrzędowości, podarunkiem, pamiątką czy też formą reklamy miasta. Nasi goście to różnorodne grupy: rodziny z dziećmi, grupy przedszkolne, szkolne i uniwersyteckie, dorośli, seniorzy, osoby o specjalnych potrzebach, a także obcokrajowcy. W naszym muzeum mają szansę dotknąć składników, samodzielnie zrobić swój piernik i poznać fascynującą historię toruńskiego piernikarstwa! Od zmysłu smaku poprzez węch aż po dotyk – wszystko jest tu skonstruowane w taki sposób, aby każdy mógł stać się częścią tej magicznej piernikowej opowieści. Często mówi się, że najlepszy sposób nauki to doświadczenie – właśnie taki model edukacji wybrano w tym unikatowym miejscu. Co sprawia, że to miejsce jest tak wyjątkowe? Każdy eksponat ma swoją opowieść, a każda sala kryje w sobie tajemnicę. Dzięki innowacyjnym rozwiązaniom technologicznym zwiedzający mogą przenieść się do średniowiecznej pracowni, gdzie powstawały pierwsze pierniki, a następnie podążać śladami rozwoju tego słodkiego rękodzieła przez wieki. W miarę przechodzenia z jednej sali do drugiej, odwiedzający są świadkami ewolucji technologii, formy i smaku piernika, począwszy od prostych średniowiecznych przepisów, a kończąc na nowoczesnych metodach produkcji. W Muzeum Toruńskiego Piernika każdy krok to nowa przygoda, a każdy kąt kryje w sobie kolejną niespodziankę Muzeum Toruńskiego Piernika stanowi otwarte i przyjazne miejsce dla wszystkich. Jesteśmy dostosowani do potrzeb osób z niepełnosprawnościami. Muzeum Toruńskiego Piernika – miejsce, w którym historia ma smak i zapach Orientacyjny czas zwiedzania muzeum wynosi około 1 godziny, lecz w praktyce jest zależny od indywidualnych preferencji zwiedzającego. Tym samym zalecamy rozpoczęcie zwiedzania minimum godzinę przed zamknięciem muzeów. Każdorazowo zakupu biletów można dokonać, a także sprawdzić dostępność miejsc w sali warsztatowej poprzez stronę internetową: www.bilety.muzeum.torun.pl. Rezerwacji dla grup na warsztaty wypieku pierników można dokonać pod adresem: rezerwacje@muzeum.torun.pl Oddziały Muzeum Okręgowego w Toruniu będą OTWARTE w następujące dni i święta: Oddziały Muzeum Okręgowego w Toruniu będą ZAMKNIĘTE w następujące dni i święta:", "url": "https://muzeum.torun.pl/muzeum-torunskiego-piernika/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Pierniki z Torunia"}