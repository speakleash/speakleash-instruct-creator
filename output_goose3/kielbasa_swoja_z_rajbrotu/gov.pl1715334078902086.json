{"meta_description": "Produkt wpisany na listę produktów tradycyjnych w dniu 2018-11-16 w kategorii Produkty mięsne w woj. małopolskim.", "title": "Kiełbasa swoja z Rajbrotu - - Portal Gov.pl", "content": "Kiełbasa w osłonce, o równomiernie pomarszczonej powierzchni, na przekroju widoczne charakterystyczne „oczko” i galaretka. Pęta o średnicy 26-28 mm, długości około 100 cm o przeciętnej masie około 0,7 kg. Zewnętrzna ciemnobrązowa, na przekroju mięso barwy różowej z kremowym tłuszczem i szarym „oczkiem”. Smak i zapach charakterystyczny dla wędzonej kiełbasy, wyczuwalny smak i aromat użytych przypraw. Ważnym elementem historycznym ściśle związanym z obszarem, na którym wytwarzana jest obecnie kiełbasa swoja jest wydanie pierwszej polskiej książki kucharskiej na dworze Lubomirskich w pobliskim Wiśniczu. W zbiorze przepisów wydanych w 1682 r., Stanisław Czarnecki podaje recepturę kilku rodzajów kiełbas, które przyrządza się z lokalnych produktów. Sprawdzone od lat składniki (mięso, przyprawy), proporcje oraz sposób wytwarzania jest kultywowany i przekazywany z pokolenia na pokolenie. Receptura kiełbasy wytwarzanej od kilkudziesięciu lat na tym terenie, obejmuje: „Pieprz to tak z 30-40 dag. na 100 kg mięsa, soli tak niecałe 1,5 kg, czosnku z 0,5 kg. Jeszcze dawali z 20 dag. cukru i trochę wody”. Receptura ta jest nadal stosowana przez wielu lokalnych masarzy. Składniki wykorzystywane do wyrobu tej kiełbasy pochodzą z pogórza Wiśnickiego, z miejsca oddalonego od aglomeracji miejskich o specyficznym mikroklimacie wpływającym na jakość składników, a tym samym na produkt końcowy. Do wieszania w wędzarni kiełbasy swojej w dalszym ciągu używa się drążków z leszczyny i opala drewnem olchowym, bukowym lub drewnem z drzew owocowych. Kiełbasę wędzi się około 4 godziny, nasłuchując czy jest już charakterystyczne „skwierczenie”. Po uwędzeniu kiełbasę układa się w komórce na około 1 dzień, żeby wystygła. Idealna kiełbasa powinna być ciemna, wiśniowo-brązowa z pomarszczoną skórką.", "url": "https://www.gov.pl/web/rolnictwo/kielbasa-swoja-z-rajbrotu", "category": "małopolskie", "sub_category": "Mięso świeże oraz produkty mięsne", "phrase": "Kiełbasa swoja z Rajbrotu"}