{"meta_description": "Jak zrobić powidła ze śliwek węgierek, takie jak u babci? Domowe powidła ze śliwek węgierek są niezastąpionym dodatkiem do świeżych bułeczek, naleśników i piern...", "title": "Jak zrobić powidła ze śliwek węgierek? Przepis na babcine powidła śliwkowe", "content": "Jak zrobić powidła ze śliwek węgierek? Przepis na babcine powidła śliwkowe Sezon na przetwory domowe w pełni, więc nie może zabraknąć przepisu na klasyczne, babcine powidła ze śliwek węgierek. To chyba najbardziej rozpowszechniony rodzaj przetworów ze śliwek, od dawien dawna przygotowywany w naszych kuchniach. Idealnie nadają się do deserów, ale również do potraw mięsnych. Jakie śliwki są najlepsze na powidła? Powidła można zrobić z każdego gatunku śliwek, ale najlepsze są węgierki - niewielkie, żółte w środku śliwki, z których łatwo jest wyjąć pestki. Do tego warto poczekać z robieniem powideł do końca sezonu na śliwki - węgierki lekko pomarszczone przy ogonku są zazwyczaj najsłodsze. To zmarszczenie oznacza, że śliwki już nie są bardzo soczyste, za to niebywale słodkie. Powidła ze śliwek węgierek naprawdę nie wymagają wtedy dosładzania. Przepis na powidła jest prosty, ale każdy kucharz dodaje swoje sekretne składniki. Jedni goździki, inni rozmaryn, a jeszcze kolejni kardamon. Baza jest jednak zawsze taka sama: bardzo dojrzałe śliwki węgierki i niewielka ilość cukru (tym powidła różnią się od dżemu; jeśli śliwki są bardzo słodkie, w ogóle można z cukru zrezygnować), resztę należy stosować według upodobania. Nasze babcie podobno wypiekały powidła w piecach, były to wręcz kilkudniowe obrzędy, oczywiście my również możemy spróbować tej wersji, tyle że w piekarniku i w nieco skróconym czasie. Kluczową kwestią jest wybór śliwek oraz dobór odpowiedniego naczynia do smażenia powideł. Jeśli robimy to na palniku kuchenki, garnek lub patelnia powinny mieć jak najgrubsze dno. W piekarniku można robić powidła w naczyniu żaroodpornym z pokrywą lub w brytfance, tzw. gęsiarce - także z pokrywą. Przepis na powidła z piekarnika znajdziesz tu: Zobacz też nasze inne przepisy na przetwory ze śliwek: Co można zrobić ze śliwek? Pomysły na śliwkowe przetwory!", "url": "https://beszamel.se.pl/przepisy/przetwory/jak-zrobic-powidla-ze-sliwek-wegierek-re-mA4U-BFYD-yuv2.html", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła śliwkowe z węgierek"}