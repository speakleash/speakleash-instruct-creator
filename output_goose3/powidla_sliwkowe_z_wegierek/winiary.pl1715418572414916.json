{"meta_description": "Zastanawiasz się, jak zrobić powidła śliwkowe? Poznaj koniecznie już dziś nasze wyjątkowe przepisy i pomysły - zainspiruj się z WINIARY!", "title": "Jak zrobić powidła śliwkowe?", "content": "Tradycyjne powidła przygotowujemy z węgierek, ale oczywiście, można użyć także innych odmian śliwek (renklod lub mirabelek). Wybieramy śliwki mocno dojrzałe, najlepiej takie, których skórka przy ogonku zaczyna się już marszczyć. Przetwory z takich owoców będą słodkie i bardzo aromatyczne. Wszystkie śliwki myjemy, przecinamy na pół i usuwamy pestki. Do prażenia powideł używamy masywnego garnka, najlepiej o grubym dnie, zapobiegającym przywieraniu zawartości. Wlewamy do niego kilka łyżek wody, a następnie powoli przesypujemy węgierki. Całość wolno gotujemy na niewielkim ogniu, bardzo często mieszając, by powstające powidła nie uległy przypaleniu. Proces ten jest może żmudny, bo trwa około 2-3 godziny, ale pilnując prażenia węgierek, otrzymamy idealne konfitury. Masa jest gotowa, gdy nabierze gęstości a owoce się rozpadną. Jeśli uznamy, że powidła są za mało słodkie, dosypujemy trochę cukru, mieszamy i czekamy aż całość ponownie zgęstnieje. Jeszcze gorące przetwory przekładamy do słoików, pasteryzujemy, a po schłodzeniu przechowujemy w ciemnym, suchym miejscu. Jak zrobić powidło śliwkowe gdy nie mamy odpowiedniego garnka? Wtedy z pomocą może nam przyjść piekarnik. Wystarczy, że włożymy wypestkowane śliwki do naczynia żaroodpornego z wysokim brzegiem i będziemy piec bez przykrycia w 200oC, systematycznie mieszając, by płyny jak najszybciej odparowały. Świetnym sposobem na przetwory z niewielkiej ilości owoców jest przygotowanie ich w wypiekaczu do chleba. Urządzenia te posiadają specjalne mieszadła, zapobiegające przypaleniu się śliwek.", "url": "https://www.winiary.pl/porady/jak-zrobic-powidla-sliwkowe/", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła śliwkowe z węgierek"}