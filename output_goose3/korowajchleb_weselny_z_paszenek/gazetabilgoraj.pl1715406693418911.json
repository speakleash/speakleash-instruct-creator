{"meta_description": "- Reklama - - Reklama -", "title": "Biłgorajskie smaczki", "content": "– Z prawdziwą przyjemnością, kolejny już raz, oddaję w Państwa ręce publikację opisującą tradycyjne lubelskie specjały. Bogatą zawartość tej swoistej książki kucharskiej udało się w tym roku rozszerzyć o 50 nowych produktów. I choć receptura wielu z nich sięga zamierzchłych czasów, mówimy, że są nowe, ponieważ zostały świeżutko wpisane na Listę Produktów Tradycyjnych – pisze we wstępie marszałek województwa lubelskiego Sławomir Sosnowski. – Na stronach publikacji \"W krainie lubelskich produktów tradycyjnych\" znajdą więc Państwo i ciastka przez maszynkę, pieczone chyba przez wszystkie babcie, i zawijoki janowickie, i korowaj – chleb weselny z Paszenek, i nawet golasy z kaszy gryczanej z serem. Jestem naprawdę dumny, że bogactwo kulinarne naszego regionu jest tak zróżnicowane i barwne – kontynuuje.   W książce nie zabrakło przepisów pochodzący z naszego regionu. Można tu poczytać o potrawach i produktach wpisanych na Listę Produktów Tradycyjnych, które przed laty przyrządzały nasze babcie. W publikacji znajdziemy opis kiełbasy swojskiej biłgorajskiej, pieroga biłgorajskiego dawniej zwanego \"krupniakiem\", zupy cebulowej z Goraja, oleju tarnogrodzkiego, dżemu żurawinowego czy żurawinówki biłgorajskiej.   Dewizą lubelskiego stołu była i jest maksyma: Dobra gospodyni, choć oszczędna, nie skąpi domownikom pokarmu, dba, aby jadło było dobre, pożywne, dostatnie i w czas podane. Potrawy królujące na lubelskim stole to skutek spotkań kultury wschodu z zachodem. Obfitość na Lubelskiej Ziemi grzybów, kasz, ryb, dzikiego ptactwa, jagód i kiszonek podpowiadały gospodyniom nie tylko rodzaje potraw, ale ich sposoby przyrządzania.  Jak piszą autorzy, lubelskie to region bogaty w tradycje, który łączy kultury różnych narodów. Przez ten rozległy obszar wiodły historyczne szlaki handlowe, którymi przewożono od wielu wieków przyprawy korzenne, bursztyn, miody i nowinki kulinarne. Z naszego województwa pochodzi też wiele darów lasu jak grzyby, dziczyzna czy owoce leśne. Tajemnica bogactwa w tradycjach lubelskiego stołu tkwi w przenikaniu smaków kuchni staropolskiej, ruskiej, ukraińskiej, tatarskiej i żydowskiej.   Książkę w wersji PDF można pobrać pod adresem: http://www.lubelskie.pl/file/2018/01/W-KRAINIE-LUBELSKICH-PRODUKTOW.pdf", "url": "https://gazetabilgoraj.pl/bi%C5%82gorajskie-smaczki/", "category": "lubelskie", "sub_category": "Wyroby piekarnicze i cukiernicze", "phrase": "Korowaj-chleb weselny z Paszenek"}