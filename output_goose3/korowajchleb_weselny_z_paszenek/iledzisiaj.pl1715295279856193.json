{"meta_description": "Już po raz siódmy Gminny Ośrodek Kultury w Borkach z/s w Woli Osowińskiej organizował Spotkania z Pieśnią i Tradycją Weselną. 14 czerwca po godz. 13:00 na placu GOKu rozpoczął się przegląd", "title": "", "content": "Już po raz siódmy Gminny Ośrodek Kultury w Borkach z/s w Woli Osowińskiej organizował Spotkania z Pieśnią i Tradycją Weselną. 14 czerwca po godz. 13:00 na placu GOKu rozpoczął się przegląd tradycyjnych pieśni weselnych. Na scenie swoje umiejętności zaprezentowało 10 zespołów: Komisja oceniająca w składzie: Andrzej Sar, Andrzej Kosek i Zbigniew Kania uważnie przysłuchiwała się poszczególnym występom, które poddała wnikliwej ocenie. Bezapelacyjnie główną nagrodę – Jaśka Muzykanta wygrał Zespół śpiewaczo – obrzędowy „Karczmiska” z Leopoldowa. Trudną decyzję do podjęcia miała także komisja oceniająca tradycyjne potrawy weselne, w skład której weszły: Renata Leszcz, Ewa Stankiewicz, Jolanta Kozak i Maria Kowalska. Wybrać jedną potrawę było bardzo ciężko, dlatego też wyróżnione zostały następujące potrawy: • kompot z rabarbaru, czarnej porzeczki i jabłek (Zespół Ludowy „Kalina” z Jabłonia), • podcos i kartoflaki z ciecierzycą (Zespół Śpiewaczy z Woli Osowińskiej). Zgromadzeni na placu goście i mieszkańcy wsi mogli skosztować wszystkich potraw, które zostały przygotowane przez poszczególne zespoły. Można śmiało stwierdzić, że wszystkie dania były pyszne, bo momentalnie znikały ze stołów. Dodatkową atrakcją dla wszystkich zebranych była możliwość przejażdżki konnym wozem weselnym. Chętni mogli się poczuć jak na dawnym weselu. Nie lada gratką dla dzieciaków był dmuchany plac zabaw. Mogły one przez cały dzień skakać i zjeżdżać do woli. Dorośli z kolei mogli skorzystać z punktu pomiaru ciśnienia, który zlokalizowany był na stoisku radzyńskiego Sanepidu. Ponadto swoje stoisko wystawił Zespół Szkół Rolniczych w Woli Osowińskiej. Podziwiać można także było piękne wyroby rękodzielnicze, które na swoim stoisku prezentowała Monika Gos. Pogoda sprzyjała imprezom plenerowym dlatego też po zakończeniu VII Spotkań z Pieśnią i Tradycją Weselną rozpoczął się festyn rodzinny. Swoim występem uświetniły go następujące zespoły: „Radzyniacy” z Radzynia Podlaskiego, Zespół tańca współczesnego ESTRELLA z Domu Kultury w Kocku, Zespół „Kropki” oraz „Kabaret Starszych Panien po Reinkarnacji” działające przy Gminnym Ośrodku Kultury w Borkach z/s w Woli Osowińskiej. W międzyczasie przeprowadzone zostały konkursy i zabawy, które cieszyły się dużym zainteresowaniem zgromadzonych dzieci. Później scena należała do zespołu Komisariat, który swoim występem zakończył imprezę. VII Spotkania z Pieśnią i Tradycją Weselną odbywały się przy wsparciu finansowym Lokalnej Grupy Działania „Zapiecek”. Nieoceniona jest także pomoc pań z Koła Gospodyń Wiejskich z Woli Osowińskiej – bez nich niemożliwe byłoby ugoszczenie wszystkich zespołów i zaproszonych gości. Wszystkim, którzy przyczynili się do uświetnienia imprezy serdecznie dziękujemy!", "url": "https://iledzisiaj.pl/index.php/troche-kultury/6462-vii-spotkania-z-piesnia-i-tradycja-weselna.html", "category": "lubelskie", "sub_category": "Wyroby piekarnicze i cukiernicze", "phrase": "Korowaj-chleb weselny z Paszenek"}