{"meta_description": "Ze Szczecinka pochodzi najmłodszy produkt tradycyjny Zachodniopomorskiego. W piątek (12 lutego) producentom krówki szczecineckiej gratulował wicemarszałek województwa. Od niedawna na ministerialnej liście...", "title": "Krówka i miody, czyli słodki smak tradycji", "content": "Ze Szczecinka pochodzi najmłodszy produkt tradycyjny Zachodniopomorskiego. W piątek (12 lutego) producentom krówki szczecineckiej gratulował wicemarszałek województwa. Od niedawna na ministerialnej liście są także miody dębickie z pasieki w gminie Maszewo. – W miodach jesteśmy potęgą – podkreślał wicemarszałek województwa Jarosław Rzepa gratulując właścicielom Lipowej Pasieki z Dębic wpisu na listę produktów tradycyjnych prowadzoną przez Ministerstwo Rolnictwa i Rozwoju Wsi. Miody dębickie to 36. przysmak kojarzony z Zachodniopomorskiem. Pod tą nazwą wytwarzanych jest kilka odmian miodu, m.in. wielokwiatowy, lipowy, rzepakowy, gryczany, leśny. W latach 50.-60. ubiegłego wieku niemal w każdym gospodarstwie w Dębicach były ule. – Wybierając taką a nie inną nazwę dla naszych miodów, mieliśmy w pamięci sąsiadów-pszczelarzy – mówi Bogumił Szymański, który produkcją miodu zajmuje się wspólnie z żoną Danutą. – Nie można sobie wyobrazić lepszej, słodszej i milszej promocji gminy – podkreśla burmistrz Maszewa Jadwiga Ferensztajn dodając, że to pierwszy produkt tradycyjny z gminy Maszewo. 19 stycznia zarejestrowana została także krówka szczecinecka. To pierwszy cukierek z naszego regionu na liście tradycyjnych specjałów. Krówkę produkowana jest od ponad 45 lat przez Cukierniczą Spółdzielnię Inwalidów Słowianka w Szczecinku. – Uważamy, że połączenie tradycji i nowoczesności jest możliwe. Receptura naszej krówki oparta jest na naturalnych składnikach. To produkt z pełnego mleka, z dodatkiem prawdziwego masła, na syropie ziemniaczanym, a nie glukozowym – wymienia zalety krówki szczecineckiej Sławomir Pawłowski, prezes Słowianki. Spółdzielnia ze Szczecinka sprzedaje swoje cukiernicze wyroby także za granicą. Krówkę ze Szczecinka znają m.in. w Chinach i Wietnamie. Przedsiębiorstwo zatrudnia 185 osób. ©℗ (żan)", "url": "https://24kurier.pl/aktualnosci/wiadomosci/krowka-i-miody-czyli-slodki-smak-tradycji/", "category": "zachodniopomorskie", "sub_category": "Miody", "phrase": "Miody dębickie"}