{"meta_description": "", "title": "Miody dębickie i krówka szczecinecka na Liście Produktów Tradycyjnych", "content": "Miody dębickie oraz krówka szczecinecka to kolejne produkty tradycyjne, które znalazły się na liście Ministerstwa Rolnictwa i Rozwoju Wsi. Do tej pory takie wyróżnienie przyznano 37 specjałom z Pomorza Zachodniego.  Danuta Szymańska, właścicielka gospodarstwa pszczelarskiego w Dębicach koło Maszewa, przyznaje, że tradycje produkowania miodów rzepakowych, lipowych i leśnych w tym regionie sięgają lat 50. ubiegłego wieku: „Wówczas w każdej rodzinie dębiczan był pszczelarz. Teraz wracamy do tej historii produkując własne wyroby” – powiedziała Danuta Szymańska.  Sławomir Pawłowski, prezes Cukierniczej Spółdzielni Inwalidów „Słowianka”, mówi, że niepowtarzalność smaku krówki wynika z receptury z 1971 roku, kiedy to słodkie mleczne pomady zaczęto produkować w Szczecinku: „Nasze cukierki powstają tylko z naturalnych produktów: mleko, prawdziwe masło oraz syrop ziemniaczany a nie glukozowy” – mówi prezes Pawłowski.  Obok krówek, na liście tradycyjnych potraw województwa zachodniopomorskiego znajdują się: paprykarz szczeciński, konfitura z zielonych pomidorów, grzyby marynowane z szyszką oraz osiem miodów. Do tej pory 1516 smakołyków z całej Polski znalazło się na Liście Produktów Tradycyjnych.", "url": "https://wiadomosci.com/miody-debickie-krowka-szczecinecka-liscie-produktow-tradycyjnych/", "category": "zachodniopomorskie", "sub_category": "Miody", "phrase": "Miody dębickie"}