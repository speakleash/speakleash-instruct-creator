{"meta_description": "Chleb dębnowski wypiekany jest w Dębnie od ponad 30 lat wg receptury powojennych osadników z 1946 roku", "title": "Chleb z Dębna na Liście Produktów Tradycyjnych", "content": "Chleb dębnowski wypiekany jest w Dębnie od ponad 30 lat, w oparciu o recepturę przywiezioną w 1946 r. przez powojennych osadników powiatu myśliborskiego. Przy jego wypieku wytwórcy starają się stosować jak najwięcej surowców pochodzących z własnego ekologicznego gospodarstwa, zachowując przy tym te same proporcje mąki pszennej i żytniej. Tak jak dawniej zakwas przygotowywany jest w rodzinnej, glinianej makutrze, a sam wypiek chleba odbywa się w zachowanych do dnia dzisiejszego poniemieckich piecach chlebowych. Chleb dębnowski znany jest od wielu lat społeczności lokalnej. Można go zakupić bezpośrednio u jego wytwórców, a także podczas różnych lokalnych wydarzeń. Jest to drugi produkt Państwa Dobropolskich, który znalazł się na tej ministerialnej liście. Pierwszym był zakwas buraczany z Dębna. Obecnie na Liście Produktów Tradycyjnych, którą prowadzi Minister Rolnictwa i Rozwoju Wsi, znajduje się 58 produktów tradycyjnych z województwa zachodniopomorskiego.", "url": "https://super.fm/wiadomosci/4816/chleb-z-debna-na-liscie-produktow-tradycyjnych", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Zakwas buraczany z Dębna"}