{"meta_description": "Najpopularniejsza stodoła w Dębnie, przy ulicy Chojeńskiej 23, gdzie można nabyć Zakwas buraczany z Dębna wpisany na listę produktów regiona...", "title": "100. urodziny Chojeńskiej w Dębnie", "content": "Z tej okazji właściciele Aneta i Stanisław Dobropolscy zorganizowali imprezę urodzinową, na którą zaprosili mieszkańców Dębna. Było nadanie nazwy dla budynku, który od teraz nosi nazwę Stodoła Anioła, były swojskie wyroby, tort urodzinowy, wypiekany chleb w piecu chlebowym (to nowość), można było skosztować słynnego zakwasu buraczanego i zdobyć nagrody. Państwo Aneta i Stanisław Dobropolscy prowadzą ekologiczne gospodarstwo rolne. W 2019 Zakwas buraczany z Dębna został wpisany na listę Produktów Tradycyjnych Pomorza Zachodniego. Szybko stał się ceniony i wiele osób chciało go kupić. Właściciele stworzyli więc sklepik w starej stodole, do tego samoobsługowy. W lodówkach na półkach stoi zakwas, a w skrzyneczkach sezonowe ekologiczne warzywa i owoce. Pani Aneta ciągle tworzy nowe receptury. W tym roku asortyment wzbogacił się w octy z bzu czarnego, głogu i płatków kwiatów słonecznika. Niedawno powstał też piec chlebowy, więc niebawem można spodziewać się swojskich wypieków. Sklep – stodoła otwarty jest codziennie od godz. 8 do 20. Na kartonikach zapisana jest cena produktów, na stoliku stoi waga. Wchodzisz, bierzesz co potrzebujesz, a pieniądze wrzucasz do skrzyneczki, a jak nie masz gotówki, to dostępny jest też terminal płatniczy.", "url": "https://www.chojna24.pl/2021/11/100-urodziny-chojenskiej-w-debnie.html", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Zakwas buraczany z Dębna"}