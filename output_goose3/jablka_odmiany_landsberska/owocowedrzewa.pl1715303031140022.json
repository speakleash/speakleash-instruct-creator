{"meta_description": "", "title": "Jabłoń Reneta Landsberska", "content": "Odmiana otrzymana przez Burchardta w XIX wieku w Gorzowie Wielkopolskim. Jest to stara, wczesnozimowa odmiana. Drzewo rośnie silnie, tworzy dużą koronę, szeroko rozłożystą, spłaszczoną i dość luźną. W późniejszym wieku wzrost tej odmiany słabnie wraz z owocowaniem. Liście jabłoni są błyszczące i ciemnozielone. Drzewko zakwita na wiosnę w maju, wtedy drzewo obrasta białymi kwiatami zebranymi w kwiatostany, które przyciągają owady zapylające. Wielkość owocu jest silnie zróżnicowana – najczęściej jest on duży, kulisto-stożkowaty. Skórka jest gładka, przeważnie tłusta, nieco błyszcząca, zielonkawożółta i pokryta rumieńcem najczęściej słabym, pomarańczowy lub karminowopomarańczowy. Miąższ zielonkawokremowy, soczysty, winny. Ta odmiana ma duże wymagania dotyczące gleby. Miejsce posadzenia powinno być wietrzne, gleba lekko kwaśna i piaszczysta. Musi mieć też dostęp do światła słonecznego. Drzewo najlepiej sadzić wczesną wiosną lub jesienią. Warto znaleźć dobrze nasłonecznione stanowisko, a po posadzeniu drzewko należy dobrze podlać. Ta odmiana wymaga prześwietlania i odmładzania podczas wzrostu. Warto też drzewo nawozić w kolejnych latach po posadzeniu. Odmiana zaczyna wcześnie owocować, plonuje obficie, ale przemiennie.  Dojrzałość zbiorcza owoców przypada na przełomie września i października. W przechowalni można je przetrzymywać do grudnia, a w chłodni do marca. Wymaga obecności innych odmian jabłoni do zapylenia. Dobrymi zapylaczami są na przykład odmiany ‘Oliwka Żółta’, ‘Antonówka Zwykła’, ‘Malinowa Oberlandzka’, ‘Wealthy’, ‘Boiken’, ‘Jonathan’, ‘Koksa Pomarańczowa’ i ‘McIntosh’. Owoce jabłoni są idealne do zastosowania w wypiekach, sokach oraz do produkcji wina i cydru.", "url": "https://www.owocowedrzewa.pl/p/jablon-reneta-landsberska-malus-domestica/", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka odmiany Landsberska"}