{"meta_description": "Uwielbia gotować, a jej specjalnością są „placki po rytersku”, szczęśliwa żona, matka i babcia, trzon Koła Gospodyń Wiejskich w Rytrze. Genowefa Pilch-Lichoń to także mistrzyni rękodzieła, której specjalnością jest biżuteria robiona na szydełku.", "title": "Genowefa Pilch-Lichoń: Gospodyni domowa, działaczka i społecznik", "content": "Pani Genowefa jest rodowitą mieszkanką Rytra. W tej niewielkiej, ale jakże uroczej miejscowości prowadzi pensjonat – Pokoje Gościnne „Basia” w Suchej Strudze. Powstał on dzięki jej determinacji i ciężkiej pracy. Ale to z czego najbardziej słynie, to gotowanie.- Chyba z tego jestem najbardziej znana – mówi. – Moje potrawy królowały podczas spotkania opłatkowe Fundacji Sądeckiej w Marcinkowicach, podczas zawodów kajakowych, ale także różnorakich imprez kulinarnych w powiecie.Specjalnością pani Genowefy są placki po rytersku, przygotowywane z gotowanych ziemniaków. Odwiedzający jej stoisko podczas ubiegłorocznej edycji Jarmarku Regionalnego w Muszynie zachwalali także bigos, kołacze i chleb ze smalcem.- Ten jest zawsze na zakwasie – zdradza sekret gospodyni. – Kiedy piekę chleb zawsze zostawiam sobie taką kulkę ciasta, na następne pieczenie, żebym miała naturalny, bez ulepszaczy.Genowefa Pilch-Lichoń miała niemały udział w powstaniu książki kucharskiej „Smaki pogranicza. Kulinarne zwyczaje mieszkańców Rytra i Wyżnych Rużbachów”, która ukazała się pod koniec 2010 roku w ramach realizowanego przez gminę Rytro w partnerstwie z Wyżnymi Rużbachami na Słowacji projektu \"Rytro i Wyżne Rużbachy-europejskie sąsiedztwo\". Książkę wydano w nakładzie 2 tysięcy egzemplarzy. Kobiety działające w KGW w Rytrze zebrały wiele prostych przepisów potraw, jakie w gminie przekazywane były z pokolenia na pokolenie. Przygotowanie i kosztowanie ich dzisiaj, jak można przeczytać w książce, jest niczym wizyta w swoistym muzeum zapomnianych smaków. Niewielka publikacja podzielona jest na dwie części. Jedna poświęcona jest potrawom w gminie Rytro, a druga w gminie Wyżne Rużbachy.Kandydatka do tytułu Sądeczanin 2013 Roku angażuje się w wiele imprez na terenie całej Małopolski. Jest współtwórczynią Sądeckiego Stowarzyszenia Regionalnego, gdzie pełni funkcję w zarządzie, prezesem rytrzańskiego oddziału Stowarzyszenia Agroturystycznego i liderką w „Perłach Beskidu”. Aktywnie działa także w Stowarzyszeniu Miłośników Rytra.– Staramy się promować kulturę i tradycję naszego regionu, aby pamiętały o niej następne pokolenia – mówi .Ci, którzy ją znają mówią o niej „człowiek serce”. - To kobieta, która zawsze nakarmi i pokrzepi dobrym słowem, służy pomocą i nigdy nie odmawia.Pani Genowefa ciągle się doskonali i szkoli. Ukończyła wiele kursów z różnych dziedzin życia. – Niezbyt biegle posługuję się komputerem, ale może to się kiedyś zmieni – dodaje.Koszt wysłania wiadomości to 0,62 zł brutto(KB)Fot. arch.", "url": "http://m.sadeczanin.info/sadeczanin-roku/genowefa-pilch-lichon-gospodyni-domowa-dzialaczka-i-spolecznik", "category": "małopolskie", "sub_category": "Gotowe dania i potrawy", "phrase": "Placek po rytersku"}