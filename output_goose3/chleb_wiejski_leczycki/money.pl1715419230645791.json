{"meta_description": "Gdzie piec do wypiekania chleba opalany jest drewnem jabłoniowym, dlaczego\nmiody z doliny rzeki Mrogi nie zawierają żadnych zanieczyszczeń, jaką zupę jedzono na śniadanie -\ntego wszystkiego można się dowiedzieć z nowego folderu \"Produkty tradycyjne województwa łódzkiego\".", "title": "Wydano folder produktów tradycyjnych województwa łódzkiego", "content": "Gdzie piec do wypiekania chleba opalany jest drewnem jabłoniowym, dlaczego miody z doliny rzeki Mrogi nie zawierają żadnych zanieczyszczeń, jaką zupę jedzono na śniadanie - tego wszystkiego można się dowiedzieć z nowego folderu \"Produkty tradycyjne województwa łódzkiego\". Jak napisał na wstępie do folderu marszałek województwa, Witold Stępień, Łódzkie to mozaika bogatych tradycji kulinarnych wielu narodów, a zachowanie w menu produktów regionalnych i tradycyjnych, to szansa na \"ocalenie znaczącej części dziedzictwa kulturowego\". Opracowanie podzielone jest na kilka rozdziałów: wyroby piekarnicze i cukiernicze, orzechy, nasiona, zboża, warzywa i owoce, miody, gotowe dania i potrawy, mięsa świeże oraz produkty mięsne, oleje i tłuszcze, sery i inne produkty mleczne, napoje alkoholowe i bezalkoholowe. Każdy rozdział zawiera kilka przepisów regionalnych potraw lub wyrobów, w sumie jest ich ponad 50. Czytelnik dowie się m.in., że chleb wiejski łęczycki wypiekany jest w wolnostojącym piecu opalanym drewnem jabłoniowym. Znajdzie przepis na chleb na zakwasie z pieca ceglanego z miejscowości Białej. Przeczyta, że zanim ciasto trafi do pieca wyrasta ono w wiklinowych koszyczkach. W tym czasie rozpala się piec ceglany drewnem z drzew liściastych. Chleb na wsi łęczyckiej stanowił ważny składnik pożywienia. Do II wojny światowej wypiekało się go domowym sposobem w każdym wiejskim gospodarstwie. Z kolei w okolicach Ozorkowa w domach piekło się chleb zawierający, oprócz mąki, kaszę gryczaną. Początkowo spowodowane to było uzupełnieniem mąki, której było mało. Później stało się to przyzwyczajeniem smakowym. Ciekawym wypiekiem jest piernik z marchwi. Tradycja pieczenia takiego piernika w okolicy Dmosina i Głowna sięga wielu pokoleń. Autorzy opracowania zwracają uwagę, że piernik z marchwi wypiekany był przede wszystkim na Boże Narodzenie, a także przy okazji darcia pierza czy tzw. wykopków ziemniaków. Z folderu można się również dowiedzieć, że tradycja kwaszenia ogórków w beczkach dębowych na ziemi wieluńskiej sięga okresu międzywojennego. Okazuje się również, że zalewajka, powszechnie znana zupa w polskiej kuchni ludowej, wywodzi się z okolic Łodzi. Zupa stanowiła główną potrawę na śniadanie, obiady i często kolacje. Powodem tak częstego spożywania była nie tylko jej prostota w przygotowaniu, ale również fakt, że robiona była z tanich składników. W dni świąteczne była okraszana skwarkami. W Radomsku odbywa się nawet festiwal zalewajki. Folder informuje również, że pieczone jabłka z sokiem są w niektórych częściach województwa popularnym deserem, a miody z doliny rzeki Mrogi nie zawierają żadnych zanieczyszczeń chemicznych, mają bogaty i niepowtarzalny smak oraz aromat. Jest też informacja, że na wsi w Polsce środkowej najczęściej spożywano mięso wieprzowe. (PAP)", "url": "https://www.money.pl/archiwum/wiadomosci_agencyjne/pap/artykul/wydano;folder;produktow;tradycyjnych;wojewodztwa;lodzkiego,162,0,965026.html", "category": "łódzkie", "sub_category": "Wyroby piekarnicze i cukiernicze", "phrase": "Chleb wiejski łęczycki"}