{"meta_description": "", "title": "Oficjalna strona Urzędu Gminy Łęczyca, woj. łódzkie", "content": "26 października 2006 r. na Listę Produktów Tradycyjnych prowadzoną przez Ministra Rolnictwa i Rozwoju Wsi trafiły „Chleb łęczycki żytnio-razowy pełnoziarnisty” oraz „Chleb wiejski łęczycki” wypiekane przez Państwa Elżbietę i Mieczysława Maniaków z Zawady Dolnej. Są to pierwsze produkty tradycyjne Województwa Łódzkiego. Czym te chleby różnią się od dziesiątek innych wypiekanych w domowych warunkach? Chleby produkowane są według starych receptur, i związku z tym nie zawierają żadnych związków chemicznych, polepszaczy, substancji konserwujących, jak i też barwników. Są to naturalne produkty na zakwasie wypiekane od dawien dawna w chłopskich chałupach. Chleby pozostają świeże przez tydzień, powoli dojrzewając szlachetnieją i nabierają głębszego smaku. Są doskonałe dla alergików, cukrzyków i osób uczulonych na drożdże i pszenice. Państwo Maniakowie mogą pochwalić się także zdobyciem honorowej nagrody „Perła 2007” w konkursie „Nasze Kulinarne Dziedzictwo” na najlepszy polski regionalny produkt żywnościowy za „Bakaliowy makowiec”. Wystarczy raz spróbować wyrobów z piekarni Państwa Elżbiety i Mieczysława Maniaków żeby docenić trud i wierność staropolskiej tradycji wypieku.", "url": "https://www.gminaleczyca.pl/index.php?action=cat&ID=125", "category": "łódzkie", "sub_category": "Wyroby piekarnicze i cukiernicze", "phrase": "Chleb wiejski łęczycki"}