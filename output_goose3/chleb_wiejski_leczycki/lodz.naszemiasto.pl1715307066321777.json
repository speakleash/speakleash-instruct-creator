{"meta_description": "Dwa rodzaje chleba wiejskiego z Łęczycy i chrzan tarty znad Warty - tylko te trzy propozycje z regionu łódzkiego figurują na liście produktów tradycyjnych ministerstwa rolnictwa, tworzonej dla pokazanie bogactwa ...", "title": "Dlaczego Łódzkie zgłosiło tylko trzy produkty regionalne?", "content": "Dwa rodzaje chleba wiejskiego z Łęczycy i chrzan tarty znad Warty - tylko te trzy propozycje z regionu łódzkiego figurują na liście produktów tradycyjnych ministerstwa rolnictwa, tworzonej dla pokazanie bogactwa ... Dwa rodzaje chleba wiejskiego z Łęczycy i chrzan tarty znad Warty - tylko te trzy propozycje z regionu łódzkiego figurują na liście produktów tradycyjnych ministerstwa rolnictwa, tworzonej dla pokazanie bogactwa polskiej żywności naturalnej i tradycyjnej. Łódzkie na tle innych regionów wypada bardzo słabo. Większość województw zgłosiło po 30 i więcej produktów. Dlaczego nikomu nie zależy na tym, by umieścić na liście znane w całej Polsce jabłka spod Skierniewic albo miody ze spalskich lasów? Według Urzędu Marszałkowskiego, który zajmuje się zbieraniem i ocenianiem wniosków o umieszczenie na liście, wszystkiemu winni są producenci żywności, którzy nie są zainteresowani taką promocją. Elżbieta Maniak z Łęczycy, która na listę wprowadziła dwa z trzech produktów, wie swoje. - Na pomoc z Urzędu Marszałkowskiego w Łodzi nie ma co liczyć. O wszystko staraliśmy się sami - podkreśla. Na ministerialnej liście od października są dwa chleby rodziny Maniaków - \"łęczycki żytni razowy pełnoziarnisty\" i \"wiejski łęczycki\". Żeby sprostać rosnącemu zapotrzebowaniu, Maniakowie rozbudowują swoje \"moce produkcyjne\". Rodzinna firma, która rozpoczynała od wypieków tylko na swoje potrzeby, teraz piecze tygodniowo 200 bochenków, a już planuje powiększenie produkcji o 100 procent. Do łęczyckich bochenków dołączona jest etykietka produktu tradycyjnego, co już przynosi korzyści. - Dzięki temu zainteresowanie naszymi chlebami rośnie - cieszy się Elżbieta Maniak, która myśli już o unijnej rejestracji swoich chlebów. Państwo Maniakowie znów będą walczyć sami. - Urząd Marszałkowski chyba nie był przygotowany do obsługi takich producentów, jak my. Prosiliśmy o pomoc w znalezieniu dotacji na rozbudowę, ale... nic z tego nie wyszło - dodaje właścicielka piekarni. Rzecznik Urzędu Marszałkowskiego w Łodzi Marcin Nowicki, który chleba z Łęczycy jeszcze nie jadł, nie ma sobie i kolegom urzędnikom nic do zarzucenia. - Stawiamy na jakość, nie na ilość - wzrusza ramionami rzecznik, komentując osiągnięcia innych województw i zapewnia, że teraz urząd aktywniej zacznie szukać w regionie produktów, którymi można się pochwalić, wpisując je na ministerialną listę. - W fazie opracowania wniosku są kolejne cztery produkty, tym razem z Łowicza - ogórki kwaszone, ogórki konserwowe, powidła śliwkowe i ćwikła z chrzanem - podkreśla. Czy to jednak nie za mało, jak na cały region? Przecież gdzie indziej na listach produktów tradycyjnych widnieją owoce, wypieki, wyroby garmażeryjne, zupy oraz napoje alkoholowe i bezalkoholowe. Wątpliwości co do opieszałości służb marszałka woj. łódzkiego nie ma Grzegorz Russak, prezes Polskiej Izby Produktu Regionalnego i Lokalnego, jeden z inicjatorów promowania dziedzictwa kulinarnego Polski w Europie. - Urzędników trzeba by pogonić. Niech pogrzebią w muzeach etnograficznych, niech promują produkty, przecież mają na to pieniądze - zżyma się Russak. - Marszałek województwa śląskiego potrafi wydzwaniać z pretensjami, gdy rejestracja produktu się opóźnia. Widać jednym zależy bardziej, innym mniej. Może marszałek województwa łódzkiego od naturalnej żywności woli sport... - komentuje. Jakimi wypiekami, przetworami, warzywami, owocami może pochwalić się region, w którym Państwo mieszkacie? Stwórzmy wspólnie listę produktów, które nasze województwo może polecić na polskie i europejskie stoły. Czekamy na propozycje [email protected]", "url": "https://lodz.naszemiasto.pl/dlaczego-lodzkie-zglosilo-tylko-trzy-produkty-regionalne/ar/c8-6677141", "category": "łódzkie", "sub_category": "Wyroby piekarnicze i cukiernicze", "phrase": "Chleb wiejski łęczycki"}