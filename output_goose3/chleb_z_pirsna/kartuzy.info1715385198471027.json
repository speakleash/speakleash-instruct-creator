{"meta_description": "Pieczony zgodnie z tradycyjną recepturą, z lekko przypieczoną, złocistą,  posypaną makiem skórką, o prostokątnym kształcie i lekko zaokrąglonych kraw", "title": "Chleb z Pirsna na liście produktów tradycyjnych", "content": "Wniosek o włączenie wypieku w poczet pomorskich produktów tradycyjnych złożyli państwo Jolanta i Jan Miodowscy, właściciele gospodarstwa agroturystycznego w Pierszczewie. Jak wyjaśnia pani domu, chleb z Pirsna obecny był w jej rodzinnym domu od pokoleń, a głównym powodem wpisania go na listę była chęć zachowania receptury przekazywanej z pokolenia na pokolenie.Okazuje się, że historia chleba z Pirsna sięga XIII w., kiedy to przez dzisiejsze Pierszczewo przebiegał główny trakt handlowy łączący Poznań z Gdańskiem. Wytwarzany tu chleb zyskał z czasem uznanie i popularność, a receptura jego wypiekania zachowała się do dzisiaj. Niezbędny jest do tego piec chlebowy opalany drewnem, zaś podstawowymi składnikami są: serwatka, mąka żytnia i drożdże. Dla wzbogacenia smaku dodawać można nasiona maku, słonecznika, dyni lub kminku. Dla odwiedzających wieś w miejscowych gospodarstwach agroturystycznych odbywają się nawet pokazy oraz warsztaty wypieku chleba z Pirsna.Edyta Klasa z Departamentu Środowiska i Rolnictwa Urzędu Marszałkowskiego Województwa Pomorskiego zaznacza, że na Pomorzu, które pod względem liczby zarejestrowanych produktów regionalnych (135-red.) zajmuje pierwsze miejsce w kraju, wnioskującymi bardzo często są właśnie właściciele gospodarstw agroturystycznych. Chleb z Pirsna to nie jedyny przykład. Podobnie wyglądało to m.in. w przypadku wafli gdańskich i sałatki śledziowej po kaszubsku, o wpis których wystąpiło gospodarstwo agroturystyczne z Wieżycy.- Gospodarstwa agroturystyczne to właśnie miejsca, w których najczęściej można skosztować lokalnych, tradycyjnych specjałów. Dobra kuchnia oparta na lokalnych surowcach i tradycyjnych recepturach jest atutem tego typu obiektów turystycznych - dodaje.Produkt na Listę Produktów regionalnych może zgłosić każdy wytwórca, przedsiębiorstwo, osoba prywatna i stowarzyszenie. Na liście może znaleźć się produkt, który powstaje wg. receptury wykorzystywanej niezmiennie od co najmniej 25 lat i jest wykonywany przy użyciu tych samych tradycyjnych metod.Przyjmowanie i weryfikacja wniosków o wpis na listę należą do marszałków województw, którzy przesyłają wnioski do Ministerstwa Rolnictwa i Rozwoju Wsi.Lista Produktów Tradycyjnych prowadzona przez ministerstwo służy promowaniu regionalnych specjałów. Powstała w 2005 r. i obecnie znajdują się na niej 1033 produkty.", "url": "https://kartuzy.info/artykul/chleb-z-pirsna-na-liscie/809572", "category": "pomorskie", "sub_category": "Wyroby piekarnicze i cukiernicze", "phrase": "Chleb z Pirsna"}