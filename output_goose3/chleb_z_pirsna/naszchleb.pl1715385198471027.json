{"meta_description": "", "title": "Chleb z Pirsna - Nasz chleb", "content": "Źródła oraz gdzie kupić: Ministerstwo Rolnictwa i Rozowju Wsi Pierszczewo (Pirsno, w j. kaszub. Pierszczewò) to wieś położona na obszarze Kaszubskiego Parku Krajobrazowego w gminie Stężyca. Do XII wieku była siedzibą prastarej ziemi Pirsna. Osada należąca do ziemi Pirsna w XIII w. została darowana przez Mestwina swojej ciotce Gertrudzie, czego dowodem jest do dnia dzisiejszego zachowany oryginalny dokument z 1284 roku, w którym wymieniona jest nazwa Pirsno. Dawniej przez Pierszczewo przebiegał główny trakt handlowy łączący Poznań z Gdańskiem. Położenie to miało wpływ na popularyzację produktów wytwarzanych we wsi. Dzięki zaopatrywaniu się podróżnych w chleb, zyskał on uznanie i stał się bardzo popularny. Receptura zachowała się dzięki przekazom ustnym oraz kultywowaniu nieprzerwanie tradycji piekarskich. Podstawowymi składnikami wykorzystywanymi do wypieku chleba z Pirsna są: serwatka, mąka żytnia i drożdże. Pieczenie chleba do dnia dzisiejszego odbywa się w piecu chlebowym opalanym drewnem, który jest w każdym gospodarstwie. Dla wzbogacania smaku i aromatu chleba mieszkańcy dodają nasiona maku, słonecznika, dyni lub kminku. Obecnie w gospodarstwach agroturystycznych znajdujących się w Pierszczewie odbywają się pokazy oraz warsztaty wypieku chleba z Pirsna dla odwiedzających wieś.", "url": "http://naszchleb.pl/index.php?option=com_content&view=article&id=110:chleb-z-pirsna&catid=25&Itemid=127", "category": "pomorskie", "sub_category": "Wyroby piekarnicze i cukiernicze", "phrase": "Chleb z Pirsna"}