{"meta_description": "", "title": "Podkarpackie Smaki", "content": "Stowarzyszenie Kobiet Słomianej ul. Wolności 60 37-403 Pysznica Agnieszka Smalisz tel. 15 642 18 15 Gęsta masa z widocznymi kawałkami grochu i smażonej cebuli. Smak kwaskowaty o zapachu charakterystycznym dla gotowanej kapusty z grochem i smażonej cebuli. Ma kolor kremowo-żółty.   Słomiana leży w gminie Pysznica, w której położony jest Park Krajobrazowy Lasy Janowskie. Lasy Janowskie są jednym z większych zwartych kompleksów leśnych w Polsce i stanowią część Puszczy Solskiej. W związku z tym, gmina Pysznica dba o przestrzeganiu zasady zrównoważonego rozwoju z troską o środowisko naturalne i dziedzictwo kulturowe.  Kapustę świąteczną w Pysznicy zawsze przygotowywano podczas wieczerzy Wigilijnej na Boże Narodzenie. Rano w dzień Wigilii stawiano garnek z napęczniałym grochem na blasze do gotowania i gotowano do miękkości. Zazwyczaj gotowano groch, tzw. bombę, w tej samej wodzie, w której był moczony. W osobnym garnku gotowano kapustę kiszoną, którą wybierano drewnianą łyżką z dębowej beczki. Następnie do garnka z kapustą wlewano zimną wodę i gotowano. Po niedługim czasie odlewano wodę i dodawano zimnej i ponownie gotowano do momentu, aż kapusta przestała być kwaśna. W końcowej fazie gotowania do kapusty dodawano 4 garście jagieł (kaszy jaglanej) uprzednio wypłukanej i gotowano do miękkości.  Do tak przygotowanej kapusty wlewano ugotowany groch razem z wodą, w której się gotował i wszystko gotowano powoli, mieszając od czasu do czasu, aby się nie przypaliło. Nieco później dodawano podsmażoną na maśle cebulę oraz wiejskiej śmietany. Na koniec doprawiano solą, pieprzem i podawano do stołu wigilijnego dla wszystkich biesiadników. Kapusta wigilijna uważana była za przysmak i do tej pory jest w takiej formie podawana każdego roku podczas wieczerzy Wigilijnej w gminie Pysznica.", "url": "http://podkarpackiesmaki.pl/pl/potrawy-tredycyjne/dania-i-potrawy/art19,kapusta-wigilijna-po-pysznicku.html", "category": "podkarpackie", "sub_category": "Gotowe dania i potrawy", "phrase": "Kapusta z grochem i kaszą jaglaną"}