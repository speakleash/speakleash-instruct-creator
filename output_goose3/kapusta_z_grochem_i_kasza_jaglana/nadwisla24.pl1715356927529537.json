{"meta_description": "Blisko dwa lata członkowie Stowarzyszenia Kulturalnego Cyganiacy z Cyganów czekali na decyzję Ministerstwa Rolnictwa i Rozwoju Wsi w sprawie przyznania certyfikatu trzem potrawom tradycyjnym. Po akceptacji złożonego wniosku i jego weryfikacji „Kapusta z grochem i kaszą jaglaną” otrzymała certyfikat i wpis na listę produktów tradycyjnych. Dwa kolejne produkty czekają na weryfikację. Kapusta z grochem i", "title": "Kapusta z grochem i kaszą jaglaną produktem tradycyjnym", "content": "Blisko dwa lata członkowie Stowarzyszenia Kulturalnego Cyganiacy z Cyganów czekali na decyzję Ministerstwa Rolnictwa i Rozwoju Wsi w sprawie przyznania certyfikatu trzem potrawom tradycyjnym. Po akceptacji złożonego wniosku i jego weryfikacji „Kapusta z grochem i kaszą jaglaną” otrzymała certyfikat i wpis na listę produktów tradycyjnych. Dwa kolejne produkty czekają na weryfikację. Kapusta z grochem i kaszą jaglaną jest znana w naszym regionie od wielu pokoleń, obecnie również gości na naszych stołach, więc udowodnienie 25- letniej tradycji nie było trudne. Nasi przodkowie przygotowywali potrawy z prostych produktów uzyskiwanych ze swojego pola jak i też z lasu. Siali proso, sadzili groch, kapustę, zbierali grzyby i to są podstawowe produkty tej potrawy. Była i jest daniem wigilijnym podawana z olejem lnianym, lub przygotowywana z odrobiną tłuszczu na inne uroczystości. Jest smaczna, zyskuje uznanie nawet u wybrednych smakoszy. Kapusta ta jest często promowana przez zespół Cyganianki, które są również członkiniami Stowarzyszenia Kulturalnego Cyganiacy. Na konkursach oryginalnych produktów regionalnych otrzymała już wiele czołowych nagród, jest obowiązkowym daniem na spotkaniach opłatkowych organizowanych od wielu lat w CKL w Cyganach. Przepis na kapustę znajduje się w książce pt. „KUCHNIA LASOWIACKA”, wydanej ze środków Stowarzyszenia Lasowiacka Grupa Działania, której promocja odbyła się we wrześniu bieżącego roku w Samorządowym Ośrodku Kultury w Nowej Dębie.", "url": "https://nadwisla24.pl/2014/12/14/kapusta-z-grochem-i-kasza-jaglana-produktem-tradycyjnym/", "category": "podkarpackie", "sub_category": "Gotowe dania i potrawy", "phrase": "Kapusta z grochem i kaszą jaglaną"}