{"meta_description": "Najlepsza kapusta z grochem, delikatna, kremowa, w sam raz kwaśna. Każdemu trudno się oprzeć przed nakładaniem sobie jeszcze i jeszcze trochę...", "title": "Najlepsza kapusta z grochem", "content": "Najlepsza kapusta z grochem jest tylko leciutko kwaśna, delikatna, kremowa, kiedy część grochu rozpadnie się na puree a część ma lekko wyczuwalne ziarenka. O takiej opowiadała mi znajoma w autokarze wracającym z Andrzejek. Ugotowała pięć kilo. Jak to pięć kilo? Zjedli trochę i resztę wsadziła na gorąco do słoików, żeby mieć na święta i rozdać potem synom do akademika. Zawsze tak robi. Myśl o kapuście prześladowała mnie cały wyjazd, zrobiłam więc i ja, słoiki zamknięte w lodówce (co wyczynia groch z kapustą w środku, nie wiem). Pyszna sprawa. I łatwa bardzo. I niedroga, taki student to nawet sam w akademiku mógłby sobie…:) Myślę, że przechowywana w lodówce, tydzień może wytrzymać bez sensacji. – kilogram dobrej kapusty kiszonej (należy sprawdzić przed zakupem czy nie jest gorzka i czy pachnie świeżo kapustą)  – kilogram grochu (łupanego, w połówkach lub całego)  – trzy cebule  – 2, 3 łyżki masła  – sól (ok. 1,5 łyżeczki lub nieco więcej), pieprz, łyżeczka cukru, ew. pół łyżeczki kminku lub łyżeczka majeranku. Groch moczyć przez 10-12 godzin (można zostawić na noc) w zimnej wodzie, której wlewamy tyle, by wody wystawało ponad powierzchnię na trzy cm. Kiedy groch się moczy, kapustę lekko przepłukać na durszlaku w zimnej wodzie. Mocno odcisnąć, sprawdzić czy jest bardzo kwaśna. Jeśli bardzo, przepłukać jeszcze raz i ponownie mocno odcisnąć. Ma być kwaśna wyczuwalnie ale nie mocno. Pokroić dość drobno na desce, wrzucić do większego garnka, dolać szklankę wody i gotować pod przykryciem z dodatkiem soli do miękkości (pół godz. lub dłużej, różnie z kapustą bywa). Cebulę pokroić w kostkę, wrzucić na patelnię i zezłocić na łyżce masła z odrobiną oleju, dodać do gotującej się kapusty. Wodę z grochu odlać, nalać świeżej (ok. 2 cm nad powierzchnię grochu), zagotować. Po zagotowaniu, należy go często mieszać, by się nie przypalił. Potrwa to ok. 20 – 50 minut, czasem trochę dłużej, trzeba próbować. Kiedy część  grochu się rozpadnie a pozostałe ziarenka będą miękkie, wyłączyć ogień.  Kiedy kapusta będzie miękka, dodać do niej ugotowany groch, pozostałe masło, sporo pieprzu, cukier, dosolić do smaku, porządnie wszystko wymieszać i gotowe. Można podawać od razu lub bardzo gorącą przełożyć do słoików, do 2/3 wysokości słoika, nie więcej, zakręcić, kiedy się zamkną i ostygną, wstawić do lodówki, by czekały na swoją kolej, myślę, że około 2 tygodni wytrzymają. Należy uważać przy podgrzewaniu, trzeba cały czas mieszać, lubi się przypalać!", "url": "https://niebonatalerzu.pl/2013/12/najlepsza-kapusta-z-groche.html", "category": "podkarpackie", "sub_category": "Gotowe dania i potrawy", "phrase": "Kapusta z grochem i kaszą jaglaną"}