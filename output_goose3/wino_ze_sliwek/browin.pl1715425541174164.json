{"meta_description": "", "title": "Wino ze śliwek z dodatkiem śliwki pieczonej", "content": "Wino śliwkowe jest wspaniałą odmianą wina. Jeśli znudziło Ci się wytwarzanie wina z winogron — wypróbuj nasz przepis na aromatyczny trunek o śliwkowej nucie. Przy wyborze śliwek do produkcji wina decyduj się na owoce dojrzałe i soczyste. Najlepszą i najłatwiej dostępną odmianą śliwek do wyrobu wina jest polska węgierka. Dobrze sprawdzi się również mirabelka, a także mniej znana renkloda. Zainteresowanych zapraszamy do zapoznania się z naszym przepisem! Śliwki wydryluj. 3 kg owoców umieść w piekarniku i podgrzej do 160 °C, utrzymując tę temperaturę przez około 10 minut. Kiedy śliwki zaczną się karmelizować, wyjmij je z piekarnika i ostudź, po czym włóż je do pojemnika fermentacyjnego i dosyp do nich pozostałe śliwki. Dodaj Pektoenzym, regulator kwasowości, drożdże winiarskie, połowę porcji pożywki oraz syrop cukrowy (przygotowany z 2 L wody i 1 kg cukru). Całość pozostaw do fermentacji na 2 tygodnie. Następnie odciśnij owoce, a młode wino przenieś do balonu, sprawdzając stężenie cukru cukromierzem. Jeśli jest ono poniżej 5 °Blg, dodaj kolejną porcję syropu cukrowego (przygotowanego z 1 L wody i 0,8 kg cukru) oraz pozostałą część pożywki. Całość pozostaw na kolejny miesiąc. Jeśli fermentacja znacznie zwolni, a na dnie balonu powstanie pierwszy osad, możesz dokonać obciągu wina znad osadu. Jest to również dobry czas na korektę smaku (dosłodzenie lub dokwaszenie). Wino przenieś ponownie do balonu i pozostaw do zakończenia fermentacji.", "url": "https://browin.pl/przepisnik/przepis/wino-sliwkowe-z-dodatkiem-sliwki-pieczonej", "category": "zachodniopomorskie", "sub_category": "Napoje (alkoholowe i bezalkoholowe)", "phrase": "Wino ze śliwek"}