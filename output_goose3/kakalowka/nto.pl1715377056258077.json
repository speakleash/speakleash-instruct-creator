{"meta_description": "Na zorganizowanej konferencji prasowej zarząd województwa opolskiego podsumował m.in. wdrażanie programów, za sprawą których na opolskie wsie popłynęło ponad 175 milionów złotych. Była też mowa o planach na rozpoczynający się rok.", "title": "Samorząd województwa opolskiego podsumował wsparcie dla mieszkańców wsi w 2021 r. A co nas czeka w nowym roku?", "content": "Zarząd województwa opolskiego podsumował m.in. wdrażanie programów, za sprawą których na opolskie wsie popłynęło ponad 175 mln złotych. Na zorganizowanej konferencji prasowej zarząd województwa opolskiego podsumował m.in. wdrażanie programów, za sprawą których na opolskie wsie popłynęło ponad 175 milionów złotych. Była też mowa o planach na rozpoczynający się rok. - Obszary wiejskie w naszym województwie zajmują ponad 92 proc. powierzchni. Tereny te zamieszkuje ponad 50 proc. mieszkańców regionu, więc stawiamy na ich aktywność i rozwój – mówił na konferencji prasowej Antoni Konopka, członek zarządu województwa opolskiego. Na wsparcie działań na obszarach wiejskich, z budżetu województwa, przyznano w 2021 roku dotacje w wysokości 782 tys. złotych (trafiły one do 98 organizacji pozarządowych, m.in. do ochotniczych straży pożarnych, kół gospodyń wiejskich, czy LZS-ów). Pieniądze zostały spożytkowane np. na remonty w siedzibach organizacji, zakup sprzęt, zagospodarowanie terenów wspólnych wsi, czy organizację imprez i konkursów, promujących dziedzictwo kulinarne regionu. – Te pieniądze, poprzez pomysłowość i działanie, są znakomicie pomnażane – podkreślał Antoni Konopka. – W 2022 roku planujemy wydać na ten cel 800 tys. złotych. W rozpoczynającym się roku będą też kontynuowane cieszące się duża popularnością konkursy: „Piękna Wieś Opolska”, „Nasze kulinarne dziedzictwo- smaki regionów” oraz „Fundusz sołecki- najlepsza inicjatywa”. – Sukcesem minionego roku jest natomiast wpisanie na Listę Produktów Tradycyjnych, prowadzoną przez Ministerstwo Rolnictwa i Rozwoju Wsi, kolejnych 5 produktów z regionu. Obecnie na tej liście znajdują się 74 nasze produkty – wyliczał wicemarszałek. Antoni Konopka zapowiedział również, że w rozpoczynającym się roku będzie pula pieniędzy na budowę dróg dojazdowych do pól, które służą nie tylko rolnikom. Zarząd województwa planuje wydać na ten cel 5 milionów złotych. Samorząd podsumował wdrażanie Programu Rozwoju Obszarów Wiejskich na lata 2014-2020. Łącznie w ramach programu zawarto ponad 923 umowy o wartości ponad 268 mln złotych. Beneficjenci otrzymali w ramach unijnego wsparcia ponad 166 mln złotych. Efektem tego było m.in. stworzenie blisko 80 km dróg lokalnych (gminnych i powiatowych), 6 oczyszczalni ścieków, 417 przydomowych oczyszczalni ścieków i 6 stacji uzdatniania wody. W ramach Programu Operacyjnego Rybactwo i Morze na lata 2014-2020 z kolei zawarto 69 umów o wartości 12,8 mln złotych (na rzecz beneficjentów przekazano prawie 9 mln złotych). Z pieniędzy tych m.in. powstało 40 miejsc pracy, wyposażono też obiekty, służących gospodarce rybackiej, w niezbędny sprzęt. W 2022 roku zarząd województwa opolskiego zamierza ogłosić kolejne nabory, przeznaczone m.in. na gospodarkę wodno-ściekową (na kwotę 14,3 mln euro) czy na budowę lub modernizacja dróg lokalnych (8,8 mln euro).", "url": "https://nto.pl/samorzad-wojewodztwa-opolskiego-podsumowal-wsparcie-dla-mieszkancow-wsi-w-2021-r-a-co-nas-czeka-w-nowym-roku/ar/c8-16001229", "category": "opolskie", "sub_category": "Napoje (alkoholowe i bezalkoholowe)", "phrase": "Kakałówka"}