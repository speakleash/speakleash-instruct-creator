{"meta_description": "", "title": "Kapusta lasowiacka z zasypką", "content": "Dzisiaj prezentuję jeden z wielu lokalnych przepisów na smaczną gotowaną kapustę z dodatkami. Zwykle kapustę przygotowuje się z jednym wiodącym dodatkiem, np. suszonymi grzybami, albo grochem. Tym razem jednak zachęcam Was do ugotowania wszystkomającej kapusty lasowiackiej z zasypką :) Znajdzie się w niej – poza kapustą kiszoną – boczek, czerwoną fasolę, kaszę jęczmienną i cebulę. Prawda, że ma wszystko? :) Można ją podawać z chlebem, albo kotletami mielonymi. Lub ziemniakami. Wszystko zależy od upodobań. Podstawowy przepis pochodzi z książeczki „Smaki Kolbuszowszczyzny” i został zaprezentowany przez Koło Gospodyń Wielkich z Kolbuszowej Górnej. Jedyna zmiana, jakiej dokonałam, to wywar mięsny. U mnie jest to wywar z obgotowanego wędzonego boczku, a w oryginale zastosowano wywar z żeberek. Wieczór wcześniej fasolę wkładamy do głębokiego garnka i zalewamy wodą. Odstawiamy do napęcznienia. Na drugi dzień wodę z fasolą solimy (około 1 łyżeczki soli) i gotujemy do miękkości, mieszając od czasu do czasu. Może to potrwać około godziny. W tym czasie w osobnym garnku zagotowujemy wodę, dodajemy 4 listki laurowe i 4 ziarna ziela angielskiego i wkładamy do niej boczek. Gotujemy go około 15-20 minut na niewielkim ogniu. Na dno dużego garnka nalewamy kilka centymetrów wody, zagotowujemy i wkładamy do niej lekko wypłukaną, odciśniętą i pokrojoną kapustę kiszoną. Obgotowujemy około 15 minut i odcedzamy. Kapustę ponownie przekładamy do tego samego garnka i zalewamy wywarem z boczku, przekładając również liście laurowe i ziele angielskie. Dodajemy boczek pokrojony w kostkę, kaszę jęczmienną i kminek. Kapustę z dodatkami dusimy około 30 minut często mieszając.    Cebulę drobno siekamy i podsmażamy na maśle do zeszklenia. Dodajemy mąkę i wszystko razem jeszcze chwilę smażymy. Całość przekładamy do garnka z kapustą, mieszamy i zagotowujemy. Na koniec kapustę solimy i pieprzymy do smaku. Dodajemy odcedzoną fasolę i mieszamy.", "url": "https://trzecitalerz.blogspot.com/2015/11/kapusta-lasowiacka-z-zasypka.html", "category": "podkarpackie", "sub_category": "Gotowe dania i potrawy", "phrase": "Kapusta z kaszą jęczmienną po lasowiacku"}