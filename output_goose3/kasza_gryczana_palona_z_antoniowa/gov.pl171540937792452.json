{"meta_description": "Produkt wpisany na listę produktów tradycyjnych w dniu 2016-12-01 w kategorii Warzywa i owoce w woj. świętokrzyskim.", "title": "Kasza gryczana palona z Antoniowa - - Portal Gov.pl", "content": "Produkcją kaszy mieszkańcy okolic Bałtowa, w tym w Antoniowie zajmują się od dawna – powyżej 50 lat. Ze względu na słabe ziemie w tym regionie i specyficzny mikroklimat grykę uprawiano na dużych obszarach. Na tych terenach działało kilkanaście kaszarni, które tradycyjnym sposobem produkowały kasze, aż do lat osiemdziesiątych ubiegłego stulecia. Szczególnie zajmowały się tym niewielkie gospodarstwa, które upatrywały w tym dodatkowe źródło dochodu dla swoich rodzin. „Grykę uprawiali prawie wszyscy (…). W okolicach Bałtowa i Lipska, Sienna” (Wywiad przeprowadzony z mieszkańcami Antoniowa). Kaszę gryczaną na tych terenach pozyskuje się poprzez obróbkę nasion gryki w specjalnie skonstruowanych do tego celu urządzeniach. Poprzez tę obróbkę twarde nasiona gryki pozbawiane są niejadalnych łusek oraz oczyszczane z nasion chwastów i innych zanieczyszczeń mechanicznych. Następnie uzyskana w ten sposób biała kasza jest poddawana obróbce na gorąco, czyli umieszczana jest w specjalnym pojemniku zwanym beczką, pod którą pali się ogień i w której kasza jest przypalana przez około 4 godziny. Wtedy jej kolor z biało-zielonkawego zmienia się na brązowy. Kasza gryczana jest bardzo cennym produktem żywieniowym. Zawiera dużo skrobi i białka, a także cenne składniki mineralne i witaminy, m.in. z grupy B, PP, związki mineralne wapnia, żelaza, fosforu, potasu i miedzi. W kaszy gryczanej występują także kwasy organiczne, w tym cytrynowy, szczawiowy, jabłkowy i foliowy. Nie zawiera glutenu i nie zakwasza organizmu. Jest doskonałym dodatkiem do dań mięsnych i grzybów oraz surowcem do farszów. „Kiedyś z mlekiem ze skwarkami jest bardzo zdrowa i pożywna. Ja mogę jeść codziennie nie znudzi mi się” (Wywiad przeprowadzony z mieszkańcami Antoniowa).", "url": "https://www.gov.pl/web/rolnictwo/kasza-gryczana-palona-z-antoniowa", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kasza gryczana palona z Antoniowa"}