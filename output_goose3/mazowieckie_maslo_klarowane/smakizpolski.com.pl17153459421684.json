{"meta_description": "Duże znaczenie dla walorów mazowieckiego masła ma nie tylko kultywowana przez pokolenia tradycja i technika jego wyrobu, ale również naturalne warunki hodowli krów, jak i czyste środowisko, zagwarantowane m.in. poprzez bliskość puszczy Bolimowskiej.", "title": "Mazowieckie masło klarowane", "content": "O obecności masła na staropolskich stołach wspomina w pierwszej połowie XIX wieku Łukasz Gołębiowski: „Ośrodki chleba miałko utarte w soli do tego jabłek i gruszek dodać, soli a masła, będzie potrawa, którą famułą nasi przodkowie zwali” . Masła w owym czasie używano przede wszystkim do smażenia: „Ogranirować grzaneczkami (…) smażeonemi na maśle” (Helena Mołochowiec, „Wielka ilustrowana książka kucharska”, Poznań 1929). Najlepszą metodą przechowywania masła było jego wytapianie, czyli klarowanie: „Takowe masło długi czas zachować można” (Wojciech Wielądek, „Kucharz doskonały”, Warszawa 1786). Niektórzy autorzy wręcz zalecali, by używać do smażenia tylko masła klarowanego: „Do potraw należy używać tylko klarowanego, t.j. topionego na ogniu (aby zabić bakterje), po usunięciu szumowin, zawierających ser, który łatwo gliwieje i psuje masło” (A., A. Tarnawscy, „Kosowska kuchnia jarska”, Warszawa 1929). Masło klarowane na Mazowszu wyrabiane jest ręcznie przez gospodynie ze śmietany z mleka krowiego. Sposób przygotowania jest niezmienny od pokoleń. Na początku należy przecedzić śmietanę przez włosiane sito i wlać je do połowy maselnicy. Później ubijać ją przez około 30 do 50 minut, aż do zbicia. Kolejny etap to tzw. przemywanie masła, czyli wygniatanie w czystej wodzie w celu usunięcia pozostałości i formowanie jednolitej masy. Tak przygotowane masło podgrzewa się w rondlu dwukrotnie. Pierwszy raz w celu usunięcia zanieczyszczeń, a drugi raz w celu nadania barwy (złoty płyn). Ostatnia część przygotowania masła klarowanego to odcedzenie płynu przez gazę i przelanie do kamiennego słoja w celu zastygnięcia masła. Duże znaczenie dla walorów mazowieckiego masła ma nie tylko kultywowana przez pokolenia tradycja i technika jego wyrobu, ale również naturalne warunki hodowli krów, jak i czyste środowisko, zagwarantowane m.in. poprzez bliskość puszczy Bolimowskiej. Masło klarowane cieszy się nieustającym zainteresowaniem konsumentów. Nabywane jest ono przez mieszkańców Skierniewic, Warszawy i Łodzi. Wykorzystywane jest do wypieków i smażenia przez mieszkańców regionu Puszczy Bolimowskiej jako jeden z głównych tłuszczów.", "url": "https://www.smakizpolski.com.pl/mazowieckie-maslo-klarowane/", "category": "mazowieckie", "sub_category": "Oleje i tłuszcze (masło, margaryna itp.)", "phrase": "Mazowieckie masło klarowane"}