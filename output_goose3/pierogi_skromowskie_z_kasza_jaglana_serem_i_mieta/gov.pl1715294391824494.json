{"meta_description": "Produkt wpisany na listę produktów tradycyjnych w dniu 2016-07-18\nW kategorii Gotowe dania i potrawy\nW województwie woj. lubelskim", "title": "Pierogi skromowskie z kaszą jaglaną, serem i miętą - - Portal Gov.pl", "content": "Półkoliste ciasto z farszem z kaszy jaglanej, sera i mięty z zawiniętymi ozdobnie brzegami. Wieś Wola Skromowska jest sołectwem najbardziej wysuniętym na północ w gminie Firlej, powiecie lubartowskim, województwie lubelskim. Tereny te posiadają zarówno mało zasobne w składniki pokarmowe gleby, doskonałe do uprawy prosa, jak też żyźniejsze mady rzeczne, gdzie uprawiana jest pszenica. Ponadto mnogość łąk i pastwisk w dolinach rzek sprzyjała zawsze hodowli bydła. Od dawna mieszkańcy do przygotowania różnych potraw wykorzystywali lokalne surowce. Przykładem takim są pierogi skromowskie z kaszą jaglaną, serem i miętą, które od lat przygotowywane są według starej, niezmiennej receptury. „Produkty na pierogi były z własnego gospodarstwa. Kasza była parowana. 30-40 dkg kaszy, 0,5 sera, 1 kg mąki, 2 dkg drożdży, sól, woda lub mleko (na oko). Mięta była obowiązkowa!!! Z tych produktów wyrabiano ciasto na drewnianej stolnicy. Pierogi były lepione ręcznie dużej wielkości” (Wywiad przeprowadzony z mieszkańcami Woli Skromowskiej). Dla podkreślenia smaku i zapachu, pierogi podawane są przeważnie na ciepło. Polane świeżo zasmażaną słoniną ze skwarkami lub śmietaną. „Kiedyś uważano, że pierogi były symbolem dostatku, mówiło się nawet „pierogami drzwi otwierano”” (Wywiad przeprowadzony z mieszkańcami Woli Skromowskiej). Ten lokalny przysmak promowany jest na organizowanych na terenie powiatu lubartowskiego majówkach rodzinnych, dożynkach oraz piknikach.", "url": "https://www.gov.pl/web/rolnictwo/pierogi-skromowskie-z-kasza-jaglana-serem-i-mieta", "category": "lubelskie", "sub_category": "Gotowe dania i potrawy", "phrase": "Pierogi skromowskie z kasza jaglaną, serem i miętą"}