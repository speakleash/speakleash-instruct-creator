{"meta_description": "Słodkości, desery, bułki, chleb to wyroby z których słynie woj. lubelskie. Dowodem jest na to Lista Produktów Tradycyjnych. Na co warto się skusić z tej listy 173 specjałów? Nie można pominąć smacznych nalewek, cebularza i swojskiej kiełbasy.", "title": "Lubelskie smaki sławią nasz region", "content": "Kiermasz bożonarodzeniowy odbędzie się od 16 do 18 grudnia na placu Teatralnym przy CSK Słodkości, desery, bułki, chleb to wyroby z których słynie woj. lubelskie. Dowodem jest na to Lista Produktów Tradycyjnych. Na co warto się skusić z tej listy 173 specjałów? Nie można pominąć smacznych nalewek, cebularza i swojskiej kiełbasy. Nasz region lubelski, to miejsce w którym krzyżują się losy kilku narodowości, kultur i religii. Kulturowa mozaika znajduje swoje odbicie w lokalnych kulinariach. - Różnorodność smaków lubelskiej kuchni była i jest niezwykle barwna. Charakteryzuje się silnymi wpływami kresowymi: litewskimi, rosyjskimi czy ukraińskimi. Mocno pobrzmiewa tu także nuta żydowska, której przejawem jest chociażby forszmak lubelski, a także cebularz, wypiekany niegdyś przez Żydów ze Starego Miasta w Lublinie, a dziś sławiący nasz region w Unii Europejskiej - przypomina Grzegorz Kapusta, wicemarszałek województwa lubelskiego. Wszystkie lokalne i tradycyjne specjały wytwarzane na Lubelszczyźnie znajdują się na ogólnopolskiej Liście Produktów Tradycyjnych. Jest ich już 173. - To ponad 10 proc. całego rejestru, który obecnie liczy nieco ponad 1600 pozycji. Praktycznie od powstania listy nasze województwo bardzo mocno angażuje się w akcję rejestracji tradycyjnej lokalnej żywności, a tym samym jej ocalanie od zapomnienia i przywracanie do codziennego jadłospisu Polaków - zauważa Grzegorz Kapusta. Patrząc na ministerialną listę widzimy, że nasze województwo słynie głównie z wyrobów piekarniczych i cukierniczych. Tych mamy najwięcej, bo 41, jak np. chleb ludwiński, ciasto staropolskie podhoreckie, pączki żakowolskie z powidłami z antonówek albo babka drożdżowa z jabłkami. Tylko trochę mniej, bo 38, jest gotowych dań i potraw. Można tu wspomnieć przykładowo o lubelskim forszmaku, pierogach z mięsem i bobem, racuchach z makiem, żurze żukowskim, czy słynnej zupie z karpia. - Można jednak pokusić się o stwierdzenie, że Lista Produktów Tradycyjnych odzwierciedla w pewien sposób potencjał produktów rolnych naszego regionu. A są to - oprócz wyrobów na bazie zbóż i kasz - także owoce i warzywa, miody, oleje i ryby. To m.in. te surowce tworzą trzon lubelskiej Listy Produktów Tradycyjnych. Warto wspomnieć o malinie kraśnickiej, nałęczowskim miodzie wielokwiatowym czy oleju roztoczańskim. W tym roku udało się wpisać 20 nowych produktów na listę. Znalazły się na niej nareszcie flaki piaseckie, śmietana tradycyjna z Bychawy, pierogi skromowskie z kaszą jaglaną, serem i miętą, kiełbasa swojska biłgorajska czy znany korowaj - chleb weselny z Paszenek. Urz ąd Marszałkowski stara się zachęcić restauratorów z naszego regionu do serwowania lubelskich potraw tradycyjnych. Tym bardziej, że jest na to coraz większe zapotrzebowanie. W tym roku, po raz pierwszy urząd zorganizował razem z Kresową Akademią Smaku konkursu „Śniadanie po lubelsku” w ramach Europejskiego Festiwalu Smaku. Na degustacje regionalnych frykasów coraz częściej zapraszają sami wytwórcy, często zrzeszeni w lokalnych stowarzyszeniach czy kołach gospodyń wiejskich, które w tym celu organizują kiermasze i festyny. Świetną ofertę kulinarną mają też lubelskie gospodarstwa agroturystyczne. - Zasmakować w regionalnej żywności można także podczas wielu imprez organizowanych lub współorganizowanych przez Urząd Marszałkowski. Należą do nich m.in. wojewódzki finał konkursu „Nasze Kulinarne Dziedzictwo - Smaki Regionów” , który w przyszłym roku odbędzie się prawdopodobnie już w czerwcu - zaprasza wicemarszałek Kapusta.", "url": "https://kurierlubelski.pl/lubelskie-smaki-slawia-nasz-region/ar/11556265", "category": "lubelskie", "sub_category": "Gotowe dania i potrawy", "phrase": "Pierogi skromowskie z kasza jaglaną, serem i miętą"}