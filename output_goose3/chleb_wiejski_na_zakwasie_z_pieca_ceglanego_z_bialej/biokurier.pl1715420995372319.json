{"meta_description": "", "title": "Z wizytą w wiejskiej piekarni…", "content": "Pomysł na budowę piekarni wiejskiej w której prowadzi się wypiek tradycyjnego pieczywa żytniego na zakwasie własnej produkcji przyszedł do głowy Grzegorzowi Pabjańczykowi prowadzącemu rodzinną piekarnię w Białej w woj. Łódzkim podczas wizyty w działającej już piekarni tego typu w okolicach Rzeszowa. – Mam wykształcenie budowlane. Budowałem oczyszczalnie przydomowe w różnych gminach woj. Łódzkiego. W pewnym momencie pomyślałem, że coś powinienem zmienić w swoim życiu i postanowiłem rozwinąć na szerszą skalę działalność jak już od wielu lat prowadzili moi rodzice w swoich domach na wsi – wypiek chleba metodą tradycyjną w piecu ceramicznym opalanym drzewem – opowiada właściciel piekarni. – Tak w 1995 roku powstała w Białej moja piekarnia. Od początku starałem się zapewnić produkt najlepszej jakości – zdrowe i smaczne pieczywo, makarony i barszcze powstające również na zakwasie własnej produkcji.Nasze produkty są wyłącznie robione z naturalnych składników, według tradycyjnych receptur (ale piekarnia nie posiada certyfikatu ekologicznego – dop. red.). Szczególnie polecamy chleby żytnie i razowe produkowane na kwasach prowadzonych metodami naturalnej fermentacji które posiadają niepowtarzalny aromat. Nie dodajemy do wypieku naszego pieczywa żadnych sztucznych „dodatków” tak jak robią to duże piekarnie w których wypieka się po kilka tysięcy bochenków chleba dziennie. Całość wypiekanego u nas chleba odrabiana i formowana jest ręcznie. W każdy jeden bochenek który spożywany jest u klienta w domu włożony jest trud i dużo pracy wielu osób. Naszymi odbiorcami jest 40 kontrahentów – małe firmy jak i sieci supermarketów z województwa łódzkiego – dodaje G. Pabjańczyk. – Chleb z naszej piekarni, jest wytwarzany na zakwasie, wyprowadzonym w sposób tradycyjny. Proces fermentacji zakwasu trwa 24 godziny, wypiek chleba – ponad 3 godziny. Ciasto wyrabiane jest z mąki żytniej, w dzieży z topolowego drewna. Mąka pochodzi ze zboża mielonego w tradycyjnym młynie wodnym, w okolicach Pabianic. Jest to mąka pochodząca z zaprzyjaźnionego n naszą piekarnią gospodarstwa na Warmii. Dodatkowo wykorzystuję zboże pochodzące z 4ha mojego własnego pola oraz 12 ha ziemi na, której zboże uprawia mój ojciec – mówi G. Pabjańczyk. – Bardzo ważny jest proces garowania ciasta i czas „stawiania” zakwasu. Zakwas jest przygotowywany w naszej piekarni w takiej ilości by zapewnić wypiek w takiej ilości Pieczywo wypiekane jest w ceglanym piecu, opalanym drewnem liściastym. Przeczytaj także: Dobry, zdrowy chleb powstaje … z czasem! Tradycyjny chleb dostępny przede wszystkim w Łodzi Piekarnia wytwarza kilkaset bochenków chleba wiejskiego tygodniowo. Sprzedawany jest w sklepach z naturalną żywnością i na zamówienia w okolicznych miastach: w Zgierzu, w Manufakturze Łódzkiej – w sklepie Alma Kredens i na Rynku Barlickiego, w Ozorkowie, Strykowie, Aleksandrowie Łódzkim – opowiada G. Pabjańczyk.– Nasza piekarnia jest typowo rodzinna – zatrudniamy tylko dwóch pracowników. Reszta załogi to członkowie naszej rodziny. Jednak przy niewielkiej produkcji dajemy sobie radę sami. Chleb wiejski na zakwasie z pieca ceglanego z wiejskiej piekarni Grzegorza Pabjańczyka, otrzymał Perłę w konkursie Nasze Kulinarne Dziedzictwo w 2006 r. W 2008 r. został wpisany na Listę Produktów Tradycyjnych MRiRW. Chleb z piekarni wiejskiej w Białej zdobył także III miejsce na Międzynarodowych Targach Żywności „Grune Woche” w Berlinie w 2009 roku oraz stanowił część menu podczas otwarcia przedstawicielstwa Urzędu Marszałka Woj. Łódzkiego w Brukseli. – Od 2011 roku działa w Białej sklep z naszym pieczywem oraz z produktami naturalnymi. Można nabyć także ciasta drożdżowe oraz inne, makarony oraz barszcze wytworzone na naszym własnym zakwasie – mówi piekarz z Białej.", "url": "https://biokurier.pl/jedzenie/z-wizyta-w-wiejskiej-piekarni/", "category": "łódzkie", "sub_category": "Wyroby piekarnicze i cukiernicze", "phrase": "Chleb wiejski na zakwasie z pieca ceglanego z Białej"}