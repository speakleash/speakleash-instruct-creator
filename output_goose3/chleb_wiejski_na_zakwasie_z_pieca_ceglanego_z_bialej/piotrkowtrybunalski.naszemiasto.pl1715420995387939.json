{"meta_description": "Ponad 250 wystawców z kraju i zagranicy zaprezentowało swoje wyroby w Piotrkowie na 15. promocyjno-handlowej wystawie \"Rol-Szansa\". Przez minioną sobotę i niedzielę odwiedziło ją około 25 tysięcy zwiedzających.", "title": "Wór rolniczych nagród - pod patronatem &amp;quot;Dziennika Łódzkiego&amp;quot;", "content": "Ponad 250 wystawców z kraju i zagranicy zaprezentowało swoje wyroby w Piotrkowie na 15. promocyjno-handlowej wystawie \"Rol-Szansa\". Przez minioną sobotę i niedzielę odwiedziło ją około 25 tysięcy zwiedzających. W sobotę zapadły rozstrzygnięcia trzeciego etapu ogólnopolskich konkursów \"Agroliga\", \"Złota wiecha\" i \"Nasze kulinarne dziedzictwo\". W kategorii rolnicy tytuł mistrza woj. łódzkiego \"Agroligi\" otrzymali Jolanta i Grzegorz Bara z Gręboszowa (pow. bełchatowski). Spośród firm najwyżej oceniono \"MitMar\" z Głowna (pow. zgierski). Krajowy finał Agroligi odbędzie się w styczniu 2007. W konkursie \"Złota wiecha\" pierwsze miejsce w kategorii budynki magazynowo-składniowe zdobyli Agata i Bogdan Biedrzyccy z Chrząszczewa (gm. Biała Rawska), a w kategorii budynki inwentarskie zwycięzcą został Józef Olczyk z Borzykowa (gm. Żytno). Do oceny w finale regionalnym konkursu \"Nasze kulinarne dziedzictwo\" zakwalifikowano 21 produktów. W kategorii produktów pochodzenia zwierzęcego pierwsze miejsce zajęła Jolanta Ciotucha z Proszenia (gm. Wolbórz) za dziczyznę po chłopsku. Spośród producentów produktów roślinnych najlepszą okazała się Marzena Włodarczyk z Józefowa Starego (gm. Przedbórz), nagrodzono jej chleb wiejski. W kategorii napojów wygrała jarzębinówka Mirosławy Kopińskiej z Bogusławic (gm. Wolbórz).", "url": "https://piotrkowtrybunalski.naszemiasto.pl/wor-rolniczych-nagrod-pod-patronatem-amp-quot-dziennika/ar/c8-6476681", "category": "łódzkie", "sub_category": "Wyroby piekarnicze i cukiernicze", "phrase": "Chleb wiejski na zakwasie z pieca ceglanego z Białej"}