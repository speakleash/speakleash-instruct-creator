{"meta_description": "Nowe produkty z Podkarpacia na \"Liście Produktów Tradycyjnych\".", "title": "Produkty tradycyjne: Podkarpacie na trzecim miejscu. | 24", "content": "10 lipca br. na „Listę Produktów Tradycyjnych” prowadzoną przez Ministerstwo Rolnictwa o Rozwoju Wsi wpisano kolejne produkty z Podkarpacia. Zarejestrowano boczek swojski pilzneński, polędwicę swojską pilzneńską, olej podkarpacki, barszcz kwaszony z buraka ćwikłowego oraz wiśniówkę jasielską. Na Liście wpisano dotychczas 983 produkty i potrawy, z czego województwo podkarpackie ma 111 pozycji i zajmuje trzecie miejsce w kraju pod tym względem. Boczek swojski pilzneński – wędzonka z peklowanego boczku bez kości i skóry; przy jej wyrobie, dla podkreślenia smaku i zapachu, używane są tylko naturalne przyprawy, a wędzenie odbywa się bezpośrednio nad paleniskiem w naturalnym dymie z drewna olchowego.  Polędwica swojska pilzneńska – wędzonka otrzymana z peklowanej polędwicy wieprzowej, wędzonej, pieczonej; przygotowywanej wg. starych przepisów wywodzących się z lokalnych tradycji masarskich (bywa także – szczególnie przy okazji wesel – przygotowywana na specjalne zamówienie jako polędwica faszerowana),  Olej podkarpacki – delikatny olej, tłoczony na zimno, pozyskiwany z ziarna rzepaku pochodzącego z upraw podkarpackich; w zależności od dojrzałości ziarna ma barwę od ciemnobrązowej do lekko zielonkawej.  Barszcz kwaszony z buraka ćwikłowego – klarowny, lekko zawiesisty, intensywnie zabarwiony, z lekkim aromatem czosnku, kiszony na piecu w specjalnym naczyniu zwanym „barszczownikiem”; używany jako zaprawa do barszczu gotowanego na włoszczyźnie lub podawany jako napój.  Wiśniówka jasielska – słodkawa – lekko musująca nalewka z nutką goryczy, o charakterystycznym zapachu wiśni, powstającą wg. receptury datowanej na okres międzywojenny XX w.", "url": "https://www.malopolska24.pl/index.php/2012/08/produkty-tradycyjne-podkarpacie-na-trzecim-miejscu/", "category": "podkarpackie", "sub_category": "Gotowe dania i potrawy", "phrase": "Barszcz kwaszony z buraka ćwikłowego"}