{"meta_description": "Produkt wpisany na listę produktów tradycyjnych w dniu 2007-08-29\nW kategorii Miody\nW województwie woj. pomorskim", "title": "Miód pszczółkowski - - Portal Gov.pl", "content": "Po wybraniu miód jest gęstą, lepką cieczą. Po pewnym czasie przybiera formę stałą, składającą się z drobnych kryształków. Miód pszczółkowski ma barwę od jasnożółtej (miód majowy), przez złocistą (miód czerwcowy) do herbaciano-bursztynowej (miód lipcowy). W fazie ciekłej jest półprzeźroczysty, w fazie stałej tę przeźroczystość traci. Przybiera kształt pojemników, do których jest przelewany. Rozprowadzany w słoikach głównie o wielkości od 0,5 do 1,25 kg. Miód dojrzały, świeżo po odwirowaniu z plastrów, tzw. patoka, jest gęstą, lepką cieczą. Około 40 dni od wybrania miód przechodzi w fazę stałą, krystalizuje, tworząc tzw. krupiec. Miód pszczółkowski majowy cechuje się miękką konsystencją, łatwo się rozsmarowuje i posiada wyczuwalne drobne kryształki. Natomiast miód lipcowy posiada konsystencję stosunkowo twardszą. Zapach przyjemny, słodki, kwiatowy. Smak łagodny, słodki z różnym posmakiem w zależności od terminu zbioru i pożytku, z którego pochodzi. Miód pszczółkowski majowy cechuje się intensywnym, zdecydowanie słodkim smakiem i zapachem. Miód czerwcowy posiada delikatniejszy słodki, kwiatowy smak i zapach. Miód lipcowy charakteryzuje się smakiem najbardziej wyrazistym, ostrzejszym. Miód pszczółkowski jest bardzo wartościowym produktem odżywczym. Ponadto w związku z tym, że zawiera inhibinę – substancję powstrzymującą rozwój bakterii, cechują go również walory lecznicze. Do niedawna uważany był głównie za lekarstwo. Wykorzystywany jest przy leczeniu chorób serca, układu oddechowego i pokarmowego. Pierwsza wzmianka na temat miejscowości Pszczółki, ówcześnie wsi Psolcicz, pochodzi z 1307 roku, dlatego też tę datę uznano za symboliczny rok powstania Pszczółek. Już pierwsze zapiski wiążą wieś z zakonem Cystersów z Oliwy, który słynął z hodowli pszczół i produkcji miodu. W kronikach, które znajdują się w archiwum przy Katedrze Pelplińskiej, pochodzących z lat 1590, 1649 i 1780 wymieniona została wieś Pszczółki przynależna do parafii w Miłobądzu. Zapiski na ten temat pochodzą z wizytacji biskupów i dotyczą m.in. płatności tzw. dziesięciny, która była płacona w płodach rolnych, w tym również miodzie.", "url": "https://www.gov.pl/web/rolnictwo/miod-pszczolkowski", "category": "pomorskie", "sub_category": "Miody", "phrase": "Miód pszczółkowski"}