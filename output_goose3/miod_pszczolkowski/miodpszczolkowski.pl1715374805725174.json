{"meta_description": "", "title": "Miód Pszczółkowski", "content": "Miód Pszczółkowski jest niepodważalnym symbolem gminy Pszczółki. W sierpniu 2007 roku został wpisany na listę poduktów tradycyjnych prowadzoną przez Ministra Rolnictwa i Rozwoju Wsi. Dzięki temu stał się pierwszym rozpoznawalnym produktem lokalnym w powiecie gdańskim. Pszczelarskie tradycje na terenie gminy przetrwały upływ czasu oraz pozostały niezmienione od dziesiątek lat, co zapewnia niepowtarzalny, naznaczony lokalnym charakterem posmak pszczółkowskiego „płynnego złota”. Od kilkudziesięciu lat funkcjonuje tu Koło Pszczelarzy. Na terenie gminy znajduje się 31 pasiek, czyli około 580 rodzin pszczelich, co daje ok. 30 milionów pszczół. Teren zbioru Miodu Pszczółkowskiego obejmuje cały obszar Gminy Pszczółki. Jego niepowtarzalny smak i zapach związany jest ze specyficznym rozwojem i różnorodnością tutejszej roślinności. Wytwarzane są trzy rodzaje Miodu Pszczółkowskiego, w zależności od terminu zbioru i pożytku, czyli nektaru lub spadzi, z którego pochodzi. Miód Majowy powstaje na bazie nektaru z leszczyny, wierzby, rzepaku oraz mniszka lekarskiego. W postaci płynnej (tzw. Patoka) jest półprzezroczysty i posiada jasnożółtą barwę, która w postaci stałej (tzw. krupiec) jest kremowożółta. Jego smak i zapach jest zdecydowanie słodki oraz intensywny. Miód czerwcowy powstaje z nektaru pochodzącego z łąk i ogrodów. Jego bazę stanowią głownie akacja, kminek, chabry i inne miododajne kwiaty. Miód czerwcowy o barwie przechodzącej ze złocistej w żółtą posiada delikatniejszy słodki, kwiatowy zapach i smak. Miód Lipcowy, w odróżnieniu od poprzednich, poza nektarem, wzbogaca spadź. Jego bazą jest lipa, klon, a także spadź lipy, dębu, śliwy, ałyczy i innych drzew. Jego barwa przechodzi z herbaciano – bursztynowej w ciemnożółtą. Charakteryzuje się ostrzejszym, bardziej wyrazistym smakiem.", "url": "https://miodpszczolkowski.pl/services/miod-pszczolkowski/", "category": "pomorskie", "sub_category": "Miody", "phrase": "Miód pszczółkowski"}