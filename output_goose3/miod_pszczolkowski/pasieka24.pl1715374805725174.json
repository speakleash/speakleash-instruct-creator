{"meta_description": "", "title": "Heraldyka pszczelarska c.d. - Pasieka24 - portal dla pszczelarzy z pasją", "content": "Szczególną naszą uwagę zwróciła gmina Pszczółki. Zafascynowani jesteśmy pracą społeczności tej gminy. Ogromne podziękowania kierujemy do Wójta Gminy pani Hanny Brejwo jak i wielu pszczelarzy, a w szczególności do prezesa Rejonowego Koła Pszczelarzy w Pszczółkach pana Henryka Kamińskiego. Gmina Pszczółki jest niewielką gminą leżącą w województwie pomorskim, w południowej części powiatu gdańskiego i znajduje się w odległości ok. 23 km od Gdańska i ok. 10 km od Tczewa. Przebiega przez nią droga krajowa nr 1 oraz linia kolejowa na trasie Gdynia-Warszawa, a od niedawna również autostrada A1. Pierwsza wzmianka na temat Pszczółek, ówcześnie wsi Psolcicz, pochodzi z 1307 roku. Dlatego też rok 1307 uznano za symboliczny rok powstania Pszczółek. Już pierwsze zapiski wiążą wieś z zakonem Cystersów z Oliwy, który na tym terenie hodował pszczoły i produkował miód. Tradycje pszczelarskie od zarania dziejów są silnie związane z tymi terenami. 16 września 2001 r. odsłonięto i poświęcono herb Pszczółek, przedstawiający trzy pszczoły na zielonym tle, które są symbolem bartnictwa w Pszczółkach od 1307 roku. Pszczelarstwo w Gminie Pszczółki opiera się na tradycjach i szczególnej dla tych terenów roślinności i mikroklimacie. Efektem wieloletniej działalności pszczelarzy jest wpisanie Miodu Pszczółkowskiego na listę produktów tradycyjnych prowadzoną przez Ministra Rolnictwa. Wytwarzane są trzy rodzaje Miodu Pszczółkowskiego. Miód majowy jest najsłodszy, wytwarzany głównie na bazie rzepaku i mniszka lekarskiego. Pożytkiem dla najdelikatniejszego miodu czerwcowego są kwiaty z okolicznych łąk i ogrodów. Natomiast miód lipcowy zawdzięcza swój wyrazisty, ostry smak przede wszystkim akacji i spadzi. W Gminie Pszczółki znajduje się jedyne w województwie pomorskim, a może nawet i w Polsce, Muzeum Miodu. Jest to muzeum interaktywne, które poza zwiedzaniem pozwala odwiedzającym na „doświadczenie” wielu miodowych przyjemności. Można tu posmakować różnych gatunków miodu, rozebrać na części, pokręcić i przymierzyć prezentowane eksponaty, „skręcić” z węzy własną świeczkę, a także zagrać w grę planszową „Pszczela Gmina”, która przezabawnie prezentuje gminne miejscowości. Od kilkudziesięciu lat funkcjonuje tu koło pszczelarzy. 13 lutego 2009 roku minęła 52 rocznica założenia koła. Od początku istnienia koła prezesem pozostaje pan Henryk Kamiński. Od 1946 roku pan prezes prowadzi kronikę pszczelarstwa, w której są opisane ważniejsze wydarzenia pszczelarskie. A oto niektóre z nich: • W 1998 roku wspólnie z Urzędem Gminy zorganizowano wojewódzkie święto pszczelarzy. Członkowie RKP brali też czynny udział w organizacji Krajowego Święta Pszczelarzy „Gdynia 95”. • Z okazji 45 rocznicy założenia koła pszczelarze ufundowali witraż św. Ambrożego, patrona pszczelarzy, znajdujący się w kościele parafialnym. Koło posiada ograniczone środki, mimo to wspólnie z Urzędem Gminy organizują sporo uroczystości i imprez pszczelarskich. Co roku w gminie organizowany jest Dzień Pszczelarza, który przyciąga tłumnie pszczelarzy, miłośników miodu i sympatyków Pszczółek z całego województwa pomorskiego. Atrakcji dla gości w każdym wieku nie brakuje, a uwieńczeniem każdego święta jest występ gwiazdy polskiej sceny muzycznej. Prezes koła wykonał ozdobne ule, będące pomniejszoną repliką wielu znanych okolicznych budowli. Hoduje w nich pszczoły. Zdjęcia tych uli zdobią gminny folder. Gmina Pszczółki to nie tylko tradycja, to wspaniałe miejsce do prowadzenia działalności gospodarczej. Swoje siedziby mają tu  m.in. piekarnia „Pszczółki”, restauracja „Bartnik”. Wśród nielicznych ulic miejscowości występują nazwy: Miodowa, Lipowa. Czy jest taka druga „pszczela” gmina w Polsce i na świecie? To gmina wiejska w województwie mazowieckim, w powiecie przasnyskim. Gmina Jednorożec leży na obszarze Zielonych Płuc Polski, na Kurpiach (na pograniczu Mazowsza i Mazur). Przez gminę prowadzi najkrótsza trasa z Warszawy na Pojezierze Mazurskie w kierunku Szczytna. Herb Gminy przedstawia srebrnego jednorożca ze złotym rogiem, grzywą i racicami, powyżej którego znajdują się dwie pszczoły. Jednorożec – mityczne zwierzę symbolizujące m.in. mądrość, inteligencję, odwagę, szybkość, szlachetność i pokój – ma postać jednorogiego konia w pozycji bojowej. Największa rzeka gminy – Orzyc, kiedyś nazywana była Orz, co znaczyło „szybki koń w biegu”. Herb nawiązuje do legendy o powstaniu wsi Jednorożec. Według legendy na terenie dzisiejszej wsi stary bartnik podczas podbierania pszczołom miodu ujrzał jednorożca, a Książę Mazowiecki Janusz III w miejscu, gdzie go upolował kazał wybudować chatę myśliwską i nazwać ją „Jednorożcem”, potem w tym miejscu powstała osada. Tło herbu ma kolor zielony – nawiązuje do przeszłości – kiedyś na tych terenach była wielka Puszcza Kurpiowska i – jak mówią najstarsze źródła (XVII-wieczne) wieś Jednorożec powstała z zaścianków bartniczych – stąd dwie pszczoły w górnym polu tarczy. Pszczoły są także symbolem pracowitości mieszkańców gminy. Barwa zielona herbu nawiązuje także do teraźniejszości, do walorów gminy, bo prawie 50% powierzchni gminy to lasy, a w utrzymaniu czystego środowiska naturalnego gmina widzi szansę dla dalszego swego rozwoju, szczególnie rolnictwa ekologicznego i agroturystyki. Barwa zielona mówi także o przynależności gminy do uznanego w Europie obszaru „Zielonych Płuc Polski”. Herb i flagę Gminy Jednorożec ustanowiono na uroczystej sesji Rady Gminy Jednorożec w dniu 7 czerwca 2003 r. Zduńska Wola to gmina wiejska w województwie łódzkim, w powiecie zduńskowolskim. Herb i flaga Gminy Zduńska Wola zostały ustanowione na XXII sesji Rady Gminy, uchwała  Nr 159/2001 z dnia 20-06-2001r. Herb Gminy Zduńska Wola przedstawia: w polu błękitnym trzy złote pszczoły, pod którymi znajduje się srebrna podkowa (na opak) ze złotym krzyżem kawalerskim między ocelami. Herb Gminy nawiązuje do historii i tradycji tych ziem. Trzy złote pszczoły mają bezpośrednie odniesienie do starego herbu Zduńskiej Woli (miasta), który przedstawiał trzy pszczoły złote na błękitnym polu. Pszczoły symbolizują tradycje pszczelarskie (obecnie w gminie są one kontynuowane). Maria i Eugeniusz   Sapiołko  email: Ten adres pocztowy jest chroniony przed spamowaniem. Aby go zobaczyć, konieczne jest włączenie w przeglądarce obsługi JavaScript.  tel. (0)85 685-83-88", "url": "https://pasieka24.pl/index.php/pl-pl/pasieka-czasopismo-dla-pszczelarzy/33-pasieka-4-2009/239-heraldyka-pszczelarska-cd", "category": "pomorskie", "sub_category": "Miody", "phrase": "Miód pszczółkowski"}