{"meta_description": "Sprawdzony, prosty i najlepszy przepis na domową konfiturę z żurawiny. Konfitura z żurawiny jest idealnym dodatkiem do mięs i serów typu oscypek czy Camembert. Żurawina ze słoika cudownie smakuje z kaczką.", "title": "Konfitura z żurawiny", "content": "Do konfitury dodaję czasem również inne owoce. Najchętniej sięgam po gruszki oraz jabłka. Zdarzyło mi się też żurawinę gotować nawet z pigwą. W moim przepisie jest sporo cukru. Szykując tę konfiturę od lat opieram się na recepturze Pani Monatowej, która zawsze żurawinę traktowała z cukrem w stosunku 1:1. Jeśli lubisz żurawinę i dodajesz ją czasem do smażonego sera, kaczki czy też słodkich deserów, to zapraszam po mój prosty przepis. Domowa konfitura z żurawiny świeżej lub mrożonej zamknięta w słoiku na zimę. Szklanka ma u mnie pojemność 250 ml.  Dodatkowy czas: 20-30 minut pasteryzacji.  Gotową konfiturę zamknęłam w trzech słoikach o pojemności 180 ml każdy. Domową konfiturę z żurawiny możesz zrobić przez cały rok. Możesz użyć żurawiny mrożonej lub świeżej. W marketach sprzedawane są głównie jagody jaśniejsze i bardzo duże. Na bazarkach zazwyczaj dostaniemy jagody mniejsze lub dzikie jak np. żurawina błotna. Nie ma większego znaczenia na jaką odmianę trafisz. Konfiturę z żurawiny robi się tak samo niezależnie od jej wielkości. Jeśli używasz żurawiny świeżej, to wystarczy przepłukać ją dokładnie pod zimną, bieżącą wodą i przebrać z resztek łodyżek, czy też listków. Zepsute owoce wyrzuć. Oczyszczoną żurawinę umieść w woreczku do mrożenia i odłóż do zamrażarki przynajmniej na sześć godzin, by się przemroziła. Żurawiny nie trzeba przemrażać, jeśli zbierana byłą po przymrozkach. Nie trzeba jej rozmrażać przed szykowaniem konfitury. Owoce umieść w garnku, rondlu lub patelni o bardzo grubym dnie i wysokich rantach. Wsyp tyle samo cukru, co owoców. Na 400 gramów żurawiny, 400 gramów cukru. Owoce i cukier zamieszaj przy pomocy drewnianej łyżki. Garnek umieść na średniej mocy palnika.W ciągu paru minut cukier zacznie się rozpuszczać a owoce pękać i puszczać sok. Gdy żurawina z cukrem zagotuje się, zmniejsz moc palnika do minimum i gotuj tak konfiturę łącznie około 40 minut. Nie przykrywaj garnka przykrywką. Od czasu do czasu zamieszaj zawartość garnka.Po 40 minutach smażenia do konfitury z żurawiny dodaj też obrane i pokrojone w drobną kostkę jabłko. Wybieram zawsze kwaśne, twarde i soczyste jabłka. Po obraniu i wydrążeniu gniazda nasiennego otrzymuję około 200 gramów jabłka. Pokrojone w kosteczkę jabłko dodaję do konfitury i dalej smażę. Ustawiam teraz odrobinę wyższą moc palnika i kilka razy mieszam owoce w garnku. Po dodaniu jabłka konfiturę smażę jeszcze 30 minut.Jeśli nie chcesz, by kawałki jabłek były wyczuwalne w konfiturze, to możesz też zetrzeć jabłko na małych oczkach i dodać je do żurawiny w takiej, drobnej i bardziej płynnej formie. Zamiast jabłka można też dodać gruszkę. Do zrobienia konfitury z żurawiny polecam zwykłe słoiki. Słoiki tradycyjne z zakrętką można trzymać w spiżarce znacznie dłużej niż weki. Przygotuj sobie odparzone i osuszone słoiki oraz zakrętki. Ja wybrałam 3 słoiki pojemności 180 ml każdy. Garnek z konfiturą cały czas trzymam na włączonym palniku, na minimalnej mocy. Używając niewielkiej chochli przekładam gęstą żurawinę do słoików i od razu zakręcam każdy słoik.   Polecam przygotować sobie ściereczkę kuchenną, by przez nią trzymać słoiki... będzie gorąco. Nigdy nie dolewaj konfitury pod samo wieczko słoika. Zostaw minimum 1 cm wolnej przestrzeni od wewnątrz przy rantach. Ranty z obu stron powinny być też oczyszczone z ewentualnych zabrudzeń od konfitury. Mniej więc w pogotowiu kawałek ręcznika papierowego. Słoik po zamknięciu powinien się zassać bez potrzeby dodatkowej pasteryzacji. Nawet nie odwracam go do góry dnem. Jeśli jednak wieczko \"odbija\", to polecam dodatkową pasteryzację. Dodatkowa pasteryzacja na dwa sposoby. Wybierz ten, który bardziej Ci odpowiada: 1. Pasteryzacja słoików w piekarniku  Dobrze zakręcone słoiki umieść w piekarniku nagrzanym do 120 stopni. Nie ustawiaj wyższej temperatury, by nie uszkodzić gumek w zakrętkach. Słoiki pasteryzuj do 20 minut. Zakrętka po naciśnięciu palcem powinna być wklęśnięta - nie powinna się odkształcać. 2. Pasteryzacja słoików w garnku z gotującą się wodą  Na dnie szerokiego garnka umieść ściereczkę bawełnianą lub nową pieluchę tetrową. Słoiki ułóż jeden obok drugiego, ale tak, by nie stykały się ze sobą. Wlej wodę do maksymalnie 3/5 wysokości słoików. Ustaw średnią moc palnika i doprowadź wodę do wrzenia. Zmniejsz moc do małej i pasteryzuj tak słoiki przez około 30 minut.  Konfitura z żurawiny i jabłek lub gruszek jest gotowa do zjedzenia od razu po ugotowany/zesmażeniu. Oczywiście możesz też do żurawiny nie dodawać żadnych innych owoców i zostać przy samych jagodach żurawin. Możesz też dodać sok z cytryny lub więcej wody. Wówczas konfiturę smaży się łącznie pełną godzinę. Żurawina ze słoika zawsze kojarzy się nam z dodatkiem do mięs pieczonych. Kaczka, gęś, indyk czy nawet kurczak lub perliczka oraz polędwiczka wieprzowa lub udziec wołowy... z datkiem żurawiny smakują wybornie. A dziczyzna? Obowiązkowo! Nawet domowy klops, czyli np. ta pieczeń rzymska świetnie smakuje z dodatkiem żurawiny.   W drugiej kolejności są sery. Smażony ser podpuszczkowy Camembert w połączeniu z żurawiną sprawia, że nasze kubeczki smakowe dosłownie szaleją z radości. Sery słone, smażone lub pieczone typu oscypek podane ze słodko kwaśną żurawiną smakują wspaniale same lub na podpieczonej bagietce. Na słodko zaś konfiturę z żurawiny można dodać do ciast i serników. Naleśniki z żurawiną też będą super ciekawe. Naleśniki z serem i odrobiną żurawiny.. smakują super! Żurawinę można też dodać do rozgrzewającej herbaty z imbirem.   To są moje propozycje..   Może znacie jeszcze jakieś super zastosowanie dla konfitury z żurawiny?  Smacznego!", "url": "https://aniagotuje.pl/przepis/konfitura-z-zurawiny", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura z żurawiny z Osse"}