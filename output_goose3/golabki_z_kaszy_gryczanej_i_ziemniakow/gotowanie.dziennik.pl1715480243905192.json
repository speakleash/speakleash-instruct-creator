{"meta_description": "Gołąbki to potrawa, która nie tylko kojarzy się z dzieciństwem, ale którą wiele osób lubi od czasu do czasu zaserwować sobie na obiad a nawet kolację. Zazwyczaj podawane są z sosem pomidorowym, ale te z przepisu siostry Anastazji zaskakują nie tylko farszem, który składa się z dwóch kasz, ale i sosem, z którym można je zaserwować.", "title": "Gołąbki z kaszą gryczaną siostry Anastazji", "content": "Tradycja przygotowywania gołąbków pochodzi z Kresów Wschodnich. Ich historia sięga XIX wieku. Te z dodatkiem kaszy gryczanej i ziemniaków często podawane były na wigilijnych stołach. Dziś najbardziej znaną wersją gołąbków jest oczywiście ta z dodatkiem sosu pomidorowego. Można je jednak podać w nieco innym, bardziej jarskim i nie tak słodko-kwaśnym wydaniu, które podkreśla dodatek pomidorów. Tajemnicą gołąbków siostry Anastazji jest nie tylko sos pieczarkowy, ale też farsz składający się z dwóch rodzajów kaszy - gryczanej i jęczmiennej. Jak je przygotować? Poniżej prezentujemy przepis. Kapustę sparzyć, wyciąć głąb i oddzielić liście. Każdą z kasz osobno ugotować na sypko. Cebule pokroić w kostkę, zeszklić na tłuszczu i dodać pokrojone pieczarki. Razem dusić do miękkości. Pod koniec duszenia posolić. Ugotowane kasze wymieszać i dodać połowę podduszonych pieczarek z cebulą. Wymieszać i doprawić do smaku. Jeżeli farsz jest zbyt suchy – dolać wywaru jarzynowego. Wyrobioną masę nakładać na liście kapusty, zaginać brzegi i zwijać w rulon. Gołąbki układać dość ciasno warstwami w naczyniu żaroodpornym wyłożonym liśćmi kapusty. Podlać wywarem i dusić w piekarniku (ok. 180 st. C) do miękkości. W razie potrzeby w trakcie duszenia uzupełniać odparowany wywar. Śmietanę roztrzepać z mąką na gładką masę, dodać wodę i połączyć z pozostałymi z farszu pieczarkami. Całość chwilę zagotować, ciągle mieszając. Doprawić do smaku.", "url": "https://gotowanie.dziennik.pl/przepisy/artykuly/9484734,golabki-z-kasza-gryczana-siostry-anastazji-tajemnica-jest-farsz.html", "category": "opolskie", "sub_category": "Gotowe dania i potrawy", "phrase": "Gołąbki z kaszy gryczanej i ziemniaków"}