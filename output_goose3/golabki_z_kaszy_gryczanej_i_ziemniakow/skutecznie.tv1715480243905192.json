{"meta_description": "Dziś wigilijne gołąbki z kaszą i ziemniakami w sosie grzybowym. Niezwykle smaczne. Super na obiad i kolację, jak i na Wigilię. Bezmięsne, pyszne i odżywcze.", "title": "Wigilijne gołąbki z ziemniakami i kaszą w sosie grzybowym - | video przepisy na proste, smaczne i szybkie w przygotowaniu dania", "content": "Dzisiaj wigilijne gołąbki z kaszą i ziemniakami w sosie grzybowym. Nietypowe, ale też niezwykle smaczne. Bardzo lubię je na obiad lub na kolację na ciepło, ale ze względu na składniki (a są wyjątkowo klasyczne!) gołąbki te co któryś rok robimy także na święta. Bezmięsne, odżywcze, choć kilkuetapowe, to jednak całkiem proste do zrobienia, z dostępnych składników, a przy tym świetnie smakują i znikają bardzo szybko. Uff… trochę nawyliczałam, ale to wszystko prawda;) Spróbujcie, może nawet w te święta? Składniki oraz szczegółowy przepis podaję poniżej. Wypróbuj i podziel się Twoją opinią! A oto krótki filmik jak zrobić wigilijne gołąbki z ziemniakami i kaszą w sosie grzybowym:) Zapraszam do obejrzenia! Wigilijne gołąbki z ziemniakami i kaszą w sosie grzybowym • 1 szklanka kaszy gryczanej  /u mnie jasna niepalona, można sięgnąć po prażoną/ • 2 szklanki wody (połowa do odparowania tak, by finalnie w garnku została 1 szklanka) • do wyboru:  – niewielka ilość wody/mleka/śmietany (do rozprowadzenia)  – lub 1 łyżka masła (do zasmażki) Z kapusty odcinam liście jak do gołąbków –można to zrobić na co najmniej 2 sposoby: jeśli liście są luźne, to odciąć je od głąba i obgotować osobno LUB najpierw z kapusty wyciąć głąb, lekko obgotować całą główkę tak, by liście zmiękły i dopiero wtedy je zdejmować. Dążę do tego, by mieć pojedyncze nieprzerwane liście, w które będę zawijać farsz.  Z każdego liścia odcinam zgrubiałą część (nerw). Tych odkrojonych części nie wyrzucam, będą jeszcze potrzebne, a liście odkładam na bok. Tyle liści, ile gołąbków. Ziemniaki obieram, obrane płuczę, z grubsza osuszam i ścieram na tarce (można skorzystać z maszynki z nakładką do tarcia lub z blendera), soku nie odciskam, ani nie odlewam. Na tarce o grubych oczkach ścieram 2 cebule. Można je zetrzeć z pomocą maszynki (zaraz po ziemniakach) lub bardzo drobno posiekać blenderem (np. razem z ziemniakami). Trzecią cebulę siekam lub drobno kroję (lub też korzystam z blendera, ale tym razem krócej, tylko tyle, by ją posiekać). Tę trzecią podsmażam na niewielkiej ilości oleju, by się zeszkliła i odstawiam na bok, by lekko przestygła –doda farszowi fajnego smaczku. Kaszę gryczaną zalewam wrzątkiem, krótko sparzam, po czym odsączam i odsączoną mielę z pomocą maszynki. Do mielenia dokładam też odcięte części z kapuścianych liści oraz odsączone grzyby (wody po grzybach nie wylewam!). Wszystkie przygotowane składniki przekładam do miski. Dodaję namoczone i odciśnięte bułki. Mieszam, po czym doprawiam solą i pieprzem –do smaku i według uznania. I farsz gotowy.  nadzienie będzie dość rzadkie, ale jest w nim surowa kasza, która podczas gotowania pęcznieje, więc w czasie duszenia nadmiar płynu zostanie przez nią wchłonięty, a farsz nabierze jeszcze lepszego smaku. I teraz już klasycznie: farsz nakładam na liście, zawijam gołąbki i ściśle układam w naczyniu, w którym będę je dusić. Gołąbki zalewam wrzątkiem –ja dodaję tę wcześniejszą wodę z grzybów i uzupełniam resztę gotującą wodą, do połowy gołąbków. Przykrywam i duszę na małym ogniu lub wstawiam do piekarnika i duszę w piekarniku. W prezentowanej wersji korzystałam z obu metod: przez pierwsze 10 minut podgotuję gołąbki na ogniu. A w tym czasie rozgrzewam piekarnik i po 10 minutach wstawiam naczynie do gorącego piekarnika. Piekę na drugiej półce od dołu w funkcji grzanie góra-dół przez ok. 30 minut, czyli łącznie daję gołąbkom jakieś 40 minut. Pod koniec przyrządzam sos. Grzyby wkładam do garnka. Zalewam dużą ilością wody (dużo tj. mniej więcej dwa razy więcej niż chcę mieć sosu). Włączam grzanie i gotuję na ostrym ogniu. Po ok. 15 minutach w garnku mam bardzo aromatyczny grzybowy wywar. Wyjmuję gorącą patelnię, delikatnie wyjmuję gołąbki z naczynia i przekładam na talerz. Do sosu w naczyniu po gołąbkach wlewam wywar grzybowy, mieszam, zagotowuję i doprawiam do smaku: sól, pieprz, sos sojowy, mieszam i gotuję kolejne kilka minut. Na koniec zagęszczam –albo zasmażką, albo mąką rozprowadzoną w wodzie lub mleku lub śmietanie. Ja rozprowadzam mąkę w niewielkiej ilości mleka tak, by nie było grudek, wlewam, energicznie mieszam i zagotowuję. Kosztuję, jeśli trzeba doprawiam –ja zwykle dodaję tylko sos sojowy dla lepszego smaku. I prosty sos, o głębokim przyjemnym grzybowym posmaku gotowy. Dokładam gołąbki, osnuwając je sosem, krótko podgrzewam i danie gotowe. Można podawać. Spokojnie można je zrobić wcześniej, a przed Wigilią tylko podgrzać –w garnku na małym ogniu lub w piekarniku (co chyba wygodniejsze). Mam nadzieję, że przepis się przyda –na wigilijnych stołach i nie tylko, bo takie gołąbki, choć wigilijne, będą smakować nie tylko na święta. :: Spróbujesz? A może już po wszystkim i zajadasz się… ze smakiem:)? Wyślij link do przepisu znajomym i/lub wpisz kilka słów w Komentarzach, dzieląc się Twoją opinią -dziękuję!", "url": "https://skutecznie.tv/2018/12/wigilijne-golabki-z-ziemniakami-i-kasza-w-sosie-grzybowym/", "category": "opolskie", "sub_category": "Gotowe dania i potrawy", "phrase": "Gołąbki z kaszy gryczanej i ziemniaków"}