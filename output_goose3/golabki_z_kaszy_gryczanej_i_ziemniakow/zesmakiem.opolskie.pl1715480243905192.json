{"meta_description": "", "title": "Gołąbki z kaszy gryczanej i ziemniaków", "content": "Tradycja przygotowywania gołąbków z kaszy gryczanej i ziemniaków pochodzi z Kresów Wschodnich, z rejonu Tarnopola. Ich historia sięga XIX wieku i stanowiły kiedyś danie wigilijne. Z czasem gołąbki stały się daniem przede wszystkim obiadowym. Tradycja przyrządzania oraz przepis i sposób wykonania tej potrawy przekazywane były w formie ustnej z pokolenia na pokolenie, dzięki czemu przetrwały do dzisiejszych czasów. Zagotować wodę. Główkę kapusty opłukać, wyciąć głąb u nasady. Liście ostrożnie oddzielić, wrzucać partiami na wrzącą wodę i obgotować. Wyjąć łyżką cedzakową liście kapusty na cedzak, osączyć, ostudzić. W każdym liściu pobić tłuczkiem gruby nerw liściowy, nie przecinając liścia. Kaszę gryczaną opłukać w dużej ilości zimnej wody. Zagotować dwa razy tyle wody, ile wynosi objętość kaszy, osolić, wsypać kaszę. Gotować powoli pod przykryciem na małym ogniu. Gdy płyn wsiąknie w kaszę, wyłożyć na miskę. W trakcie parzenia kaszy dodać jedną pokrojoną w drobną kostkę surową cebulę. Doprawić do smaku solą, pieprzem i starannie wymieszać. Po zaparzeniu kaszy należy ją lekko schłodzić i dodać starte surowe ziemniaki. Wszystko razem wymieszać. Na środek każdego liścia nakładać nadzienie łyżką, zagiąć dwa boki na 3-4 cm i zawinąć ciasno w rulonik. Na dno rondla dać liście obgotowanej kapusty, na nich układać gołąbki, jeden obok drugiego. Ułożyć dwie-trzy warstwy. Zalać 250 ml wrzącej osolonej wody, z wierzchu przykryć liśćmi. Wstawić do średnio nagrzanego piekarnika (ok. 170°C) i zapiekać w równej temperaturze. Gdy liście kapusty z wierzchu się mocno zarumienią, przykryć pokrywką i zmniejszyć temperaturę. W czasie pieczenia gołąbków, należy pokroić słoninę w kostkę i usmażyć razem z cebulą. Gdy gołąbki są miękkie, wyjąć je, zdjąć liście z wierzchu i okrasić stopioną słoniną z cebulką. Wyłożyć na okrągły półmisek. Wpis na LPT: 9 stycznia 2006 r. w kategorii Gotowe dania i potrawy.  Wnioskodawca: Maria Rogucka, Wilamowice Nyskie, gm. Głuchołazy", "url": "https://zesmakiem.opolskie.pl/golabki-z-kaszy-gryczanej-i-ziemniakow-2/", "category": "opolskie", "sub_category": "Gotowe dania i potrawy", "phrase": "Gołąbki z kaszy gryczanej i ziemniaków"}