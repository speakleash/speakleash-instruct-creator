{"meta_description": "Gołąbki z ziemniakami, kaszą gryczaną i suszonymi grzybami to tradycyjne danie z kuchni podkarpackiej. Gołąbki w takiej…", "title": "Wyśmienite gołąbki z ziemniaczanym farszem. Sekret to dobór składników", "content": "Gołąbki z ziemniakami, kaszą gryczaną i suszonymi grzybami to tradycyjne danie z kuchni podkarpackiej. Gołąbki w takiej wersji są bardzo smaczne, aromatyczne i sycące. Znajdą uznanie szczególnie wśród osób niejedzących mięsa. Na dodatek za niewielkie pieniądze, możecie mieć treściwy obiad dla całej rodziny. Gołąbki z ziemniakami to wyśmienita alternatywa dla tradycyjnych gołąbków z ryżem i mięsem mielonym w pomidorowym sosie. Nadzienie z ziemniaków i kaszy, możecie wzbogacić aromatycznym boczkiem lub wędzoną kiełbasą. Takie gołąbki świetnie komponują się z sosem śmietanowo-grzybowym. Jaka kapusta będzie najlepsza go gołąbków z ziemniaczanym farszem? Najbardziej tradycyjny przepis zakłada, że należy wybrać średniej wielkości kapustę białą, świeżą, chrupiącą z liśćmi ściśle przylegającymi do główki. Nic nie stoi na przeszkodzie, by wyjść poza ramy utartego schematu i wykorzystać kapustę kiszoną w całości. Nada ona naszej potrawie zupełnie nowy smak. Przepis na gołąbki z ziemniakami poleca Anna, autorka bloga Kuchennymi drzwiami. Na blogu znajdziecie również świetny przepis na sałatkę z kaszy jęczmiennej z jabłkami. Suszone grzyby opłucz na sicie, następnie zalej 1 litrem wody i odstaw na godzinę. Kaszę gryczaną sparz wrzątkiem na sicie. Ziemniaki obierz i zetrzyj na tarce o grubych oczkach. Dodaj do nich odcedzoną kaszę. Cebule pokrój w drobną kostkę. Suszone grzyby ugotuj, a następnie pokrój. Pokrojone cebule smaż kilka minut na oleju i dodaj suszone grzyby. Podsmażaj na małym ogniu przez ok. 5 minut, ciągle mieszając. Ostudź i dodaj do masy ziemniaczanej z kaszą. Dodaj do masy mąkę, dopraw solą, pieprzem i majerankiem. Wszystko razem dobrze wymieszaj. Masa powinna być rzadka. Świeżą kapustę sparz i oddziel liście. Z kiszonej tylko je odetnij. W liście zawijaj farsz ziemniaczany i ciasno układaj w naczyniu żaroodpornym. Wywar z grzybów wymieszaj ze śmietanką, dopraw odrobiną soli i pieprzem. Zalej nim gołąbki, aby były niemal całkowicie zakryte. Nie przejmuj się ilością sosu. Część wchłoną gołąbki. Będą przez to soczyste i wilgotne. Wstaw formę do piekarnika i piecz pod przykryciem w temperaturze 180 st. C przez 30-40 minut. Po tym czasie obniż temperaturę do 165 st. C i piecz kolejne 30 minut. A co powiecie na trójkątne gołąbki? Ten przepis znajdziecie na naszym kanale YouTube:", "url": "https://pysznosci.pl/jak-zrobic-golabki-z-ziemniakami,6919119189166209a", "category": "opolskie", "sub_category": "Gotowe dania i potrawy", "phrase": "Gołąbki z kaszy gryczanej i ziemniaków"}