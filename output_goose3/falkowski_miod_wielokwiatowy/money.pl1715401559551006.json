{"meta_description": "Tegoroczne zbiory miodu w województwie świętokrzyskim były o 65 proc. niższe\nniż w ubiegłych latach, z jednego ula uzyskiwano jedynie 6 do 8 kilogramów. To sprawiło, że ceny\nmiodu w sprzedaży detalicznej są w regionie bardzo wysokie.", "title": "Świętokrzyskie: Miód drogi bo go mało", "content": "Tegoroczne zbiory miodu w województwie świętokrzyskim były o 65 proc. niższe niż w ubiegłych latach, z jednego ula uzyskiwano jedynie 6 do 8 kilogramów. To sprawiło, że ceny miodu w sprzedaży detalicznej są w regionie bardzo wysokie. W regionie świętokrzyskim za sprzedawany detalicznie miód mieszczący się w litrowym słoju (ok. 1,3 kg) trzeba zapłacić od 30 zł (miód wielokwiatowy) do 65 zł (miód spadziowy). Odpowiednio od 40 do 50 zł kosztują miody akacjowe i gryczane. To najwyższe ceny od kilkunastu lat. Według Waldemara Janiszewskiego, właściciela koneckiej pasieki \"Barć Leśna\", bezpośredni wpływ na ceny ma niska produkcja miodu. W tym roku z jednego ula pszczelarze uzyskiwali ok. 6,5 kg miodu. Zwykle jest to, co najmniej 20 litrów z ula. \"Tak fatalnego dla miodów spadziowych roku nie pamiętam, a pszczoły hoduję od około 30 lat. Jeśli ktoś ma jeszcze spadź w sprzedaży to raczej zapasy z ubiegłego roku. Trochę więcej było ciemnych miodów wielokwiatowych oraz miodu wrzosowego, który jest sporo tańszy\" - powiedział PAP Janiszewski. \"Ten rok był dla świętokrzyskich pszczelarzy jednym z najgorszych od kilkunastu lat. Najpierw ostre mrozy zimą, później długotrwałe deszcze wiosną i letnie upały spowodowały, że miodu było niewiele. Praktycznie w ogóle w tym roku nie występowała spadź. Słabe były też zbiory z lipy, nieco lepsze z gryki, rzepaku i miodów kwiatowych\" - ocenił wiceprezes Świętokrzyskiego Związku Pszczelarzy w Kielcach Stefan Nachyła. W regionie świętokrzyskim jest 31 kół pszczelarskich, skupiających 1,3 tys. pszczelarzy. Prowadzą oni około 30 tys. uli. Świętokrzyski miód spadziowy i fałkowski miód wielokwiatowy są wpisany na listę produktów tradycyjnych Ministerstwa Rolnictwa i Rozwoju Wsi. (PAP)", "url": "https://www.money.pl/archiwum/wiadomosci_agencyjne/pap/artykul/swietokrzyskie;miod;drogi;bo;go;malo,235,0,1220587.html", "category": "świętokrzyskie", "sub_category": "Miody", "phrase": "Fałkowski miód wielokwiatowy"}