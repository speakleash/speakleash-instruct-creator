{"meta_description": "Najszybsze informacje z Lublina, regionu i kraju", "title": "Jabłczanka z Fajsławic i krasnostawskie sery z ziołami. Mamy kolejne Produkty Tradycyjne", "content": "Dwa kolejne produkty z naszego regionu trafiły na Listę Produktów Tradycyjnych. Jest już ich 122. Minister Rolnictwa zarejestrował dwa kolejne produkty z naszego regionu, wpisując je na Listę Produktów Tradycyjnych. Oba pochodzą z powiatu krasnostawskiego, są to jabłczanka z Fajsławic i krasnostawskie sery z ziołami. Nasze województwo ma już 122 produkty zarejestrowane na tej liście i stanowi to 10 proc. z ogółu 1250 zarejestrowanych tradycyjnych smakołyków. Dzięki temu utrzymujemy się w ścisłej czołówce województw z największą liczbą regionalnych specjałów wpisanych na Listę Produktów Tradycyjnych. Jabłczanka to zupa owocowa z widocznymi kawałkami suszonych jabłek. Ze względu na to, że w Fajsławicach uprawa jabłoni jest jedną z wieloletnich tradycji gminy, zupa z jabłek bardzo często gościła na stołach miejscowej ludności. W sezonie letnim gasiła ona pragnienie osób pracujących w polu, zaś w zimowym przygotowywana z suszonych jabłek, zachwycała niezwykłą delikatnością i szlachetnym smakiem. Oprócz tego że była smaczna, to także bardzo tania w przygotowaniu, co sprawiło, że stała się ona niezwykle popularna. Z kolei krasnostawskie sery z ziołami wywodzą się z Siennicy Różanej, skąd przywędrowały wraz z Wołochami, których do produkcji serów sprowadził sam Mikołaj Rej. Duża ilość pastwisk i łąk sprzyjała hodowli bydła mlecznego w tym regionie, co sprawiło że wytwarzane przez mieszkańców sery stały się niezwykle popularne. Dla urozmaicenia i wzbogacenia ich smaku, dodawano do nich ziół, z których Fajsławice słyną w całym kraju. Tradycja ta jest kultywowana do dzisiaj, gdzie w wielu gospodarstwach gospodynie wciąż wykonują sery z przekazywanych z pokolenia na pokolenie przepisów. Smakołyków tych można skosztować na większości festynów czy też imprez organizowanych na terenie powiatu krasnostawskiego.", "url": "https://www.lublin112.pl/jablczanka-fajslawic-krasnostawskie-sery-ziolami-mamy-kolejne-produkty-tradycyjne-foto/", "category": "lubelskie", "sub_category": "Gotowe dania i potrawy", "phrase": "Jabłczanka z Fajsławic"}