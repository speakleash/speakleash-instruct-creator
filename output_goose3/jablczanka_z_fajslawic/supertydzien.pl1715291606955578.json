{"meta_description": "2 czerwca społeczność gminy Fajsławice weźmie udział w ostatnim pożegnaniu Feliksy Gorzkowskiej - radnej i wieloletniego pracownika miejscowego urzędu.", "title": "Gm. Fajsławice. Odeszła zasłużona gospodyni i działaczka społeczna", "content": "- Fela, bo tak generalnie nazywana była przez wszystkich, czyli pani Feliksa Gorzkowska była również pracownikiem biblioteki i ośrodka kultury. Można powiedzieć, że jako animatorka życia kulturalnego była częścią najnowszej historii Fajsławic. Od dawna w życie społeczne i wspólnych działań angażowała w pełni siebie i innych. Szczególnie pociągała za sobą młodzież. Ogromny żal i smutek, że odeszła tak wcześnie i już jej z nami nie ma, choć snuliśmy plany na przyszłość. Niech spoczywa w pokoju - mówi Janusz Pędzisz, wójt Fajsławic. Feliksa Gorzkowska znana była z wielu inicjatyw społecznych, kulturalnych, a nawet kulinarnych. Za tę działalność Lokalna Grupa Działania „Krasnystaw PLUS” przyznała jej tytuł Liderki Powiatu Krasnostawskiego. Od 10 lat prowadziła Centrum Edukacji Zielarskiej „Tymiankowy Smak Fajsławic”, który powstał według jej pomysłu. Rośnie tam ok. 40 gatunków znanych lub mniej znanych ziół. Dwa lata temu otrzymała prestiżowe wyróżnienie w postaci „Klucza do Polskiej Spiżarni”. Nagroda ta przyznawana jest od 2005 roku osobom lub organizacjom, które w sposób szczególny zasłużyły się dla ochrony dziedzictwa kulinarnego i rozwoju rynku produktów regionalnych i tradycyjnych. - To dzięki pani Feliksie na liście produktów tradycyjnych prowadzonej przez Ministerstwo Rolnictwa i Rozwoju Wsi znajduje się już kilka produktów z naszych rodzimych stron, między innymi: zupa chłopska fajsławicka, jabłczanka z Fajsławic, pierogi z czerwoną fasolą czy tymianek z Fajsławic - mówi Aleksandra Granat z Urzędu Gminy Fajsławice. W poprzednich latach wiele razy była też szefową sztabu Wielkiej Orkiestry Świątecznej Pomocy w Fajsławicach. Piastowała funkcję prezesa Stowarzyszenie na rzecz Rozwoju Gminy Fajsławice, które organizowało tradycyjne mikołajki. Piątkowe uroczystości pogrzebowe rozpoczną się o godz. 14 w kościele parafialnym w Fajsławicach. • None Fajsławice. Zagrają dla Kingi na remont pokoju i łóżko rehabilitacyjne", "url": "https://www.supertydzien.pl/artykul/22294,gm-fajslawice-odeszla-zasluzona-gospodyni-i-dzialaczka-spoleczna", "category": "lubelskie", "sub_category": "Gotowe dania i potrawy", "phrase": "Jabłczanka z Fajsławic"}