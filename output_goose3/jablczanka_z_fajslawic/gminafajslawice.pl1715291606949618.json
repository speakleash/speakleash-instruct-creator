{"meta_description": "", "title": "Jabłka fajsławickie na Liście Produktów Tradycyjnych", "content": "Obok znanej wszystkim uprawy ziół w Gminie Fajsławice ważną częścią rolnictwa jest również uprawa sadów owocowych. Miło nam poinformować, że na Liście Produktów Tradycyjnych prowadzonej przez Ministerstwo Rolnictwa i Rozwoju Wsi znalazł się kolejny produkt pochodzący z gminy. Tym razem są to jabłka fajsławickie z gospodarstwa sadowniczego braci Palus znajdującego się w Marysinie. Procedura zgłoszenia tego produktu do rejestracji rozpoczęła się już dawno, ok. roku, a zwieńczona została 28 listopada 2023r. To już 9 produkt z naszych rodzimych stron, który przeszedł gruntowną weryfikację, potwierdzającą w tym przypadku unikalną kulturę uprawy i wykorzystania jabłek przekazywaną z pokolenia na pokolenie. Bracia Palusowie - Damian, Rafał i Adrian prowadzą rodzinne gospodarstwo od wielu już lat, kontynuując rodzinną działalność rolniczą. Sukcesem tak dobrze prowadzonego gospodarstwa, które przynosi znaczne plony wysokiej jakości - nie tylko jabłek, ale i pozostałych uprawianych owoców np. ekologicznej wiśni, jest doskonała organizacja pracy, współdziałanie oparte na zaufaniu, ciągła modernizacja sprzętu rolniczego, a przede wszystkim niezmienny nacisk na uzyskiwanie wysokich parametrów jakościowych owoców. Nie dziwi więc fakt, że jabłka fajsławickie braci Palus doczekały się takiego wyróżnienia. Uprawy rodziny Palus były już wcześniej doceniane m.in. w konkursach wojewódzkich tj. „Rolnik z Lubelskiego” czy „Ekolubelskie”. Jesteśmy dumni z naszych sadowników i życzymy kolejnych sukcesów, będących potwierdzeniem najwyższej jakości produkowanych owoców, które trafiają zarówno na rynek lokalny, polski jak i zagraniczny.", "url": "https://www.gminafajslawice.pl/artykul/1025,jablka-fajslawickie-na-liscie-produktow-tradycyjnych", "category": "lubelskie", "sub_category": "Gotowe dania i potrawy", "phrase": "Jabłczanka z Fajsławic"}