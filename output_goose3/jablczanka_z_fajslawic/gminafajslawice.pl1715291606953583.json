{"meta_description": "W miniony weekend, 2-3 października 2021r. podczas poznańskich Targów „Smaki Regionów” odbył się finał XX edycji Ogólnopolskiego Konkursu „Nasze Kulin...", "title": "Pani Feliksa Gorzkowska ma Klucz do Polskiej Spiżarni", "content": "Przypomnijmy, że fajsławickie stowarzyszenia podczas wojewódzkiego finału konkursu w Wojsławicach zdobyły I-sze miejsca w kategorii na najlepszy regionalny i lokalny produkt żywnościowy za swoje produkty. Podczas targów wręczone zostały „Perły” za najlepszy regionalny i tradycyjny produkt żywnościowy oraz najlepsze danie i potrawę regionalną z terenu całej Polski. Zestaw nalewek ziołowych przygotowanych przez Stowarzyszenie na Rzecz Rozwoju Gminy Fajsławice również znalazło się wśród nominowanych do tej nagrody. Niestety nie udało się jej otrzymać. Mimo tego to wydarzenie zostanie na długo w naszej pamięci, gdyż tego dnia przyznana została jeszcze inna wyjątkowa nagroda – Klucz do Polskiej Spiżarni – która trafiła do mieszkanki naszej gminy – Pani Feliksy Gorzkowskiej. Nagroda ta przyznawana jest od 2005r. osobom lub organizacjom, które w sposób szczególny zasłużyli się dla ochrony dziedzictwa kulinarnego i rozwoju rynku produktów regionalnych i tradycyjnych. To dzięki Pani Feliksie Gorzkowskiej na Liście produktów tradycyjnych prowadzonej przez Ministerstwo Rolnictwa i Rozwoju Wsi znajduje się już kilka produktów z naszych rodzimych stron m.in.: Zupa chłopska fajsławicka, Jabłczanka z Fajsławic, Pierogi z czerwoną fasolą czy Tymianek z Fajsławic. Pani Feliksa od wielu lat dba o lokalne dziedzictwo kulturowe i tradycje kulinarne naszej gminy. Ponadto od 2013r. prowadzi Centrum Edukacji Zielarskiej „Tymiankowy Smak Fajsławic”, którego głównym celem jest promocja ziół i upraw zielarskich oraz szeroko pojęta edukacja zielarska prowadzona poprzez organizowanie warsztatów zielarskich. To Pani Feliksa Gorzkowska była pomysłodawcą i inicjatorką założenia naturalnego ogrodu ziołowego w Boniewie, na którym rośnie ok. 40 gatunków znanych lub mniej znanych ziół. Pani Feliksie Gorzkowskiej składamy serdeczne gratulacje i dziękujemy za wieloletnią pracę na rzecz podtrzymania tradycji kulinarnych naszej gminy i ocalenie ich od zapomnienia.", "url": "https://www.gminafajslawice.pl/artykul/339,pani-feliksa-gorzkowska-ma-klucz-do-polskiej-spizarni", "category": "lubelskie", "sub_category": "Gotowe dania i potrawy", "phrase": "Jabłczanka z Fajsławic"}