{"meta_description": "Zarówno na Podlasiu, jak i na Lubelszczyźnie potrawy tradycyjne silnie nawiązują do tradycji wiejskiej. Łączą w sobie wpływy różnych narodowości", "title": "Przysmaki Wschodu: Pierogi, placki, żur", "content": "Na Podlasiu często można natrafić na inspiracje białoruską i litewską kuchnią. Charakteryzują się one częstym wykorzystywaniem warzyw bulwiastych, szczególnie ziemniaków. Popularne w tych rejonach są dania takie jak pierogi, placki i naleśniki. Ryby są częściej duszone, pieczone i suszone niż w innych rejonach Polski. Charakterystycznymi potrawami, których możemy skosztować na Podlasiu są m.in. babka kartoflana, bliny, kołduny czy czebureki, a także kołduny tatarskie. Więcej na temat zup regionalnych znajdziesz w naszej darmowej książce, którą możesz pobrać w 3 wersjach: pdf (do odczytania na komputerze), mobi (Kidle) i epub (iPad i różne tablety). Kliknij prawym przyciskiem myszy i zaznacz \"Zapisz element docelowy jako...\", aby zapisać e-booka na dysku. Tradycyjnie zupy gotuje się tam na wywarze mięsnym z dodatkiem śmietany, a podaje i na zimno, i na gorąco (w zależności od pory roku). Zupy zagęszcza się mąką lub krochmalem, dodaje się do nich także zasmażki. Charakterystycznym szczegółem jest to, że niemal do każdej potrawy podaje się chleb, najczęściej ciemny. Tradycyjny żur pochodzący z Białostocczyzny przyrządzany jest na zakwasie. Szklankę mąki żytniej zalewamy 2 szklankami letniej wody i dodajemy do nich skórkę razowego chleba. Po dwóch dniach w ciepłym miejscu zakwas będzie gotowy. Wrzucamy do niego pokrojone w kostkę ziemniaki, marchewkę, cebulę, skwarki lub kiełbasę. Przyprawiamy solą i pieprzem i gotujemy do miękkości. Do chłodnika litewskiego - według przepisu pochodzącego z regionu Białostocczyzny - potrzebować będziemy 30 dkg pierś z kurczaka, 2 szklanki kwaśnego mleka, 1 szklankę kwaśnej śmietany, 2 pęczki młodych buraków, 2 ogórki, 2 ukwaszone ogórki, pęczek koperku i szczypiorku, 1 łyżkę oleju, 2 jaja na twardo i soku z cytryny. Umytą, osuszoną i natartą solą i olejem pierś z kurczaka pieczemy do zrumienienia. Pokrojoną botwinkę solimy i gotujemy do miękkości i dodajemy pokrojone w kostkę ogórki, szczypior i koperek. Dodajemy kefir, śmietanę i mieszamy. Do smaku doprawiamy solą, pieprzem i sokiem z cytryny. Pokrojoną w paski pierś z kurczaka dodajemy do chłodnika i schładzamy. Lubelszczyzna to także region, w którym odnaleźć można zarówno wpływy polskie, jak i białoruskie, ukraińskie czy tatarskie. Kuchnia Lubelszczyzny wykorzystuje duże ilości roślin bulwiastych. Niektóre gminy słyną z upraw gryki, z której produkowane są miody i kaszę. Stąd sporo w tym regionie dań z kaszy gryczanej - takich jak piróg biłgorajski czy pierogi z kaszą. Na Lubelszczyźnie często zaprawia się zupy śmietaną i mąką. Najczęściej gotuje się je na wywarze mięsnym. Tradycyjną, domową zupą na Lubelszczyźnie jest zupa zacierkowa. Można ją przyrządzić z 2 cebul, 3 ziemniaków, 1 pora, 1 marchewki, 1 kostki rosołowej, ze szczyptą majeranku i soli i liściem laurowym do smaku. Wszystko, oprócz ziemniaków, wrzucamy do garnka z wodą i gotujemy około kwadransa, po czym wrzucamy ziemniaki pokrojone w kostkę i znów gotujemy około 15 minut. Do zacierek będzie nam potrzebne: 1/3 szklanki letniej wody, 3/4 szklanki mąki pszennej i sól. Zagniatamy z tego ciasto, takie jak na pierogi. W palcach lepimy małe kluseczki i zasypujemy je mąką, aby się nie sklejały. Do gotującej się zupy wrzucamy zacierki i gotujemy około 5 minut. Do smaku możemy podsmażyć trochę boczku razem z cebulką (cebulę dodajemy później) i dodać do zupy. Na liście produktów tradycyjnych Lubelszczyzny znajduje się ciekawa zupa - przyrządzana z jabłek. Jest to jabłczanka z Fajsławic. Do garnka z ugotowanymi suszonymi jabłkami dodaje się śmietanę z mąką, aby zagęścić zupę. Można dodać cukier do smaku, ale nie jest konieczny. Zupę je się albo z ziemniakami, albo z chlebem.", "url": "https://smaker.pl/informacje-przysmaki-wschodu-pierogi-placki-zur,1898361,a,.html", "category": "lubelskie", "sub_category": "Gotowe dania i potrawy", "phrase": "Jabłczanka z Fajsławic"}