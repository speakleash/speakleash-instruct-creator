{"meta_description": "Produkt wpisany na listę produktów tradycyjnych w dniu 2013-03-22\nW kategorii Gotowe dania i potrawy\nW województwie woj. małopolskim", "title": "Kapusta po góralsku - - Portal Gov.pl", "content": "Różne odcienie zieleni, żółto-kremowa, skwarki w kolorze od złotego do ciemnobrązowego. Smak kwaśny, złagodzony dodatkiem ziemniaków oraz wyczuwalny smak skwarek z wędzonej słoniny lub boczku. Zapach gotowanej kapusty, ziemniaków i skwarek. Ważne miejsce w pożywieniu górali podhalańskich zajmowała i do dnia dzisiejszego zajmuje kiszona kapusta będąca elementem codziennego posiłku. Dawniej przygotowywana była na kilka sposobów: „Pojedni oparzali główki w kotliku i kładli do becki i to się nazywało kapusta krzakowá a tę pozna bo twardá”, inni po „\"skrażaniu kapusty\" na krązáku” (W. Matkowski, „Zdobienie i sprzęt ludu polskiego na Podhalu”, 1901), wkładali do beczki i po udeptaniu nogami przyciskali kamieniem. „Jeszcze pod koniec XIX wieku kisiło się ją bez soli, sól była droga z powodu trudnego dowozu końmi z Wieliczki. Soliło się ją przy gotowaniu” (W. Jostowa, „Tradycyjne pożywienie ludności Podhala”). Do ukiśnięcia beczka stała w kuchni, a później przenoszona była do zimnej piwnicy. Obecnie do przygotowania kapusty po góralsku kiszoną kapustę zalewa się wodą i gotuje do miękkości. W osobnym naczyniu gotowane są pokrojone w kostkę ziemniaki, a na patelni podsmażane skwarki wraz z cebulą. Po ugotowaniu i usmażeniu skwarek wszystkie składniki łączone są i mieszane, a jeśli zachodzi potrzeba, potrawa może zostać zagęszczona dodatkiem mąki. Ponadto dla wzbogacenia smaku do kapusty dodawane są przyprawy, takie jak liść laurowy, ziele angielskie i kminek. Bardzo ważnym elementem kapusty po góralsku jest słonina. Górale podhalańscy uważają, że „kapusta lubi tłuszcz”, więc używa się słoniny, z której wytopić można bardzo dużo tłuszczu. W okresie postu do omaszczania kapusty stosowany jest olej lniany. Kapusta po góralsku może stanowić danie główne z ziemniakami i chlebem, bądź też dodatek do różnego rodzaju mięs.", "url": "https://www.gov.pl/web/rolnictwo/kapusta-po-goralsku", "category": "małopolskie", "sub_category": "Gotowe dania i potrawy", "phrase": "Kapusta po góralsku"}