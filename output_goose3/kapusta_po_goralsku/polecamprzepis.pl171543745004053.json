{"meta_description": "Taką kapustę jedliśmy kiedyś w Beskidach na festiwalu kulinarnym kół gospodyń wiejskich. Bardzo nam posmakowała, więc poprosiliśmy o przepis i od tamtej pory robimy regularnie. Przepis na kapustę kiszoną na gęsto Składniki: 500 gramów kapusty kiszonej (może być z marchewką), 200 gramów boczku wędzonego, 2 cebule, łyżka mąki, ziele angielskie, liście laurowe, pieprz. Jak zrobić", "title": "Kapusta kiszona zasmażana po góralsku. Idealna do obiadu. PRZEPIS - Polecam Przepis", "content": "Taką kapustę jedliśmy kiedyś w Beskidach na festiwalu kulinarnym kół gospodyń wiejskich. Bardzo nam posmakowała, więc poprosiliśmy o przepis i od tamtej pory robimy regularnie. Składniki: 500 gramów kapusty kiszonej (może być z marchewką), 200 gramów boczku wędzonego, 2 cebule, łyżka mąki, ziele angielskie, liście laurowe, pieprz. • Kapustę pokrój, przełóż do garnka, zalej wodą, wymieszaj i ją odlej – w ten sposób pozbędziesz się nadmiaru kwasoty. • Teraz do garnka wlej około pół szklanki wody, dodaj ziele angielskie i listki laurowe, gotuj pod przykryciem do miękkości, co powinno zająć około 30-40 minut. W razie potrzeby w trakcie gotowania uzupełniaj wodę, na koniec powinno być jej na dnie około 2 cm. • W międzyczasie boczek pokrój w drobną kostkę, wrzuć na patelnię, poczekaj aż trochę się wytopi, dorzuć posiekaną cebulę i smaż do zrumienienia – jeśli boczek był chudy i nie puścił wystarczająco dużo tłuszczu, dodaj trochę oleju lub smalcu. • W następnym kroku na patelnię wsyp mąkę i mieszaj aż dokładnie połączy się z tłuszczem, tworząc zasmażkę. • Zawartość patelni przełóż do garnka z gotującą się kapustą, dodaj pół szklanki wody i zagotuj, cały czas mieszając – danie zgęstnieje. Na koniec dopraw świeżo mielonym pieprzem, a jeśli to konieczne, także solą. Rada: tak przygotowana kapusta świetnie pasuje do dań mięsnych – kotleta schabowego, karkówki, golonki, czy żeberek.", "url": "https://polecamprzepis.pl/kiszona-kapusta-zasmazana-po-goralsku-idealna-do-obiadu-przepis/", "category": "małopolskie", "sub_category": "Gotowe dania i potrawy", "phrase": "Kapusta po góralsku"}