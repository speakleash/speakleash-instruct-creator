{"meta_description": "Tematem VIII Sympozjum Kulinarnym „O jeściu na Kociewiu”, które odbyło się w Subkowach, była „Kociewska Bania”, czyli popularna w kuchni dynia.", "title": "Kociewska bania czyli potrawy z dyni", "content": "Miłośnicy regionalnej kuchni spotkali się na VIII Sympozjum Kulinarnym „O jeściu na Kociewiu”, które odbyło się w Domu Kultury w Subkowach. Tematem tegorocznego wydarzenia była „Kociewska Bania”, czyli dynia. Tematem tegorocznego sympozjum kulinarnego była „Kociewska Bania”, czyli dynia. To popularne na Kociewiu warzywo jest pięknym symbolem jesieni i króluje na naszych stołach od września aż do końca stycznia. Zawiera wiele cennych składników odżywczych, właściwości leczniczych, jest lekkostrawna i mało kaloryczna. Ma wielorakie zastosowanie. W jesienne dni pięknie komponuje się w domu, na balkonie, parapecie czy tarasie jako element dekoracyjny. Jest bardzo dobrym materiałem do rzeźbienia. Dlatego też dynia była gwiazdą programu artystycznego tematycznie związanego z przesłaniem VIII sympozjum. Była to mini inscenizacja bajki Kopciuszek. Nie lada przeżyciem był też występ kurpiowskiego zespołu ludowego.  Dyni poświęcono konkurs kulinarny „Zupa z dyni” oraz konkurs plastyczny „Rzeźba w dyni”. Podczas widowiskowego pokazu kulinarnego w towarzystwie dyni – dr Józef Sadkiewicz z Zakładu Badawczego Przemysłu Piekarskiego w Bydgoszczy zademonstrował wciąż nieodkryte walory dziczyzny.  Swój debiut miała też nowa publikacja Krystyny Gierszewskiej, prezes Zarządu Stowarzyszenia Kociewskie Forum Kobiet -„Kociewska bania – potrawy wyczarowane z dyni”. Referat „Wszystko do bani” wygłosiła prof. Maria Pająkowska-Kensik z Uniwersytetu Kazimierza Wielkiego z Bydgoszczy.  VIII Sympozjum Kulinarne „O jeściu na Kociewiu”, przebiegało pod patronatem honorowym Mirosława Murzydło Wójta Gminy Subkowy i patronatem medialnym telewizji TeTka.", "url": "https://tetka.pl/kociewska-bania-czyli-potrawy-z-dyni/", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kociewska bania / Dynia po królewsku"}