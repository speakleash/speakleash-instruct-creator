{"meta_description": "Produkt wpisany na listę produktów tradycyjnych w dniu 2007-04-24\nW kategorii Warzywa i owoce\nW województwie woj. pomorskim", "title": "Kociewska bania / Dynia po Królewsku - - Portal Gov.pl", "content": "Kociewie znajduje się w północno-wschodniej części województwa pomorskiego. Tradycyjna kuchnia kociewska bazuje na surowcach łatwo dostępnych, takich jak ziemniaki, kasze, zboża i owoce runa leśnego. Dynia, nazywana po Kociewsku „banią” to warzywo bardzo często spotykane w kociewskich przydomowych ogródkach. Jest to roślina jednoroczna. Owoce są bardzo duże, a nasiona są jadalne i zawierają 30-50% tłuszczu. Można ją przyrządzać na wiele sposobów. „Dynia jest wprawdzie bardzo pospolitą jarzyną, którą jada u nas przeważnie lud wiejski, lub nawet dają bydłu, jednak przyrządzona odpowiednio, jest wcale smaczną i delikatną, a że jest bardzo lekko strawną, nadaje się przede wszystkiem dla osób ze słabym żołądkiem. Jest jeden szlachetny gatunek dyni zwanej szparagową o specjalnie przyjemnym smaku, jakkolwiek i pospolita może być równie dobrze użytą na jarzynę. Przekroiwszy dynię na wpół, wygarnąć ze środka łyżką pestki i wodę, okroić kawałek z wierzchniej grubej skóry, sparzyć wrzącą wodą i poszatkowaną lub pokrajaną w kostka przyrządzić jednym z podanych poniżej sposobów” (Ślężańska M., Co dziś na obiad, 1935 r.). Na Kociewiu dynię wykorzystuje się w różnych postaciach do zup, zakąsek, jako przystawkę bądź w formie kompotu.", "url": "https://www.gov.pl/web/rolnictwo/kociewska-bania-dynia-po-krolewsku", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kociewska bania / Dynia po królewsku"}