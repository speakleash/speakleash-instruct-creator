{"meta_description": "", "title": "Serek owocowy", "content": "W ziemiańskich wspomnieniach pojawia się raz na jakiś czas tajemniczy przysmak zwany serkiem owocowym. Weźmy na przykład wspomnienia Zofii Reklewskiej - Braun \"Urodziłam się pomiędzy...\" Autorka opisuje tam właśnie ten przysmak,który znała z dzieciństwa \"(...) Z jabłek, samych lub też z dodatkiem gruszek i śliwek, robiło się twarde serki owocowe. Można je było kroić nożem jak ser czy wędlinę. (...)Były przepyszne i kosztowały tak niewiele, bo tylko godzinę stania przy garnku i mieszania kopyścią.(...)\" W poszukiwaniu przepisu na serek owocowy sięgnęliśmy do ówczesnych kulinarnych guru czyli Wincenty Zawadzkiej i Lucyny Ćwierciakiewiczowej. Obie panie w swoich książkach kucharskich prezentują przepisy na serek owocowy. Autorka Kucharki Litewskiej rekomenduje, żeby serek owocowy przyrządzać następująco: Ser jabłeczny. 1 kilo jabłecznej masy, 1/2 kilo cukru, trochę pomarańczowej skórki, cynamonu i goździków. Upieczone winne jabłka przefasować przez durszlak, włożyć do rondla i smażyć godzinę, mieszając łyżką, aby się nie przesmaliło. Wziąć pół kilo cukru na 1 kilo masy, a skoro się dobrze podsmaży, włożyć skórki pomarańczowej, ugotowanej wprzód w wodzie na miękko, skrajanej z samego wierzchu i usiekanej drobniutko, trochę grubo tłuczonego cynamonu i goździków, wymieszać i dosmażyć na małym ogniu, próbując następującym sposobem: namoczyć serwetę, wycisnąć z wody i włożyć na nią łyżkę masy, jeżeli nie przystanie do serwety, to należycie wysmażona. Natenczas włożyć do woreczka płóciennego, jak na sery lub kwadratowego i przycisnąć kamieniem. Jeżeliby ser okazał się niedogotowany, natenczas podsuszyć go w piecu. Z tej płasko wyciśniętej masy można wykrajać blaszką krążki, maczać je w ulepie, osypać tłuczonym lodowatym cukrem i wstawić do pieca dla osuszenia. Zamiast cukru można użyć miodu. Z kolei Lucyna Ćwierczakiewiczowa podaje kilka różnych przepisów na serek owocowy z których najbardziej do gustu przypadł nam przepis na serki jabłeczne małe. Utrzeć na tartce jabłka kwaskowate, które jedynie są dobre na wszelki użytek kuchenny, odlać sok uformowany, z którego można zrobić galaretę; na szklankę tej utartej masy wziąść szklankę miałkiego cukru, wymieszać i w rondlu na wolnym ogniu smażyć, aż się zrobi jednolita żółtawa masa, wylać na płaski półmisek oliwą posmarowany, lub na blat marmurowy, postawić na noc na piecu lub na kuchni angielskiej. Na drugi dzień małą foremką blaszaną, lub małym cienkim kieliszkiem, wreszcie naparstkiem wyrzynać małe krążki, osypywać krystaliczną mączką, to jest grubszą, nie z pod maszyny i na deseczkach suszyć w bardzo letnim piecu. Można także, jeżeli wycinane naparstkiem a więc drobne, nawlekać na słomki i na lasach w niem suszyć, lub na sitach. Piec zaledwie powinien być wolny. Będą wyborne.", "url": "http://ziemianskieklimaty.weebly.com/blog/serek-owocowy", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ser jabłeczny"}