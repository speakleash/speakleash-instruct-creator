{"meta_description": "Ser jabłkowy to mocno skoncentrowana (do konsystencji stałej, przypominającej krówki) słodka przekąska, którą podaje się w plasterkach lub kostkach.", "title": "Ser jabłkowy jest lepszy niż twaróg. Wystarczą 3 składniki i ani grama mleka", "content": "Ser jabłkowy bez problemu zrobicie również w domu. Wystarczą 3, góra 4 składniki (jeśli będziecie dodawać orzeszki). Palce lizać. Ten „ser” poza procesem przygotowania i formą, nie ma nic wspólnego z prawdziwym - nie będziemy do niego dolewać mleka. Litwini jednak, by każdy wiedział, o co chodzi, nazywają go serem. Co to jest ser jabłkowy? Ser jabłkowy to mocno skoncentrowana (do konsystencji stałej, przypominającej krówki) słodka przekąska, którą podaje się w plasterkach lub kostkach. Na Litwie ser jabłkowy wyrabia się od XVII w. i jada się go z gorzką herbatą lub kawą. Przygotowuje się go ze smażonego przecieru jabłkowego z miodem i sokiem z cytryny. Do masy czasami dodaje się również inne bakalie, orzechy lub przyprawy, np. cynamon, goździki czy kardamon. Po przygotowaniu, przekłada się go do płóciennego woreczka i suszy - im bardziej suchy, tym lepszy. W takiej postaci, obtoczony w cukrze, może być przechowywany przez wiele miesięcy. Na słodki przysmak najlepiej nadadzą się twarde, kwaskowate i niezbyt soczyste jabłka. Powinny one mieć jak najbardziej czerwoną skórkę - pod nią kryją się pektyny. Podobny „ser ” zrobicie również ze śliwek, gruszek i innych owoców o wysokiej zawartości pektyn, które pomagają związać masę. Możecie też pomieszać je z jabłkami. • Kawałki jabłek zalejcie miodem lub zasypcie cukrem, dodajcie sok z cytryny i odstawcie na całą dobę w temp. pokojowej. Z owoców wytrąci się sok. • Następnego dnia przelejcie sok do garnka z grubym dnem* i odłóżcie jabłka - nie wyrzucajcie ich. • Gotujcie ok. 30 minut, aż płyn zredukuje się o połowę. Nie przykrywajcie garnka. Powinno wyparować jak najwięcej wody. • Do syropu, który powstał dodajcie jabłka i ewentualnie pokruszone orzechy. • Gotujcie na małym ogniu, aż masa „serowa” będzie gęsta - do 2 godzin. Co jakiś czas mieszajcie, by masa nie przywarła do dna. • Masa jest gotowa, gdy po zebraniu jej łyżką ze środka garnka, nie będzie się łączyć i zbiegać. Powinna też sama odchodzić od ścianek garnka. • Pozostawcie ją na 15 minut, by przestygła. Następnie podzielcie na mniejsze porcje - przełóżcie do foliowych woreczków na żywność i mocno zwiążcie. • Masa „serowa” jest gotowa, gdy całkowicie zgęstnieje, czyli nie zbiega się w całość po zebraniu łyżką masy ze środka garnka lub sama zaczyna odchodzić od ścianek garnka. • Połóżcie woreczki jeden na drugim, przyciśnijcie drewnianą deską i obciążcie kilkoma grubymi książkami lub ciężkim garnkiem z wodą. Zostawcie na 2 dni, aż stwardnieje. • Po 2 dniach wyjmijcie ser z folii, włóżcie go do lnianego woreczka lub gazy, zawiążcie i zawieście nad grzejnikiem lub w innych ciepłym i suchym miejscu - powinien całkowicie się wysuszyć. *Garnek nie powinien być emaliowany, bo szybko się przypali, a przypalony ser nie będzie smaczny.", "url": "https://www.przyslijprzepis.pl/artykul/ser-jablkowy-jest-lepszy-niz-twarog-wystarcza-3-skladniki-i-ani-grama-mleka", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ser jabłeczny"}