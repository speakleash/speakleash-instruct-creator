{"meta_description": "", "title": "Kakory litewskie (soczewiaki)", "content": "Tym razem przygotowałam dość nietypowe pierogi, bo robione z ciasta ziemniaczanego i pieczone w piekarniku...   Jak nazwa wskazuje, pochodzą one z Litwy, jednak przyjęły się także na Suwalszczyźnie pod nazwą „soczewiaki”. Chociaż tak naprawdę farsz soczewicowy to nie jedyna opcja – ponoć można nadziewać je także mięsem, kapustą, kaszą i twarogiem lub farszem jak do pierogów ruskich.   Tradycyjnie podaje się je okraszone boczkiem, jednak ja „zbluźniłam” i podałam je z sosem czosnkowym ;)   Były pyszne!    Przygotować farsz: Soczewicę ugotować w wodzie, aż zacznie się rozpadać. Odsączyć na sitku. Cebulę posiekać i zeszklić na łyżce masła, pod koniec dodając przeciśnięty przez praskę czosnek. Soczewicę i cebulę zmiksować blenderem – niekoniecznie na gładką pastę, część ziarenek może zostać w całości. Jajka roztrzepać i prawie całe dodać do farszu (zostawić trochę do posmarowania pierożków). Dodać sól, pieprz i sporo majeranku. Całość dokładnie wymieszać. Jeśli farsz jest bardzo rzadki, można go zagęścić dając trochę bułki tartej. Przygotować ciasto: ziemniaki obrać, umyć i ugotować w osolonej wodzie. Po ugotowaniu i odparowaniu zmielić je lub przecisnąć przez praskę. Wyłożyć na stolnicę i zagnieść z mąką ciasto – takie jak na kopytka (nie powinno kleić się do rąk). Ciasto rozwałkować w miarę cienko, podsypując mąką. Wykrawać szeroką szklanką lub większym kubkiem kółka, kłaść na środek farsz i sklejać jak pierogi. Gotowe kakory ułożyć na blaszce wyłożonej papierem do pieczenia. Każdy posmarować stopionym masłem i zostawionym wcześniej jajkiem. Piec w 180 stopniach przez ok. 40 minut, aż kakory zrobią się złocistobrązowe.", "url": "http://www.mirabelkowy.pl/2013/03/kakory-litewskie-soczewiaki.html", "category": "podlaskie", "sub_category": "Gotowe dania i potrawy", "phrase": "Soczewiaki sejneńskie"}