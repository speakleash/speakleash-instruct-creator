{"meta_description": "Najlepiej smakują w Sejnach.", "title": "Soczewiaki to niezłe przysmaki", "content": "Soczewiaki to przysmak... Rosjan, gdy jeszcze mieszkali na Suwalszczyźnie. Potrawa pracochłonna, z ziemniaków i mąki pszennej, którą nadziewa się rozdrobnionym farszem z soczewicy. Tak przygotowane układa się na blasze i zapieka, a przed podaniem polewa skwareczkami z cebulą. Na Litwie potrawa ta znana jest pod nazwą kakory. Z biegiem czasu uproszczono też produkcję, a pieczenie można zastąpić smażeniem, tłuczenie ziemniaków natomiast kilkakrotnym zmieleniem w maszynce. Soczewiaki mogą być daniem głównym, albo przekąską w ciągu dnia. Je się na gorąco, od razu po upieczeniu, albo odgrzane na patelni. Mogą być traktowane jak paszteciki i podawane z barszczem czerwonym. Prawdziwe, robione tradycyjną metodą soczewiaki do dziś skosztować można jednak na ziemi sejneńskiej. Sposób przyrządzenia: Na farsz: soczewicę wypłukać i namoczyć na godzinę. Przygotować warzywa, cebulę pokroić w drobną kostkę, marchew zetrzeć na grubej tarce. Cebulę zrumienić na oleju, dodać marchew, jeszcze chwilę smażyć, dodać odcedzoną soczewicę, podrumienić, posypać przyprawami, podlać szklanką wody, przykryć. Dusić na małym ogniu, aż soczewica wchłonie wodę. Jeżeli jeszcze jest twardawa, dolać 1/2 szklanki wody i dusić dalej i tak, aż do skutku. Kiedy farsz jest już gotowy, zdjąć pokrywkę i odparować, uważając żeby nie przypalić. Farsz przestudzić, rozdrobnić widelcem i nadziewać nim pierożki-soczewiaki. Na ciasto: ziemniaki ugotować w całości (razem ze skórką), po ugotowaniu obrać i podusić (rozgnieść na miazgę). Drożdże rozczynić z jogurtem, 2 łyżeczkami mąki i odrobiną cukru. Gdy zaczną \"chodzić\", dodać je do ziemniaków, dodać też resztę mąki i jajka. Zagnieść ciasto, przykryć ściereczką i odstawić w ciepłe miejsce. Gdy ciasto podrośnie, podzielić na 4-5 części i każdą z nich rozwałkować, podzielić na kwadraty (6x6 cm), nakładać farsz i zlepiać w trójkątne pierożki. Pierożki odkładać na posypaną mąką ściereczkę i przykryć drugą ściereczką. Kiedy trochę \"urosną\", smażyć na gorącym oleju na rumiano.", "url": "https://wspolczesna.pl/soczewiaki-to-niezle-przysmaki/ar/5773099", "category": "podlaskie", "sub_category": "Gotowe dania i potrawy", "phrase": "Soczewiaki sejneńskie"}