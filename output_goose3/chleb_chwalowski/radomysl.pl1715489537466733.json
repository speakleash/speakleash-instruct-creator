{"meta_description": "", "title": "CHLEB CHWAŁOWSKI – NAJLEPSZY W CAŁYM WOJEWÓDZTWIE, artykuł 361 - Aktualności - Wiadomości - Gmina Radomyśl nad Sanem", "content": "W Łowisku k, Rzeszowa w niedzielę 18 września br, odbyła się już V edycja konkursu „Nasze Kulinarne Dziedzictwo”. Do oceny przez Jury w konkursie zakwalifikowało się ok. 90 wyrobów, stanowiących owo Dziedzictwo Kulinarne Podkarpacia. Wśród eksponowanych nalewek, barszczy i pierożków, przy stoiskach których grały kapele ludowe, śpiewały Panie z Kół Gospodyń Wiejskich, na niewielkim stoliczku, na własnoręcznie haftowanej serwecie, przy skromnej dekoracji z kwiatów i warzyw, w sąsiedztwie swojskiego masła i smalcu (smażonego ze swojską kiełbasą) swój produkt – chleb chwałowski - wystawiła Pani Leokadia Gugała - mieszkanka Chwałowic, która sztukę wypieku chleba przejęła od swojej teściowej. Pani Leokadia zaprezentowała również koszyczek, na którym rósł chleb oraz drewnianą łopatę, na której chleb został włożony do pieca. „Zdecydowana większość uczestników nie po raz pierwszy brała już udział w tego typu konkursie, więc byli oni dobrze przygotowani do udziału w nim: towarzyszyło im wiele osób, zespoły ludowe, Koła Gospodyń Wiejskich, co z pewnością ułatwiało prezentację regionu, bo udział w konkursie nie polegał tylko na wystawieniu produktu - należało opowiedzieć kulturze historii, kulturze i tradycjach regionu. Ja i Pani Marianna Krzak – pracownica ODR–u, która mi towarzyszyła – pocieszałyśmy się, że nikt nas nie ukarze za ostatnie miejsce. Pośród ok. 500 potraw wystawionych do degustacji czułyśmy się trochę jak przysłowiowe „szare myszki”. Nie jechałyśmy po zwycięstwo. Wyroby oceniało szereg ludzi – było Jury z Boguchwały, Rzeszowa, Warszawy ia nawet ze słonecznej Italii. Degustacja i ocena trwała blisko cztery godziny, przechodzące osoby nieustannie zadawały szereg pytań, niejednokrotnie bardzo podchwytliwych, myślę, że miało to na celu upewnienie się, czy osoba prezentująca faktycznie sama dany produkt wytworzyła.” – powiedziała Pani Leokadia Gugała. Pani Leokadia nie reprezentowała tylko Gminy Radomyśl nad Sanem, była bowiem jedyną reprezentantką Powiatu Stalowowolskiego. Wbrew Jej oczekiwaniom chleb chwałowski został bardzo wysoko oceniony i nasza Reprezentantka zajęła I miejsce. Dyplom: [pobierz] List Gratulacyjny: [pobierz] „Jeżeli w następnym roku zgłoszony przez nas produkt zostanie zakwalifikowany do konkursu, chętnie ponownie wezmę nim udział. Pragnęłabym jednakże, aby udział w nim wzięło więcej osób z naszego regionu. Mamy przecież KGW, zespoły taneczne, wspaniale stroje ludowe – należy to pokazać innym oraz promować i w ten sposób nasz region.” – planuje jak zwykle pogodna i uśmiechnięta Pani Leokadia. Laureatka, w tydzień po powrocie z dyplomem z Łowiska odwiedziła nasz urząd i przyniosła chleb chwałowski – oczywiście z następnego już wypieku – swojski smalec i własnoręcznie kiszone ogórki. Chleba – najlepszego w województwie i osobiście pokrojonego przez Panią Leokadię spróbowali: Wójt Pan Jan Pyrkosz, Sekretarz Pani Małgorzata Nowak, Skarbnik Gminy – Pani Anna Szeliga, a także Goście, którzy w tym właśnie czasie przybyli do Wójta oraz pracownicy urzędu. Wszystkim bardzo smakował chleb chwałowski, który już wkrótce będzie posiadał swój certyfikat. Wójt Gminy, wręczając list gratulacyjny i składając Pani Leokadii serdeczne gratulacje za upieczenie tak smacznego chleba, wyraził nadzieję, że ta tradycja zostanie kultywowana przez następne pokolenia. Dzięki takim osobom jak Nasza Laureatka, oryginalne i niepowtarzalne smaki regionalnych potraw ocaleją od zapomnienia.", "url": "https://www.radomysl.pl/asp/?typ=13&sub=1&menu=2&dzialy=2&artykul=361&akcja=artykul", "category": "podkarpackie", "sub_category": "Wyroby piekarnicze i cukiernicze", "phrase": "Chleb chwałowski"}