{"meta_description": "Babka ziemniaczana, kugiel, rejbak. Moja mama, kresowianka z pochodzenia, wykonywała ją bardzo często. Niedrogie, pyszne danie obiadowe.", "title": "Babka ziemniaczana, kugiel, rejbak", "content": "Babka ziemniaczana, kugiel rejbak – pod takimi nazwami zwykle występuje. W Polsce jest popularna szczególnie w rejonie Podlasia i na Mazurach. U nas w domu nazywano ją babką ziemniaczaną.  Moja mama, kresowianka z pochodzenia, wykonywała ją bardzo często. To niedrogie i popularne danie musi smakować niezależnie od narodowości, bo występuje ono w różnych regionach Polski i Europy. Choć nazwy są inne, to podstawą tej pysznej pieczonki są tarte ziemniaki i mięso lub wędzonka. Najsmaczniejsza jest na drugi lub trzeci dzień, kiedy można ją pokroić na plastry i podsmażyć na patelni. – 2 kg ziemniaków  – 2 jajka  – dwie cebule  – 300g kiełbasy  – 150 g wędzonego boczku  – 2 łyżki mąki pszennej  – 2 łyżki mąki ziemniaczanej  – 2 ząbki czosnku  – sól (ok. 1 i 1/4 łyżeczki), zmielony pieprz (1/4 łyżeczki), majeranek (półtorej łyżeczki), duża szczypta ostrej papryki, 1/4 łyżeczki gałki muszkatołowej  – 2 łyżki oleju  – masło do wysmarowania formy Piekarnik rozgrzać do 200 st.  Ziemniaki i jedną cebulę zetrzeć na drobnej tarce lub przy pomocy robota.  Odlać nieco powstałego płynu. Dodać roztrzepane widelcem jajka i przyprawy.  Kiełbasę, boczek i drugą cebulę pokroić w kostkę i podsmażyć na oleju, pod koniec dorzucić czosnek i smażyć już krótko, ok. 30 sekund. Dodać do masy, wymieszać wszystko. Wysmarować blaszkę masłem i wlać masę ziemniaczaną.  Piec ok. półtorej godziny. Pierwszego dnia, zwłaszcza zaraz po upieczeniu babka jest dość miękka, Można pozostawić ją na pół godziny lub więcej do stężenia, drugiego dnia da się kroić w plastry.", "url": "https://niebonatalerzu.pl/2013/05/babka-ziemniaczana-kugiel-rejbak.html", "category": "podlaskie", "sub_category": "Gotowe dania i potrawy", "phrase": "Rejbak "}