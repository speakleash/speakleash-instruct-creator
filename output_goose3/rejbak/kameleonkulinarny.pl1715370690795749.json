{"meta_description": "REJBAK - BABKA ZIEMNIACZANA (kugel, kugiel) tradycyjny, kurpiowki wypiek z ziemniaków i kiełbaski, boczku, wędliny z jajkiem i przyprawami", "title": "REJBAK - tradycyjna, kurpiowska BABKA ZIEMNIACZANA", "content": "Są przepisy, które mają w mojej rodzinie swoją historię. I tak jest właśnie z rejbakiem (nigdy nie używaliśmy innej nazwy, choć znane są również kugel i kugiel). Kiedy Mój Tata został po raz pierwszy zaproszony do rodziców Mojej Mamy, zapowiedziano, że na stole pojawi się potrawa zwana rejbakiem. Tata, nie wiedząc jeszcze co to będzie i że stanie się to jednym z dań, które Jego Przyszła Żona będzie w przyszłości przyrządzać specjalnie dla niego – myślał, że to coś związanego z koniną.. Był lekko przestraszony, bo nie należy do osób, które chciałyby zjeść konia podczas poznawania swoich przyszłych teściów. Okazało się na szczęście, że to tradycyjna, kurpiowska babka ziemniaczana a kilka lat później na świecie pojawiłam się ja, a wiele lat później – Kameleon Kulinarny. Osobiście jak byłam mała nie było to moje ulubione danie, polubiłam je z czasem – kojarzy mi się z domem. Najbardziej lubię wersję odgrzewaną z przypieczonymi bocznymi częściami, czyli tę część, którą każdy sobie zamawiał jako najlepszą 🙂 Na Kurpiach wszystkie gospodynie wiedzą jak przygotować to danie i na prawdę nie ma w tym jakiejś wielkiej filozofii. Zapytane o przepis najczęściej odpowiadają: “No trzeba utrzeć ziemniaki, dać.. o taką garstkę mąki ziemniaczanej, kiełbaskę lub boczek lub inne mięsko, najlepiej różne, jajko, przyprawy, wymieszać i upiec” oczywiście po kurpiowsku akcentując swoją wypowiedź. I tak to właśnie mniej więcej wygląda – dość prosto i nikt nigdy nie waży składników, wszyscy robią “na oko”. Po pierwszym-drugim zrobieniu rejbaka już się po prostu wie jaka konsystencja jest odpowiednia. Wszystko zależy od ziemniaków – czy mają w sobie dużo wody czy nie. Do babki ziemniaczanej używamy starych ziemniaków, to znaczy nie młodych, które są bardzo wodniste. Im brdziej wodniste – tym więcej musimy dać mąki aby zagęścić masę, a nie o to nam chodzi. Mój rejbak dziś jest w wersji bardzo mięsnej, zazwyczaj daje się mniej kiełbaski czy boczku.. Ale to już zależy od preferencji. Rejbaka możemy jeść na ciepło od razu po upieczeniu, na zimno lub odgrzanego w piecyku / podsmażonego na patelni.", "url": "https://kameleonkulinarny.pl/2019/06/02/rejbak-tradycyjna-kurpiowska-babka-ziemniaczana/", "category": "podlaskie", "sub_category": "Gotowe dania i potrawy", "phrase": "Rejbak "}