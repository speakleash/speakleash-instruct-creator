{"meta_description": "Produkt wpisany na listę produktów tradycyjnych w dniu 2015-10-26 w kategorii Warzywa i owoce w woj. lubuskim.", "title": "Śliwa w occie - - Portal Gov.pl", "content": "Śliwka o długości od 2 cm do 4 cm i średnicy około 2,5 cm. Charakterystyczny dla śliwki węgierki z posmakiem i aromatem octu oraz przypraw takich ja: goździki, cynamon i laska wanilii. Gmina Kłodawa położona jest na wysoczyźnie gorzowskiej, na pograniczu województw lubuskiego i zachodniopomorskiego. Bardzo dużą część gminy pokrywają lasy, w tym Puszcza Gorzowska. Na terenie gminy dominującą dziedziną lokalnej gospodarki jest produkcja rolna. Rolnicy koncentrują się przede wszystkim na warzywnictwie i sadownictwie. Po wojnie w wielu wsiach gminy panowała bieda, dlatego gospodynie zagospodarowywały każdy kawałek ziemi, a z produktów uzyskiwanych z upraw przygotowywały przeróżne przetwory. W ogrodach i przydomowych sadach na terenie gminy Kłodawa od wielu lat rosną drzewa owocowe, w tym śliwy węgierki, które są bardzo cenione przez gospodynie ze względu na wysokie walory smakowe oraz szerokie zastosowanie w przetwórstwie. Jednym z produktów często przygotowywanym są śliwy w occie, których receptura została przywieziona po wojnie przez polską ludność ze wschodnich ziem przesiedloną na ziemie lubuskie. Sposób przygotowywania ich nie zmienił się od lat. „Po zbiorze śliwek są myte oraz nakłuwane. Zagotowujemy ocet z cukrem. Po zagotowaniu wrzucamy na ok. 2-3 minuty nakłute śliwki. Zlewamy syrop z śliwek, dodajemy przyprawy /goździki, laski cynamonu i wanilii/ i zagotowujemy. Gorącym razem z przyprawami zalewamy śliwki. Powtarzamy to 4-5 krotnie w odstępach dobowych. Przygotowanym syropem ze śliwek zalewamy je i odwracając słój pozostawiamy do wystygnięcia” (Wywiad przeprowadzony z mieszkańcami powiatu gorzowskiego). Tak przygotowane śliwki marynowane dodawane są do różnych sałatek, wędlin, a także pieczonych i zimnych mięs.", "url": "https://www.gov.pl/web/rolnictwo/sliwa-w-occie", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śliwa w occie"}