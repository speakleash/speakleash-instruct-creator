{"meta_description": "Przepisy na marynowane śliwki są znane od stuleci. Jak zrobić aromatyczne i wyróżniające się wyrazistym smakiem śliwki w occie i do czego je wykorzystać?", "title": "Śliwki w occie – zobacz, jak je zrobić i do czego wykorzystać!", "content": "W najbardziej popularnej wersji marynata oprócz octu i cukru zawiera także kilka goździków, nadających śliwkom wyjątkowego aromatu. Dojrzałe węgierki w occie świetnie łączą się także z kawałkiem kory cynamonu, dodawanej do gotującej się zalewy. Przygotowując marynatę, warto także zwykły cukier zastąpić szlachetnym miodem, znakomicie podkreślającym naturalny smak śliwek. Gdy umyte i pozbawione pestek owoce trafią już do słoików, należy do nich wlać wciąż gorący syrop i szczelnie zamknąć. Warto pamiętać, by zalewa nie sięgała wyżej niż do szyjki słoika, dzięki czemu w czasie gotowania jego zawartość nie będzie kipieć. Gotowe słoiki należy ułożyć w szerokim garnku tak, by nie stykały się ze sobą, a następnie zalać chłodną wodą (do wysokości około ¾ pod nakrętki) i powoli doprowadzić do wrzenia. Czas pasteryzacji wynosi około 30 minut, a kiedy po wyłączeniu gazu woda nieco ostygnie, słoiki należy wyciągnąć na ściereczkę, ustawić do góry dnem i pozostawić do całkowitego wystygnięcia.", "url": "https://www.winiary.pl/sliwki-w-occie-jak-je-zrobic/", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śliwa w occie"}