{"meta_description": "", "title": "Tradycyjny chleb na zakwasie - kuchnia.cerkiew.pl", "content": "Prezentujemy Państwu starodawny przepis wyrabiania chleba na zakwasie. Wymaga on nie lada cierpliwości, ponieważ jego podstawa - rozczyn - musi odstać od 4 do 7 dni. Dawniej taki chleb wypiekano na specjalnie do tego przygotowanych liściach kapusty, jednak z czasem zastapiły je blachy, których używa się do dnia dzisiejszego.     Na początku przygotowujemy zakwas: wysuszony wczesniej chleb łamiemy na kawałki i zalewamy ciepłą, przegotowaną wodą. Tak przygotowany roztwór odstawiamy na okres od 4 do 7 dni. Po upływie tego czasu kwas wlewamy do garnka i dodajemy do niego rozdrobnione drożdże, oraz ok. 1,5 kg mąki. Powstały rozczyn odstawiamy na 10-12 godzin.     Po tym czasie rozczyn solimy, oraz wsypujemy do niego resztę mąki. Powstałe ciasto mieszamy. Warto zwrócic uwagę, by nie było ani za gęste, ani za rzadkie. Ciasto odstawiamy ponownie na około 1 godzinę, aby wyrosło, w tym czasie smarujemy blachy tłuszczem.    Wyrośnięte ciasto wykładamy na blachę oraz \"wygładzamy\" dłońmi zwilżonymi wodą. Ciasto w blachach powinno postać jeszcze 20 minut, aż delikatnie podrośnie. Po tym czasie wkładamy je do pieca i pieczemy do momentu, aż skórka się zarumieni. By upewnić się, że chleb jest gotowy, po wyjęciu z blachy należy \"popukać\" go od spodu. Upieczony chleb przecieramy z góry zwilżoną dłonią i przykrywamy bawełnianą ścierką - spowoduje to, że jego skórka będzie miękka. Tak otrzymany tradycyjny chleb na zakwasie jest gotowy do spożycia.", "url": "http://www.kuchnia.cerkiew.pl/przepisy.php?id_n=5", "category": "łódzkie", "sub_category": "Wyroby piekarnicze i cukiernicze", "phrase": "Chleb dmosiński na tradycyjnym zakwasie"}