{"meta_description": "", "title": "Rozmawialiśmy z Andrzejem Górczyńskim, prezesem Izby Rolniczej Województwa Łódzkiego-02 | ppr.pl", "content": "Andrzej Górczyński: - Województwo łódzkie jest typowym przykładem województwa rolniczego w centralnej Polsce. Odgrywa bardzo ważną rolę na rolniczej mapie Polski. Województwo łódzkie jest jak najbardziej rolnicze i ten profil gospodarki pełni dominującą rolę. Województwo łódzkie jest obszarem, gdzie udział użytków rolnych w pow. ogółem zajmuje 71,24 % i jest najwyższy w kraju (dla przykładu w woj. mazowieckim wskaźnik ten wynosi 68, 56 %, w woj. wielkopolskim 65, 20 %). W przyjętej przez Sejmik Województwa Łódzkiego strategii została określona wizja rozwoju oraz główne sposoby jej osiągnięcia w kontekście występujących uwarunkowań. Duże znaczenie prorozwojowe mają działania skierowane bezpośrednio do obszarów wiejskich, jak również do rolnictwa – jednego z pięciu najważniejszych działów gospodarki w województwie łódzkim. Izba Rolnicza Województwa Łódzkiego działająca z mocy ustawy z dnia 14 grudnia 1995 roku o izbach rolniczych jako jednostka samorządu rolniczego reprezentująca wszystkich rolników zrealizowała w tym roku projekt Promocja marki: „Rolnictwo energią regionu łódzkiego”. Głównym celem Projektu była promocja produktów rolnych i przetwórstwa rolno spożywczego, jako rozpoznawalnej marki regionu oraz propagowanie unikalności kultury i tradycji, a także przekazanie autentycznego obrazu wsi województwa łódzkiego i jej znaczenia dla Polski i Europy.    W jaki sposób promowaliście rolnictwo jako łódzka markę ? Andrzej Górczyński: - Podczas dwóch imprez kulturalno – edukacyjno – wystawienniczych w Zduńskiej Dąbrowie i Szadku zaprezentowaliśmy tradycyjne, regionalne produkty z obszarów województwa łódzkiego, rękodzielnictwo i użytkową sztukę ludową, a także zastosowanie nowoczesnych, wydajnych i innowacyjnych technologii w sektorze rolnictwa (wystawa maszyn i urządzeń). Celem Projektu była także popularyzacja kształcenia zawodowego, postaw pro środowiskowych, bezpieczeństwa pracy oraz zwiększenia atrakcyjności i konkurencyjności województwa łódzkiego na tle Polski oraz umocnienie tożsamości kulturowej regionu. Andrzej Górczyński: - Działania promocyjne związane z realizacją projektu nabierają wielkiego znaczenia, szczególnie teraz, kiedy obowiązuje embargo wprowadzone przez Federację Rosyjską na produkty pochodzące z krajów z Unii Europejskiej. Skutki tego embarga dotkliwie odczuwają polscy rolnicy, sadownicy, przetwórcy dla których obszar Federacji Rosyjskiej jest znaczącym rynkiem zbytu na produkty rolne, produkty przetwórstwa rolno – spożywczego w tym głownie mięsa, przetworów rolnych i przetworów owocowo-warzywnych. Andrzej Górczyński: - Spośród 166 tys. gospodarstw, z których średnia oscyluje w granicach 8 ha, prowadzących działalność rolniczą dla 68,8% gospodarstw dominującym kierunkiem produkcji jest produkcja mieszana ( roślinna i zwierzęca) , ale funkcjonują gospodarstwa wyspecjalizowane w produkcji roślinnej, w tym także ogrodniczej, sadowniczej oraz w produkcji zwierzęcej – hodowla bydła mlecznego, trzody chlewnej i drobiu. Struktura rolnictwa województwa łódzkiego jest zróżnicowana i przedstawia się następująco: produkcja sadownicza – powiat rawski, skierniewicki, łowicki produkcja ziemniaka – powiat sieradzki, produkcja mleka- powiat kutnowski, sieradzki, wieluński, piotrkowski, produkcja trzody chlewnej- piotrkowski, kutnowski, wieruszowski, warzywnictwo- powiat łowicki łęczycki, kutnowski.    Jakie środki finansowe zostały już pozyskane z Unii Europejskiej na rozwój rolnictwa w łódzkim? Andrzej Górczyński: - W rozwój rolnictwa i obszarów wiejskich województwa łódzkiego angażowane są duże środki finansowe. Dotychczas - w ciągu całego okresu finansowania - od początku uruchomienia danej formy pomocy z systemu wsparcia bezpośredniego rolnictwo otrzymało ponad 5 mld zł, w ramach Programu Rozwoju Obszarów Wiejskich - PROW 2007-2013 do rolnictwa i na obszary wiejskie zostały skierowane środki finansowe w kwocie 1,2 mld zł, w ramach wsparcia Wspólnej Organizacji Rynku Owoców i Warzyw została wydatkowana kwota 202 mln zł.Łącznie w ujęciu województwa łódzkiego w ramach realizacji różnych form pomocy została wydatkowana kwota 6,5 mld zł.Są to środki , które wpłynęły na rozwój obszarów wiejskich, na modernizację gospodarstw rolnych. Dzięki nim wieś zmieniła swoje oblicze.    Co dziś jest rolniczą wizytówką województwa łódzkiego ? Andrzej Górczyński: Województwo łódzkie to niepowtarzalny smak o czym świadczą produkty znajdujące się na liście produktów tradycyjnych MRiRW oraz tradycyjne produkty lokalne regionalne. Produktów na liście MRiRW jest ok. 50 m.in. – chleb dmosiński na tradycyjnym zakwasie, chleb łęczycki żytni razowy pełnoziarnisty , chleb wiejski łęczycki, piernikowe chatki znad rzeki Mrogi, chrzan nadwarciański po staropolsku, ćwikła z chrzanem po łowicku, ogórki konserwowe po łowicku, miody z doliny Mrogi, zalewajka z zasmażką, kapusta z grochem, kugiel z przedborza, kiełbasa Nadolska tradycyjnie wędzona, pasztetowa z Nadolnej w pętkach, masła nagarskie, masło z Głuchowa, twaróg tradycyjny Głuchów, piwa łaskie, a lokalnych regionalnych produktów jest ok. 119 m.in. piernik warciański z marchwią, chleb żytni z mlekiem, marchew warcka, ogórki z beczki, kudłanki żelazne, zupa cebulowa, szynka walichnowska, kozi ser , kwas chlebowy, napój selerowy.    W jaki sposób w łódzkim promuje się regionalne smaki ? Andrzej Górczyński: - Liczne święta regionalne związane z kulinariami odbywające się na terenie województwa łódzkiego m.in. Święto Truskawki w Buczku, Święto Cebuli w Grabowie aż po Konkurs Ubijania Masła w Lubochni świadczą o tym , że tradycje są żywe wśród mieszkańców wsi a strzeżone przepisy potraw przekazywane z pokolenia na pokolenie.", "url": "http://www.ppr.pl/wiadomosci/wydarzenia/rozmawialismy-z-andrzejem-gorczynskim-prezesem-izby-rolniczej-wojewodztwa-lodzkiego-186790", "category": "łódzkie", "sub_category": "Wyroby piekarnicze i cukiernicze", "phrase": "Chleb dmosiński na tradycyjnym zakwasie"}