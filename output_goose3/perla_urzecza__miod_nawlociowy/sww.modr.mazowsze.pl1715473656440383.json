{"meta_description": "", "title": "Chrońmy pszczoły!", "content": "9 czerwca w budynku Gminnego Ośrodka Kultury w Tarczynie odbyła się konferencja ekologiczna pod hasłem „Razem chronimy przyrodę”, której tematem wiodącym były zwyczaje i ochrona pszczół oraz gatunków z rodziny pszczołowatych. Organizatorem konferencji była gmina Tarczyn reprezentowana przez burmistrz Barbarę Galicz, którą aktywnie wspierali: Mazowiecki Ośrodek Doradztwa Rolniczego Oddział Radom reprezentowany przez dyrektora Oddziału Radom Józefa Cytryniaka, LGD „Perły Mazowsza”, SP ZOZ w Tarczynie, Gminny Ośrodek Kultury w Tarczynie oraz wszystkie gminne placówki edukacyjne. W ramach przedsięwzięcia w Tarczynie zorganizowana została konferencja dla mieszkańców powiatu piaseczyńskiego. Głównym tematem tego czerwcowego wydarzenia była ochrona pszczół i gatunków pszczołowatych oraz ich znaczenie w ekosystemie. Z uwagi na to, iż w regionie piaseczyńskim znajdują się liczne gospodarstwa sadownicze, dyskutowano także o roli pszczół w sadownictwie, rolnictwie oraz zasadach prawidłowego stosowania środków ochrony roślin. Zainteresowanie tematem jest coraz większe (co widać po zapełnionej sali), ale także widoczna jest chęć pogłębiania wiedzy przez samych pszczelarzy, bo gdzie, jak nie na takich spotkaniach można wymienić się doświadczeniami dotyczącymi produkcji miodu. Prelegentami podczas konferencji byli: dr Małgorzata Falencka – Jabłońska z Instytutu Badawczego Leśnictwa. Autorka ponad 40. prac naukowo-badawczych publikowanych w kraju i za granicą, 70. prac edukacyjno-dydaktycznych oraz 90. publikacji popularno-naukowych i przeglądowych i ponad 15 ekspertyz. Dr Małgorzata Falencka – Jabłońska to koordynator pierwszych w Polsce projektów planów zadań ochronnych dla 5. Obszarów Natura 2000 w rejonie podlaskim. Kolejnym prelegentem był Tomasz Domański – prezes koła pszczelarskiego z Piaseczna, który przybliżył zebranym temat „Pszczoły, ich zwyczaje i rola w ekosystemie”. „Jak powstaje miód i o najbardziej popularnych rodzajach miodów” opowiedział pszczelarz Marian Pasek. Małgorzata Borowa –kierownik Powiatowego Zespołu Doradztwa Rolniczego w Tarczynie MODR Oddział Radom, omówiła temat konferencji „Ochrona pszczół i gatunków chronionych z rodziny pszczołowatych - co można zrobić?” Organizatorzy przygotowali wystawę różnych rodzajów miodu ekologicznego. Ekspozycje prezentujące życie, zwyczaje pszczół i sprzęt bartniczo-pszczelarski mogliśmy obejrzeć dzięki właścicielowi „Tęczowej Pasieki”, Zbigniewowi Durajczykowi z Cieciszewa w gminie Konstancin-Jeziorna. Pan Durajczyk współpracujący z Mazowieckim Ośrodkiem Doradztwa Rolniczego Oddział Radom jest laureatem wielu nagród: Laur Marszałka Województwa Mazowieckiego, „Nasze Kulinarne Dziedzictwo – smaki regionów”, Pszczelarz roku 2016. Jego „Perła Urzecza Miód Nawłociowy” czeka na wpis na listę Produktów Tradycyjnych i Regionalnych. Można było także obejrzeć wystawę z materiałami prezentującymi życie i zwyczaje pszczół, w tym sprzętem bartniczo-pszczelarskim, pokaz odsklepiania plastrów miodowych oraz wirowanie miodu. „Podobno Albert Einstein powiedział, że po wyginięciu pszczół ludziom pozostaną jeszcze 3-4 lata egzystencji. Te owady są bardzo istotną częścią ekosystemu. No i dają przepyszny miód”. __F O T O R E L A C J A__ • Burmistrz Tarczyna Pani Barbara Galicz. dr Małgorzata Falencka-Ja błońska. Kierownik PZDR w Tarczynie Pani Małgorzata Borowa. Pan Marian Pasek pszczelarz", "url": "https://sww.modr.mazowsze.pl/?view=article&id=2090:chronmy-pszczoly&catid=84", "category": "mazowieckie", "sub_category": "Miody", "phrase": "Perła Urzecza - miód nawłociowy"}