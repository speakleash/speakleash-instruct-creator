{"meta_description": "Na tydzień przed amerykańskim \"świętem indyka\" moja Siostra, mieszkająca od ponad 10 już lat za Wielką Wodą, poprosiła mnie o przepis na... kaczkę na słodko. Bo oni nie przepadają za indykiem, bo jest za wielki itp. Rozumiem, ale miałam pewien problem. Otóż mięsiwo i słodycz razem to nie są do końca moje smaki i nie…", "title": "Świąteczna kaczka faszerowana wątróbką i suszonymi owocami glazurowana powidłami śliwkowymi z whisky", "content": "Na tydzień przed amerykańskim „świętem indyka” moja Siostra, mieszkająca od ponad 10 już lat za Wielką Wodą, poprosiła mnie o przepis na… kaczkę na słodko. Bo oni nie przepadają za indykiem, bo jest za wielki itp. Rozumiem, ale miałam pewien problem. Otóż mięsiwo i słodycz razem to nie są do końca moje smaki i nie miałam niczego na już. Pomyślałam o popularnej kaczce w pomarańczach i miodzie, ale po chwili uznałam, że przecież można pokombinować i być może wyjdzie mi z tego kombinowania coś całkiem niezłego. I wyszło, powiem Wam! Połączyłam słodkie suszone owoce z kwaśnymi jabłkami oraz wytrawną wątróbką, dodałam do tego trochę korzennych przypraw oraz whisky i nadziałam tym sprawioną kaczkę. To miało robić za owo „na słodko”. Samo mięso, które w trakcie pieczenia nabierało aromatów z farszu, postanowiłam zostawić w spokoju. Podkręciłam tylko kolor, zapach i smak samej skórki, używając do tego glazury z powideł śliwkowych i whisky z kilkoma przyprawami. Takiego sukcesu się nie spodziewałam – kaczka wyszła rewelacyjnie! Zjadłam z ogromnym smakiem. I co najważniejsze, doszły mnie też słuchy, że za Wielką Wodą również cieszyła się wielkim uznaniem. Polecam każdemu, kto lubi takie smakowe miszmasze. Święta za pasem, może skorzystacie. • 1 młoda kaczka, najlepiej świeża, o wadze ok. 2,5 kg, sprawiona, bez podrobów i szyjki Jeżeli nie macie dostępu do świeżego drobiu i korzystać będziecie z kaczki mrożonej, należy rozmrażać ją powoli, w lodówce, co może zająć nawet 2 doby. Kaczkę wyjąć z lodówki na 40 minut przed przystąpieniem do jej pieczenia, aby ogrzała się do temperatury pokojowej. Kaczkę umyć pod zimną bieżącą wodą i dokładnie osuszyć. Usunąć resztki piór, jeśli jest taka potrzeba. Odciąć kuper (koniecznie!, mimo że dobrze się nim zamyka otwór brzuszny, są w nim gruczoły łojowe, których nie należy piec z resztą mięsa; również bez niego, za pomocą wykałaczek i nitki, bez problemu kaczkę zamknięcie). Nierówności skóry przy otworze po szyjce wyrównać, ale samej skóry nie odcinać. Jeżeli wewnątrz kaczki (szczególnie przy otworze brzusznym i kuprze) widoczne są grube złogi tłuszczu, należy je wyciąć. Nie wyrzucajcie ich, można je wytopić i używać do podsmażania lub pieczenia warzyw czy mięsa. Osuszoną kaczkę natrzeć bardzo obficie solą, zarówno z zewnątrz jak i wewnątrz. Wewnątrz oprószyć ją dodatkowo pieprzem. Odłożyć na 10-15 minut. Wątróbki bardzo dokładnie opłukać pod zimną bieżącą wodą. Osuszyć. Oczyścić z błon. Przełożyć do miski, zalać zimnym mlekiem. Miskę przykryć folią spożywczą i wstawić do lodówki na noc. Na drugi dzień odlać mleko, wątróbki bardzo dokładnie opłukać, osuszyć i pokroić na małe kawałki. Odstawić na 10-15 minut, aby się lekko ogrzały. Śliwki, daktyle, figi i morele pokroić na mniejsze kawałki, przełożyć do miski, dodać rodzynki oraz pokrojone jabłka. Zalać whisky oraz sokiem z cytryny i pomarańczy. Wymieszać, odstawić na 15 minut. Na dużej patelni rozgrzać olej. Wrzucić cebulę, a kiedy się zeszkli, dodać wątróbkę i obsmażyć ją na mocnym ogniu. Kiedy cała zszarzeje, dodać owoce z sokiem i whisky oraz cynamon, kardamon, gałkę muszkatołową, majeranek i cukier Muscovado lub miód. Wymieszać i gotować na średnim ogniu przez ok. 5 minut. Płyn powinien niemal w całości odparować. Doprawić solą i sporą ilością pieprzu. Zdjąć z ognia i przestudzić, aby można było nadziać kaczkę. Zabezpieczyć wykałaczkami i bawełnianą nitką (złapać wykałaczki nitką na krzyż) otwór po szyjce i obficie nadziać kaczkę farszem, mocno go dociskając. Spiąć wykałaczkami i związać dodatkowo nitką (złapać wykałaczki nitką na krzyż) otwór w jamie brzusznej. Nóżki zebrać do środka i związać bawełnianym sznurkiem. Dodatkowo można też za pomocą sznurka zebrać skrzydełka, nada to kaczce ładniejszy kształt – sznurek poprowadzić pod grzbietem, przez przeguby skrzydełek i mocno związać na nóżkach. Płat skóry przy szyi zawinąć na grzbiet. Kaczkę ułożyć na grzbiecie w dużej, głębokiej brytfance, najlepiej z rusztem, i wstawić bez przykrycia do piekarnika nagrzanego do 200-210°C. Piec przez 30 minut, obniżyć temperaturę do 165°C, brytfankę przykryć pokrywą lub folią aluminiową (bardzo dokładnie) i piec kaczkę przez ok. 2,5-3 godziny (60 minut na każdy kilogram mięsa). Po upływie tego czasu kaczkę wyjąć, a temperaturę piekarnika ponownie podkręcić do 200-210°C (można ustawić funkcję górny grill). Z brytfanki zdjąć przykrycie. Ostrożnie zlać tłuszcz (przyda się do podsmażania warzyw czy mięsa). Za pomocą pędzelka posmarować kaczkę jedną warstwą glazury (przepis poniżej). Wstawić bez przykrycia na 5 minut do pieca. Wyjąć, posmarować ją drugą warstwą glazury i polać 2 łyżkami zlanego wcześniej tłuszczu. Ponownie wstawić do pieca, po 5 minutach sprawdzić, czy skórka jest już gotowa (ma być bardzo ciemna, ale nie może się spalić). Jeśli glazura nie jest jeszcze mocno skarmelizowana, a skórka chrupka, trzymać w piekarniku przez kolejne 3-5 minut. Usunąć wykałaczki i nitki. Kroić na porcje i podawać z farszem oraz np. z aromatycznym czarnym ryżem jaśminowym, gotowanym z suszonymi śliwkami (1 śliwka na 100 g ryżu). Do kubeczka wlać whisky i sok z cytryny, wrzucić goździki i anyż, wymieszać i odstawić na 60 minut. Po tym czasie wyjąć goździki i anyż, dodać powidła, wymieszać.", "url": "https://skumbriewtomacie.wordpress.com/2020/12/08/swiateczna-kaczka-faszerowana-watrobka-i-suszonymi-owocami-glazurowana-powidlami-sliwkowymi-z-whisky/", "category": "lubelskie", "sub_category": "Mięso świeże oraz produkty mięsne", "phrase": "Kaczka czarna nadziewana"}