{"meta_description": "Kaczka pieczona z oliwkami - poznaj najlepszy przepis. ⭐ Sprawdź składniki i instrukcje na KuchniaLidla.pl!", "title": "Kaczka pieczona z oliwkami - przepis", "content": "Makaron tagliatelle ugotuj al dente w lekko osolonej wodzie według wskazówek dostępnych na opakowaniu. Odcedź na durszslaku i przelej zimą wodą. Kaczkę dzielimy na porcje – uda z podudziami i piersi. Usuwamy kuper. Szyjka, skrzydełka i pozostały korpus nie zostaną wykorzystane, możemy z nich ugotować rosół. Z podudzi połączonych z udami odkrawamy kość. Piersi i uda z podudziami kroimy na pół. Każdy kawałek mięsa doprawiamy z obu stron solą i pieprzem. W naczyniu żeliwnym rozgrzewamy 2-3 łyżki oleju rzepakowego, dodajemy ok. 10 g masła, następnie na delikatnie rozgrzany tłuszcz kładziemy kawałki kaczki skórą do dołu. Smażymy ok. 5-10 minut. Następnie obracamy kawałki kaczki i smażymy przez 6-8 minut do uzyskania złotego koloru. Podsmażone kawałki kaczki przekładamy do czystej miski. Osobno do małej miseczki zlewamy połowę tłuszczu z patelni, na której smażyliśmy kaczkę. Do naczynia żeliwnego, w którym smażyliśmy kaczkę, wrzucamy pokrojoną w drobną kostkę cebulę i czosnek pokrojony w cienkie talarki. Smażymy, często mieszając. Dodajemy liście z 1 gałązki rozmarynu oraz 2 liście laurowe. Smażymy przez 2-3 minuty. Ponownie wkładamy kawałki kaczki do naczynia z cebulą i czosnkiem, dodajemy czarne i zielone oliwki. Całość mieszamy. Wszystkie składniki zalewamy białym winem wytrawnym, dokładnie mieszamy. Posypujemy igłami z 2 gałązek rozmarynu. Całość gotujemy 2-3 minuty. Następnie naczynie przykrywamy pokrywką i wkładamy do piekarnika rozgrzanego do 200°C (termoobieg) na 30-40 minut. Po upieczeniu kawałki kaczki przekładamy na talerz. Sos redukujemy, podgrzewając w garnku. Ugotowany makaron tagliatelle wykładamy na talerz. Przyprawiamy solą i pieprzem. Na talerzu układamy kawałki kaczki. Całość polewamy sosem z oliwkami, czosnkiem, cebulą. Dekorujemy gałązkami rozmarynu.", "url": "https://kuchnialidla.pl/kaczka-pieczona-z-oliwkami", "category": "lubelskie", "sub_category": "Mięso świeże oraz produkty mięsne", "phrase": "Kaczka czarna nadziewana"}