{"meta_description": "Kaczka pieczona z jabłkami w całości, to bardzo wyjątkowy i niezwykle pyszny pomysł na obiad. Przepis na kaczkę pieczoną faszerowaną polecam w szczególności na wyjątkowe okazje oraz na wielkanocny stół.", "title": "Kaczka pieczona", "content": "Kaczka pieczona z jabłkami, to świetny pomysł na wyjątkowy obiad dla całej rodziny. Przepis na kaczkę faszerowaną pieczoną w całości będzie idealny na każde Święta. Z podanej ilości składników otrzymasz całą kaczkę pieczoną z farszem z jabłek i żurawiny. Będą to cztery duże lub sześć mniejszych porcji. Przed szykowaniem przepisu zachęcam też do przeczytania najpierw całego wpisu. W treści podaję bowiem dużo ciekawych porad dotyczących składników oraz ich zamienników.  Kaczkę świeżą wystarczy obłożyć z obu stron mieszanką przypraw: 2 płaskie łyżki majeranku; dwie gałązki rozmarynu lub łyżeczka suszonego; 1 płaska łyżka soli; 1 płaska łyżeczka pieprzu; 1/3 łyżeczki ostrej papryki. Kaczkę mrożoną należy najpierw naturalnie rozmrozić, i dopiero obłożyć przyprawami. Tak przygotowaną kaczkę zawiń w przezroczystą folię spożywczą i odłóż do lodówki na minimum dwie godziny, a najlepiej na całą noc. Kaczka może tak leżakować w lodówce nawet do 24 godzin. Porada: Jeśli masz mniejszą (około 2 kg) lub większą (około 2,6 kg) kaczkę, to nic nie zmieniasz. Dajesz tyle samo przypraw.   Kaczkę obłożoną ziołami wyjmujesz z lodówki na minimum godzinę przed pieczeniem. Mięso powinno osiągnąć temperaturę pomieszczenia.   Jabłka obierz i pokrój w ćwiartki (mogą być też mniejsze kawałki). W misce umieść też garść żurawiny oraz ewentualnie 2-3 gałązki świeżego rozmarynu (jeśli go masz). Porada: Żurawinę suszoną można zastąpić rozmrożoną lub świeżą czerwoną porzeczką lub malinami.   Jabłkami i żurawiną wypełnij środek kaczki. Przy pomocy wykałaczek \"zamknij\" otwór. Dodatkowo możesz też związać nogi kaczki przy pomocy sznurka wędliniarskiego. Nie jest to jednak konieczne. Jeśli kaczka spędziła w przyprawach przynajmniej 12 godzin, to ich nadmiar możesz zdjąć.   Zacznij nagrzewać piekarnik. Ustaw 220 stopni z opcją pieczenia góra/dół lub 200-210 stopni z funkcją termoobiegu. Uwaga - jeśli Twój piekarnik mocno grzeje, ma małą komorę lub jest gazowy, to koniecznie obserwuj kaczkę w piecu i w razie czego zredukuj moc palnika!  Kaczkę umieść w naczyniu żaroodpornym, w którym będzie się ona bez problemu mieścić (grzbietem do góry). Jeśli masz formę do pieczenia z kratką to warto jej użyć. Masło roztop i polej nim kaczkę. Formę/brytfankę umieść na takim poziomie piekarnika, by góra kaczki znajdowała się mniej więcej na środku komory. Formę przykryj przykrywką lub szczelnie folią aluminiową i piecz tak kaczkę przez godzinę. Po tym czasie ostrożnie wyjmij naczynie z piekarnika i przekręć kaczkę na druga stronę. Jeśli nogi były związywane, to możesz teraz usunąć sznurek. Formę ponownie przykryj i odstaw do piekarnika. Piecz całość dalej przed dwie godziny, w tej samej temperaturze.   Następnie zdejmij przykrywkę/folię i piecz kaczkę przez ostatnie 30 minut. Przez ten czas powinna się ładnie zarumienić. W trakcie dopiekania można polewać ją od góry zebranym na dnie naczynia sosem. Porada: Jeśli kaczkę pieczesz na dodatkowej kratce i nie dotyka ona całą powierzchnią naczynia do zapiekania, to możesz zrezygnować z przekręcania jej w trakcie pieczenia i od początku piec ją grzbietem do dołu.  Upieczoną kaczkę dziel na porcje i podawaj od razu. Bardzo dobrze smakuje podana z żurawiną ze słoika lub tez konfiturą malinową, czy z dżemem z czerwonej lub czarnej porzeczki. Do kaczki pasuje też chrzan ze śmietaną i puree ziemniaczane. Pieczona kaczka świetnie komponuje się również z czerwoną kapustą, czy buraczkami zasmażanymi. Sama podałam ją ostatnio z ziemniakami i surówką z marchewki. Oprócz ziemniaków możesz ją podać z kluskami śląskimi, kopytkami, czy też szarymi kluskami.", "url": "https://aniagotuje.pl/przepis/kaczka-pieczona", "category": "lubelskie", "sub_category": "Mięso świeże oraz produkty mięsne", "phrase": "Kaczka czarna nadziewana"}