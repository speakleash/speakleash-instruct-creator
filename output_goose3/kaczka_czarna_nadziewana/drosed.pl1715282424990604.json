{"meta_description": "", "title": "Kaczka nadziewana", "content": "Umyć kaczkę, pozostawiając nienaruszoną skórę odciąć końcówki skrzydeł, obsuszyć i natrzeć wnętrze majerankiem zmieszanym z solą. Tuszkę odstawić w chłodne miejsce i zająć się przygotowaniem farszu. Tartą bułkę zalać letnim mlekiem. Cielęcinę, słoninę i wątróbkę rozdrobnić dwukrotnie (ważne!) przez maszynkę do mięsa, dodać namoczoną tartą bułkę, żółtka, przyprawy i ubitą na sztywno pianę z białek. Nadziać przygotowanym farszem wnętrze kaczki i szyję, po czym zaszyć białą bawełniana nicią lub spiąć wykałaczkami. Ułożyć kaczkę w brytfannie i wstawić do piekarnika. Piec w temp. 180°C ok.80 min. (w zależności od wielkości kaczki), polewając dość często wytworzonym sosem. Gdy mięso będzie pół miękkie, dołożyć jabłka i piec dalej bez przykrycia na średnim ogniu w temp. 150°C, do momentu uzyskania równomiernego rumianego koloru. Kaczkę podać na wygrzanym półmisku w taki sposób, by każda porcja składała się z mięsa i farszu. Ułożone porcje polać częścią wytworzonego sosu. Półmisek przyozdobić pieczonymi jabłkami. Do kaczki serwować kluski drożdżowe na parze i sałatkę owocową. Sos z pieczenia podawać osobno w sosjerce.", "url": "https://drosed.pl/przepis/kaczka-nadziewana/", "category": "lubelskie", "sub_category": "Mięso świeże oraz produkty mięsne", "phrase": "Kaczka czarna nadziewana"}