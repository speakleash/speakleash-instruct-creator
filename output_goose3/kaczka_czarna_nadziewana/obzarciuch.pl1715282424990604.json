{"meta_description": "Bardzo smaczna, aromatyczna kaczka faszerowana mielonym mięsem i papryką. Doskonała na świąteczny lub niedzielny obiad", "title": "Kaczka faszerowana mięsem mielonym", "content": "Z kaczki odcinamy szyję i skrzydła (pozostawiamy na zupę) oraz usuwamy gruczoł kuprowy. Kaczkę dokładnie płuczemy (również w środku) i nacieramy solą, pieprzem mielonym, ziołowym, kminkiem mielonym, paprykami mielonymi oraz majerankiem. Mięso przykrywamy folią spożywczą i wstawiamy na noc do lodówki. Następnego dnia przygotowujemy farsz: 1 cebulę drobno siekamy i podsmażamy ją na złoty kolor. Potem do mięsa mielonego dodajemy bułkę tartą, jajka, podsmażoną cebulę, 2 ząbki czosnku przeciśnięte przez praskę, pieprz mielony, majeranek oraz sól (przyprawy dodajemy do smaku). Wszystkie składniki farszu dokładnie wyrabiamy i na koniec wrzucamy paprykę pokrojoną w kostkę. Następnie kaczkę wypełniamy gotowym farszem, a otwory zaszywamy białą nicią lub spinamy wykałaczkami. Kaczkę wkładamy na blaszkę lub do brytfanki, wlewamy około 1,5 szklanki wody i dodajemy 1 całą cebulę, 2 ząbki czosnku, pieprz ziarnisty, ziele angielskie, liść laurowy oraz rozmaryn. Mięso przykrywamy i wkładamy do piekarnika nagrzanego do 180 st. i pieczemy ok. 3 godz. (zazwyczaj tyle ile waży, można sprawdzić widelcem, czy mięso jest miękkie). Pod koniec duszenia kaczkę odkrywamy i pieczemy, aby się zarumieniła.", "url": "https://www.obzarciuch.pl/2016/04/kaczka-faszerowana-miesem-mielonym.html", "category": "lubelskie", "sub_category": "Mięso świeże oraz produkty mięsne", "phrase": "Kaczka czarna nadziewana"}