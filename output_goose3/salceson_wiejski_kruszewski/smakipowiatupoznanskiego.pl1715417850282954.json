{"meta_description": "", "title": "RSP Kruszewnia", "content": "Rolnicza Spółdzielnia Produkcyjna im. J. Dąbrowskiego w Kruszewni powstała w 1952 r. Na 34 ha gruntów wkładowych rozpoczęto działalność rolną prowadząc produkcję roślinną i zwierzęcą. Lata dziewięćdziesiąte okazały się bardzo trudne dla spółdzielczości, ale spółdzielnia przetrwała. W roku 1992 Przewodniczącym Zarządu został Pan Kazimierz Dworczak, który do dzisiaj pełni tę funkcję. To pasja i wizja prezesa pomogły w utrzymaniu i niezwykłym rozwoju spółdzielni. Obecnie RSP Kruszewnia prosperuje na 132 ha, zajmuje się produkcją masarską, gastronomią, chowem trzody chlewnej ale wyłącznie na potrzeby własnej masarni a także na własne potrzeby uprawą zbóż. Masarnia specjalizuje się w wyrobach w pełni naturalnych, nie zawierających żadnych sztucznych dodatków. Produkcja bazuje na świeżym, najwyższej jakości mięsie oraz na naturalnych przyprawach. Wędzenie odbywa się w wędzarniach tradycyjnych dymem z drzewa olchowego. Spółdzielnia posiada wiele nagród i certyfikatów. Trzy wyroby wędliniarskie: „Kiełbasa wiejska kruszewska”, „Salceson wiejski kruszewski” i „Wątrobianka wiejska kruszewska” zostały wpisane na Listę Produktów Tradycyjnych prowadzoną przez Ministra Rolnictwa i Rozwoju Wsi. Jedno z największych osiągnięć to prawo do używania znaku pierwszego Krajowego Systemu Jakości Żywności „Jakość Tradycja”, które otrzymała jako pierwsza przetwórnia mięsa w Polsce. W 2015 r. wędliny z Kruszewni otrzymały „Grand Prix” w konkursie „Smak Powiatu Poznańskiego 2015”. Wszystkie wyroby można zakupić w sklepach firmowych oraz bezpośrednio w masarni. To ważny punkt na mapie naszego szlaku kulinarnego.", "url": "https://smakipowiatupoznanskiego.pl/places/rolnicza-spoldzielnia-produkcyjna-w-kruszewni/", "category": "wielkopolskie", "sub_category": "Mięso świeże oraz produkty mięsne", "phrase": "Salceson wiejski kruszewski"}