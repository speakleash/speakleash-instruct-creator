{"meta_description": "Przez trzy miesiące studenci oraz kadra Uniwersytetu Rzeszowskiego oceniała smak podkarpackich wędlin. - Wyłoniliśmy 33 firmy, których produkty były najlepsze - mówi prof. dr hab. Marek Zin, kierownik Katedry Przetwórstwa i Towaroznawstwa Rolniczego UR.", "title": "\"Niepowtarzalny smak\" - Sprawdź, które wędliny są najlepsze na Podkarpaciu", "content": "Od marca do czerwca studenci i pracownicy UR kupowali wędliny i oceniali ich smak, by wyłonić najlepsze wyroby. W konkursie nagrodzono 33 najlepsze produkty, które otrzymają znak jakości \"Niepowtarzalny smak\". - Przebadaliśmy 120 firm nie tylko z Podkarpacia, ale i z kilku powiatów okolicznych województw. Certyfikaty daliśmy tylko 33 produktom - mówi prof. dr hab. Marek Zin. - To my wybieraliśmy, wędliny do testu smaku. Nie chcieliśmy, żeby ktokolwiek wiedział o konkursie, bo firmy na zaplanowaną degustację mogą przygotować lepsze produkty. A w sklepach mogłoby być sprzedawane coś zupełnie innego. Tym konkursem chcieliśmy zmobilizować masarzy do utrzymania wysokiej jakości wyrobów oraz nagrodzić tych, którzy wytwarzają najlepsze wędliny. Dodatkowo w dniu wręczenia certyfikatów podczas degustacji każdy mógł samodzielnie ocenić firmy. - Producenci prezentowali wszystkie swoje wyroby, a ok. 450 osób oceniało je na karnecikach. - opowiada profesor.", "url": "https://echodnia.eu/podkarpackie/niepowtarzalny-smak-sprawdz-ktore-wedliny-sa-najlepsze-na-podkarpaciu/ar/8570050", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa półsucha z Górna"}