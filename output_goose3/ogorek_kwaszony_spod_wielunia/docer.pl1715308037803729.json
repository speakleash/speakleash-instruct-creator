{"meta_description": "Fermentacja octowa i mlekowa 2022 - dokument [*.pdf] Technologia kwaszarnictwa\n(kiszenie)\nWstęp\nKiszenie warzyw i owoców jest jednym z najstarszych na świecie sposobów ich konserwacji. W wyniku zmian\nmetabolicznych wzrasta aktywność mikroorganizmó...", "title": "Fermentacja octowa i mlekowa 2022 - Pobierz pdf z", "content": "Technologia kwaszarnictwa (kiszenie) Wstęp Kiszenie warzyw i owoców jest jednym z najstarszych na świecie sposobów ich konserwacji. W wyniku zmian metabolicznych wzrasta aktywność mikroorganizmów powodując korzystną zmianę w żywności i napojach, poprzez poprawienie smaku i zapachu, ich konserwację i zwiększenie wartości odżywczych. W ciągu ostatniej dekady fermentacja przeżywa prawdziwy renesans. Żywność fermentowana idealnie wpasowuje się w dwa główne nurty rynkowe: wrastający popyt na żywność „naturalną” oraz szukanie produktów o zwiększonych właściwościach prozdrowotnych. Produkty kiszone powstające w wyniku naturalnych procesów (bez sztucznych dodatków i konserwantów) wychodzą naprzeciw popularnemu wśród konsumentów trendowi poszukiwania produktów o „czystej etykiecie”. Fermentacja mlekowa i jej rodzaje Technologia kwaszarnictwa (kiszenie) to proces biochemiczny polegający na wykorzystaniu fermentacji mlekowej (fermentacji kwasu mlekowego) do utrwalania surowców lub przedłużania ich trwałości. Nadają one nie tylko wygląd i smak wielu produktom fermentacji, ale także hamują wzrost bakterii, które prowadzą do psucia żywności. Fermentację mlekową wywołują dwie grupy właściwych bakterii mlekowych: • homofermentatywne bakterie mlekowe - wytwarzają z cukrów prawie czysty kwas mlekowy (Lactococcus, Lactobacillus plantarum, Streptococcus lactis, Streptobacterium lactis, Thermobacterium lactis), • heterofermentatywne bakterie mlekowe – wytwarzają oprócz dominującego ilościowo kwasu mlekowego, różnie ilości produktów ubocznych: kwas octowy, etanol, CO2, mannitol, glicerynę, acetylometylokarbinol, przyczyniających się do aromatyzacji i intensyfikacji smaku kiszonki np. ogórków i kapusty (Streptobacterium plantarum, Betabacterium brevis, Leuconostoc mesenteroides). Przebieg procesu kiszenia: 1. Surowiec umyć i jeśli to konieczne rozdrobnić (w przypadku owoców pokroić na ćwiartki i usunąć gniazda nasienne, pestki) 2. Surowiec umieścić w ochłodzonej zalewie z zagotowanej wody z solą (solanka) 3. Dodać przyprawy (np. kardamon, cynamon, wanilię, chili, goździki, kolendrę, rozmaryn) 4. Opakowanie szczelnie zakręcić i przechowywać w zacienionym miejscu w temperaturze pokojowej bez dostępu tlenu 5. Gdy zalewa zmętnieje – umieścić w chłodnym miejscu. 6. Kiszonka jest gotowa po: 6-8 dniach (gruszki), 4 tygodniach (pigwa), 5 tygodniach (cytryny). Pod wpływem braku dostępu tlenu i obecności chlorku sodu tkanka zamiera, traci właściwości półprzepuszczalne, rozpuszczalne składniki dyfundują do solanki i służą jako substraty dla mikroorganizmów. W tak specyficznych warunkach w roztworze soli bakterie kwasu mlekowego rozwijają się i wytwarzają kwas mlekowy jako główny metabolit (ok. 1,5%). Oprócz bakterii mlekowych w procesie fermentacyjnym warzyw biorą udział również drożdże, które zwiększają produkcję alkoholu do ok. 0,5%. Prawidłowo ukiszony produkt wykazuje pH ok. 3,5 (w przypadku większości warzyw; owoce mają naturalnie niższe pH). Trwałość produktów kiszonych osiąga się przy pH poniżej 4, które ogranicza rozwój innych bakterii i aktywność enzymów. Kiszonka jest trwała i może być przechowywana przez dłuższy czas pod warunkiem zachowania niskiej temperatury i warunków beztlenowych. Produkt ma specyficzny kwaśny smak i jędrną konsystencję. Trzymając się zasad biochemicznych definicja fermentacji stanowi, że procesowi kiszenia można poddać wszystkie surowce roślinne zawierające cukry, substancje białkowe, składniki mineralne i mające kwasowość tzn. pH nie mniejsze niż 3,6–3,8. Przebieg procesu fermentacji mlekowej jest bardzo złożony. Poniżej przedstawiono podstawowy proces rozkładu cukru (glukozy) z wytworzeniem kwasu mlekowego: C6H12O6 2 CH3 – CH (OH) – COOH glukoza kwas mlekowy https://savoryandsour.com/2017/08/31/alcoholic-and-lactic-acid-fermentation-in-food-a-primer/ Przy niedostatecznym zabezpieczeniu powierzchni kiszonki zalewą lub sokiem i przechowywaniu przy odkrytej powierzchni i w zbyt wysokiej temperaturze mogą rozwijać się pleśnie i drożdże kożuchowe. Pleśnie wykorzystują kwasy wytwarzając CO2 i H2O, czego następstwem jest spadek stężenia jonów wodorowych (spadek kwasowości) w warstwie powierzchniowej oraz stwarzanie warunków umożliwiających rozwój szkodliwych gatunków bakterii. Fermentacja sterowana W ostatnich latach na skalę przemysłową stosuje się fermentację sterowaną wykorzystując wyselekcjonowane kultury bakterii mlekowych (starterów), a dobór odpowiedniej kultury starterowej zależy od zastosowanego surowca, czasu fermentacji, warunków przechowywania i możliwości fermentacyjnych bakterii kwasu mlekowego. Kultury starterowe to szczepy bakterii charakteryzujące się wysoką aktywnością antybakteryjną (przeciwko szczepom bakterii patogennych z gatunków E. coli, Salmonella spp., oraz drożdżom np. Geotrichum candidum). Ponadto odpowiednio dobrane szczepy bakterii mają zdolność do szybkiego opanowania środowiska i syntezy związków pozytywnie wpływających na zmiany fizykochemiczne, mikrobiologiczne i cechy organoleptyczne warzyw kiszonych. Gotowe kultury starterowe są dostępne w handlu w postaci sproszkowanej, granulatu lub liofilizatu. bakterie kwasu mlekowego Jakie są główne korzyści stosowania kultur starterowych do fermentacji mlekowej i produkcji kiszonek? • powtarzalność i standaryzacja produkcji oraz większa kontrola procesu kiszenia, co zapewnia stałą jakość kiszonek, • skrócenie procesu fermentacji, • łatwiejsze utrzymanie bezpieczeństwa zdrowotnego i czystości mikrobiologicznej, • długotrwała zdolność utrzymywania aktywności i czystości kultur, • brak wzajemnego antagonistycznego oddziaływania w przypadku kultur mieszanych, • syntetyzowanie określonych metabolitów hamujących rozwój patogenów. Zalety kiszonek Kiszone warzywa i owoce zasługują na rozpowszechnienie i szczególną uwagę, ponieważ: • posiadają dużą wartość odżywczą i witaminową zwiększoną przez proces fermentacji mlekowej, • są lekkostrawne i łatwo przyswajalne, ułatwiają wchłanianie białka, pobudzają apetyt i przyczyniają się do wydzielania soków trawiennych, • są bogate w błonnik korzystnie wpływający na szybszą przemianę materii i zmniejszenie ryzyka otyłości, • regulują skład mikroflory przewodu pokarmowego (zawierają w swym składzie substancje antybiotyczne, które przeciwdziałają rozwojowi mikroflory gnilnej), • zwiększają przyswajalność wapnia i żelaza, zwłaszcza u ludzi starszych, • fermentacja obniża poziom kwasu szczawiowego i azotanów obecnych w niektórych warzywach, • zawierają cenny składnik – acetylocholinę, która obniża ciśnienie krwi i polepsza trawienie, • stanowią dobry półprodukt do przygotowania produktów owocowo-warzywnych, dań i deserów. Fermentowane owoce Fermentowane owocowe stanowią nowy asortyment przetworów owocowo- warzywnych. Owoce i sok ze świeżych owoców są bogate w składniki odżywcze, w tym cukry, sole mineralne, witaminy i błonnik pokarmowy. Z tego względu mogą stać się dobrymi nośnikami probiotyków. Jednak przeszkodą w wytworzeniu tego typu żywności jest niskie pH w sokach owocowych, a szczepy probiotyczne są często bardzo wrażliwe na niskie pH. Dlatego rozwiązaniem jest fermentacja sterowana, gdzie istotny jest dobór odpowiednich szczepów bakterii, które są bardziej tolerancyjne na zbyt kwaśne dla nich środowisko. Cennym i powszechnym surowcem do produkcji kiszonek i przefermentowanych i niepasteryzowanych soków (biosoki) są jabłka. W krajach Europy Zachodniej m.in. w Szwajcarii biosoki podawane są w placówkach służby zdrowia jako środki wspomagające leczenie i wspierające odporność, natomiast w Polsce zalecane jest pacjentom picie biosoków w leczeniu chorób nowotworowych. Kiszenie jabłek było powszechnie znaną tradycją w przedwojennej Polsce na Kresach Wschodnich. Ceniono ten produkt głównie ze względu na walory smakowe. Zwyczaj kiszenia jabłek jest bardzo popularny na Ukrainie. Tradycyjne i regionalne produkty kiszone Produkty kiszone są ważnym elementem polskiej tradycji kulinarnej, związanej z miejscem ich wytwarzania i starodawnymi recepturami. Na liście produktów tradycyjnych opublikowanej przez Ministerstwo Rolnictwa i Rozwoju Wsi znajdują się min.: • Kruszewski Ogórek Herbowy (od 2005 r., województwo podlaskie) • Ogórki kiszone z liściem dębu (od 2017 r., województwo mazowieckie) • Kozienicki ogórek kiszony (od 2018 r., województwo mazowieckie) • Ogórki kiszone kraśnickie (od 2006 r., województwo lubelskie) • Ogórek kwaszony spod Wielunia (od 2008 r., województwo łódzkie) • Ogórki kiszone z Rogowa (od 2016 r., województwo łódzkie) • Kapusta kiszona z Bobrowy (od 2007 r., województwo opolskie) • Kapusta kwaszona kraśnicka (od 2006 r., województwo lubelskie) • Charsznicka kapusta kwaszona (od 2006 r., województwo małopolskie) • Kwas burakowy po wzdolsku (od 2008 r., województwo świętokrzyskie) • Barszcz kwaszony z buraka ćwikłowego (od 2012 r., województwo podkarpackie) • Kwas z gąsek zielonych (od 2010 r., województwo podkarpackie) • Kiszone rydze z gminy Uście Gorlickie (od 2017 r., województwo małopolskie) • Szparag kiszony pakosławski (od 2010 r., województwo wielkopolskie) Produkty fermentowane z innych regionów świata • Kombucha - sfermentowany napój z czarnej herbaty i cukru (z cukru trzcinowego, z owoców lub miodu) • Miso - tradycyjny japoński składnik różnych potraw; powstaje w wyniku fermentacji soi, najczęściej z dodatkiem ryżu lub jęczmienia, soli oraz drożdży • Tempeh - tradycyjny składnik kuchni indonezyjskiej; powstaje przez połączenie soi z wkładem tempeh (który jest mieszanką żywej pleśni) • Natto - popularny w Japonii produkt spożywczy, którego głównym składnikiem jest sfermentowana soja • Kimchi - tradycyjne fermentowane koreańskie danie, które składa się z warzyw, w tym kapusty oraz przypraw, takich jak imbir, czosnek i pieprz. Literatura: [1] Jarczyk A., Płocharski W., 2010. Technologia produktów owocowych i warzywnych, tom 2. Podręcznik akademicki. [2] Zielińska M., Hoffmann M., Waszkiewicz-Robak B., 2015. Tradycyjne roślinne napoje fermentowane o działaniu prozdrowotnym. Przemysł Fermentacyjny i Owocowo-Warzywny nr 5, str. 6–9. [3] Biuro Regionalne Krajowej Sieci Obszarów Wiejskich. Departament Rolnictwa i Rozwoju Obszarów Wiejskich. Urząd Marszałkowski Województwa Mazowieckiego w Warszawie. Kiszonki – praktyczny przewodnik dla każdego. Warszawa, 2022. ISBN 978-83-65912-53-4 Technologia octownictwa (produkcja octu) Wstęp Ocet to wodny roztwór kwasu octowego zazwyczaj o stężeniu od 4 do 10%. Jest on wynikiem octowej fermentacji alkoholu. Nazwa w większości języków nawiązuje do francuskiego słowa vinaigre, oznaczającego kwaśne wino. Do produkcji octu mogą być stosowane różne surowce pochodzenia rolniczego, zawierające węglowodany lub alkohol. Ze względu na rodzaj surowców wyróżnia się trzy kategorie octów: • octy roślinne (np. ryżowy, cebulowy, pomidorowy) • owocowe (np. jabłkowy, malinowy, winny, ananasowy) • zwierzęce (np. miodowy, serwatkowy) Fermentacja octowa Fermentacja octowa to proces biochemiczny polegający na utlenianiu alkoholu do kwasu octowego. Zachodzi pod wpływem enzymów wytwarzanych przez bakterie kwasu octowego, głównie Acetobacter. C2H5OH + O2 CH3COOH + H2O etanol tlen kwas octowy woda Rysunek 1. Procedury przemysłowe i rzemieślnicze w produkcji octu jabłkowego (Ousaaid i in., 2022) 1 - ekstrakcja soku jabłkowego; 2 - fermentacja alkoholowa; 3 - fermentacja octowa; 4 - produkcja octu metodą przemysłową; A - użycie jabłek bez pestek i szypułek; B - fermentacja alkoholowa; C - fermentacja octowa; D - produkcja octu metodą rzemieślniczą bakterie kwasu octowego Bakterie kwasu octowego mogą wykorzystywać tlen rozpuszczony w fermentującej cieczy. W miarę przebiegu procesu biosyntezy kwasu octowego tlen rozpuszczony w środowisku jest zużywany, należy zatem stworzyć warunki jego stałego dopływu z fazy gazowej do ciekłej. Szybkość przenoszenia tlenu z powietrza do fermentującego środowiska, limitująca najczęściej szybkość fermentacji, zależy od sposobu kontaktowania tych faz. W zależności od sposobu kontaktowania fazy ciekłej z fazą gazową metody fermentacji octowej można podzielić na trzy zasadnicze grupy: powierzchniowe, ociekowe i wgłębne. Metody produkcji octu Metody powierzchniowe Swobodna powierzchnia cieczy stanowi powierzchnię kontaktów międzyfazowych, przez którą tlen wnika do cieczy. Bakterie kwasu octowego, w formie kożuszka, rozwijają się w strefie powierzchniowej. Wnikający tlen jest natychmiast zużywany i nie dochodzi do głębszych warstw cieczy. Intensywność fermentacji zależy zatem od wielkości swobodnej powierzchni cieczy. Proces przebiega w 30 °C i znajduje zastosowanie przy wytwarzaniu octu winnego, owocowego, słodowego i innych o kwasowości do 8%. Do powierzchniowych metod należy zaliczyć metodę orleańską (najstarsza i najbardziej znana), metodę Pasteura i ich modyfikacje. Metody ociekowe Fermentacja metodami ociekowymi prowadzona jest w generatorach wypełnionych porowatym materiałem - najczęściej wiórami bukowymi. Unieruchomione w wypełnieniu bakterie omywane są ociekającą brzeczką, która jest w stałym kontakcie z powietrzem przepływającym w przeciwprądzie przez przestrzeń roboczą bioreaktora. Dzięki cienkiej warstwie cieczy spływającej po dużej powierzchni, uzyskano w metodach ociekowych zwiększenie powierzchni kontaktów międzyfazowych, a tym samym możliwość znacznej intensyfikacji procesu w porównaniu z metodami powierzchniowymi. Metody wgłębne Metoda wgłębna, czyli zakwaszenie zanurzeniowe, to szybka, wydajna i nowoczesna metoda produkcji octu w dużych zakładach przemysłowych. Proces prowadzi się w fermentatorach (acetatorach) i zapewnia największą powierzchnię kontaktu międzyfazowego dzięki napowietrzaniu drobnymi pęcherzykami powietrza. Powstaje mętny ocet o stężeniu do 15% kwasu octowego, który jest filtrowany i pasteryzowany. Literatura: [1] Czuba J. Technologia i mikrobiologia fermentacji octowej. 2003. Biotechnologia, 3 (62), s. 233-240. [2] Ousaaid D., Laaroussi H., Mechchate H., Bakour M., El Ghouizi A., Mothana R. A., & El Arabi I. 2022. The nutritional and antioxidant potential of artisanal and industrial apple vinegars and their ability to inhibit key enzymes related to type 2 diabetes in vitro. Molecules, 27(2), 567.", "url": "https://docer.pl/doc/10c81vc", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórek kwaszony spod Wielunia"}