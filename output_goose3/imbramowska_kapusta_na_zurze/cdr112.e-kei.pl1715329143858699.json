{"meta_description": "Leaderatorium - portal informacyjny dla lokalnych społeczności", "title": "Niezrównany smak tradycji „Nad Białą Przemszą”", "content": "Kto z Was wie jak smakują kręciołki? Te słodkie ciasteczka z kminkiem są jednym z czterech Produktów Tradycyjnych z obszaru działania LGD „Nad Białą Przemszą” wpisanych na listę Urzędu Marszałkowskiego. Niestety ich unikalny smak znany jest głównie mieszkańcom gminy Trzyciąż, dlatego też 12 marca br. w Domu Pielgrzyma przy Zakonie Sióstr Norbertanek w Imbramowicach grupa miłośników lokalnej kuchni obszaru Białej Przemszy uczyła się jak je przygotować. Drugim, równie oryginalnym przysmakiem jaki można było poznać i skosztować podczas warsztatów była Imbramowska kapusta na żurze, która posiada certyfikat Produktu Lokalnego \"Nad Białą Przemszą\". Danie to jest specjalnością pań działających w Stowarzyszeniu Przyjaciół Imbramowic „Dłubnia u źródeł”. Spotkanie było świetną okazją do poznania tajników kuchni gminy Trzyciąż, a także do wymienienia się przepisami przygotowania innych smakołyków z paniami działającymi w kołach gospodyń wiejskich z sąsiednich gmin. Szkolenie w Imbramowicach było jednym z serii czterech warsztatów organizowanych przez LGD „Nad Białą Przemszą”, które mają na celu kultywowanie lokalnej tradycji kulinarnej i rękodzieła obszaru LGD tj. gmin: Bolesław, Klucze Trzyciąż i Wolbrom. Kolejne spotkanie odbędzie się w Kluczach a jego uczestnicy poznają technikę decoupage, dzięki której nauczą się jak wykorzystać tę nowoczesną technikę do kultywowania tradycyjnych motywów ludowych swojego regionu.", "url": "http://cdr112.e-kei.pl/leader/index.php/97-niezrownany-smak-tradycji-nad-bia-przemsz", "category": "małopolskie", "sub_category": "Gotowe dania i potrawy", "phrase": "Imbramowska kapusta na żurze"}