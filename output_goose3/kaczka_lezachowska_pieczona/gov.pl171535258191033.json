{"meta_description": "Produkt wpisany na listę produktów tradycyjnych w dniu 2013-05-14 w kategorii Gotowe dania i potrawy w woj. podkarpackim.", "title": "Kaczka leżachowska pieczona - - Portal Gov.pl", "content": "Owalny, tuszka kaczki z widocznymi udkami i małymi skrzydełkami z boku. Długość samicy od 30 cm do 35 cm, szerokość około 15 cm. Tuszka samca o długości około 50 cm i 20 cm szerokości. Charakterystyczny dla kaczki z nutą ziołową i korzenną oraz aromatem czosnku i pieczonych jabłek. W Leżachowie, wsi położonej w dolinie Sanu, kaczki hodowano od wielu lat, ale rozwój hodowli nastąpił na przełomie lat 40. i 50. XX wieku. Dzięki tak dobrze rozwiniętej hodowli kaczek, w Leżachowie powstało mnóstwo receptur na przeróżne potrawy. Popularnym przepisem przygotowywanym do dnia dzisiejszego jest kaczka leżachowska pieczona. „Do pieczenia kaczkę naciera się solą, pieprzem, czosnkiem, ewentualnie miodem i zostawia na jakiś czas. Nadzienie to pokrojone kwaśne jabłka (bez gniazd nasiennych), np. szara reneta. Nadzienie umieszcza się wewnątrz, tuszkę zszywa lub spina i wkłada do brytfanki na roztopione masło z odrobiną wody – w towarzystwie pokrojonych warzyw (co kto lubi, może to być marchew, cebula, seler), liścia laurowego i ewentualnie ziela angielskiego” (Wywiad przeprowadzony z mieszkańcami Leżachowa). Dawniej jako nadzienie używano tylko jabłek, obecnie mogą być stosowane nadzienia z kaszy gryczanej, a nawet mięsa mielonego. Aby kaczka była rumiana i soczysta, należy pamiętać, by zbyt mocno jej nie piec, gdyż mięso będzie twarde. Upieczona kaczka dla zwiększenia aromatu posypywana jest świeżymi ziołami. Jabłka z farszu mogą zostać wykorzystane również jako dodatek do innego mięsa. „Kiedyś kaczka pieczona była rarytasem, pieczono ją w zasadzie tylko z okazji świąt i ważnych rodzinnych uroczystości. Teraz piecze się ją dosyć często, natomiast na specjalne okazje przygotowuje się mięso kacze z różnymi dodatkami (…)” (Wywiad przeprowadzony z mieszkańcami Leżachowa).", "url": "https://www.gov.pl/web/rolnictwo/kaczka-lezachowska-pieczona", "category": "podkarpackie", "sub_category": "Gotowe dania i potrawy", "phrase": "Kaczka leżachowska pieczona"}