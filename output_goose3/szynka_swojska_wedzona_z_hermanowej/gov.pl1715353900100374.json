{"meta_description": "Produkt wpisany na listę produktów tradycyjnych w dniu 2013-08-19 w kategorii Produkty mięsne w woj. podkarpackim.", "title": "Szynka swojska wędzona z Hermanowej - - Portal Gov.pl", "content": "Szynka produkowana z anatomicznych zespołów mięśni szynkowych (zrazowa górna i zrazowa dolna) przy pomocy siatki wędliniarskiej, dopuszczalne niewielkie otłuszczenie zewnętrzne mięśni. Uzależniony od uformowania zespołów mięśni szynki wieprzowej, na przekroju zbliżony do owalu. Od niepamiętnych czasów szynka swojska wędzona wytwarzana jest w Hermanowej i okolicach. Produkowana jest z udźca wieprzowego i poddawana odpowiedniej obróbce – peklowaniu, wędzeniu i niekiedy gotowaniu. Pachnąca, soczysta, smakowita, bez niej trudno wyobrazić sobie prawdziwe święta. Receptura przygotowywania szynki wieprzowej wędzonej pochodzi z kuchni staropolskiej. Szynkę robiono z całego mięśnia zrazowego górnego, który ważył najczęściej ok. 1,5 kg. Mięso oddzielano od kości. Następnie wkładano je do wcześniej przygotowanej zalewy: na każdy litr wody dodawano 4 łyżki soli, 5-6 liści laurowych, 5-6 ziaren ziela angielskiego oraz kilka ziaren pieprzu ziarnistego. Zalewę należało przegotować i schłodzić. Jednorazowo moczono mięso w zalewie o wadze od 5 do 10 kg przez 4-5 dni, żeby mięso samo się nasoliło. Po zakończeniu procesu marynowania mięso wyciągano z zalewy, osuszano, porcjowano na mniejsze kawałki i wiązano sznurkiem. Tak przygotowane szynki można było już wieszać na drążki i wkładać do wędzarni. Od zawsze do wędzenia używano drzewa owocowego: „ogień musiał palić się tak, żeby w wędzarni było więcej dymu niż ognia i żeby paliło się bardzo wolno. Szynki wieszano na drążkach położonych bardzo wysoko, żeby ogień był jak najniżej i ich nie dosięgał. Proces wędzenia trwał około 3-4 godziny” (Wywiad przeprowadzony z mieszkańcami Hermanowej). „Ale to trza było być cierpliwym! Pilnować, sprawdzać, czy dobrze się wędzi. (…) Ponadto co jakiś czas trzeba było ją obracać i przekładać, żeby ogień równo ją przypiekał” (Wywiad przeprowadzony z mieszkańcami Kielnarowej). Po upływie określonego czasu wbijano w szynkę patyczek, aby sprawdzić, czy szynka jest już dobrze uwędzona. Gotową szynkę wyciągano z wędzarni i wieszano do schłodzenia. Odpowiednio uwędzona i doprawiona szynka była wyjątkowym rarytasem. Sama tradycyjna receptura wytwarzania szynki wędzonej z Hermanowej przekazywana jest z pokolenia na pokolenie i stosowana bezwzględnie po dzień dzisiejszy. Dokładne przestrzeganie całego procesu przygotowywania, w tym używanie naturalnych przypraw sprawia, że szynka ta jest naprawdę wyjątkowa, krucha z charakterystycznym aromatem dymu i przypraw.", "url": "https://www.gov.pl/web/rolnictwo/szynka-swojska-wedzona-z-hermanowej", "category": "podkarpackie", "sub_category": "Mięso świeże oraz produkty mięsne", "phrase": "Szynka swojska wędzona z Hermanowej"}