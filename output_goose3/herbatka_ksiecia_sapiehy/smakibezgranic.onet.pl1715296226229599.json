{"meta_description": "", "title": "Dawniej było ich wiele, dziś jest wyjątkiem. Kim jest i czym zajmuje się Panna Apteczkowa?", "content": "Panna Apteczkowa: W świadomości lokalnych mieszkańców i przyjeżdżających turystów jestem znana jako Kodeńska Panna Apteczkowa. Swoją pasją staram się dzielić z innymi, więc pojawiam się na zajęciach z turystami w pobliskim Pensjonacie Uroczysko Zaborek oraz na wykładach ze studentami na AWF w Białej Podlaskiej. Są to zajęcia pod kątem kulinariów w turystyce, agroturystyce oraz usług doradczych w turystyce. Nawiązałam także współpracę z lokalnym Środowiskowym Domem Samopomocy w Kodniu i tam przeprowadzam warsztaty kulinarne z osobami niepełnosprawnymi, które mają poważne problemy w życiu codziennym, rozwijamy umiejętności niezbędne do samodzielnego funkcjonowania. Zajęcia są dosyć wymagające logistycznie, ale dają dużą satysfakcję zarówno mnie, jak i uczestnikom. Ich radość ze zdobywania nowych umiejętności i odkrywania smaków jest bezcenna. Skąd taki pomysł na siebie? Inspiratorką do zagłębiania się w regionalnej kuchni południowego Podlasia jest dla mnie moja mama. To ona i jej pasja popchnęły mnie w stronę kuchni regionalnej. Nasza rodzina ze strony mamy i taty od kilku pokoleń związana jest z Kodniem. Mama jest mistrzynią w gotowaniu tradycyjnych dań, od zawsze pragnęła mieć w swojej spiżarni niepowtarzalne smaki. Coś, czego inni zwyczajnie nie potrafią przygotować albo nie są na tyle otwarci na nowe połączenia. To właśnie mama zaczęła odszukiwać dawne receptury, na pierwsze konkursy wyjeżdżała, kiedy byłam w liceum. Starała się o wpisanie naszych produktów na Listę Produktów Tradycyjnych MRiRW. Mówię „naszych”, bo ja od początku uczestniczyłam w tych procedurach i wpisy traktuję jako wspólne. Już w liceum wiedziałam, że chcę iść na studia związane z turystyką i po nich wrócić w rodzinne strony, aby móc rozwijać turystykę w regionie. Stopniowo dążyłam do realizacji tego celu, częściowo już się to udało. Wkładałam i wkładam w to całe swoje serce. Jako studentka turystyki zaczęłam planować swoją dalszą przyszłość i chciałam pokazać, że w Kodniu można promować inne formy turystyki niż tylko pielgrzymkową. Wspólnie z rodzicami od lat staramy się angażować w wydarzenia lokalne i regionalne, na Europejski Festiwal Smaków w Lublinie przyjeżdżaliśmy od początku jego istnienia. To właśnie tam odbywały się turnieje panien apteczkowych. Panien apteczkowych? To było ich więcej? Tak, za czasów Elżbiety Sapieżyny-Branickiej. Kodeńska panna apteczkowa była żoną marszałka dworu, miała klucze do apteczki znajdującej się w zamku Sapiehów oraz w letniej rezydencji zwanej Placencją. Znała się na ziołach, przyrządzała herbatki i przetwory, które służyły całemu gospodarstwu domowemu dworu. Wiele z tych przepisów udało się odtworzyć na podstawie historycznych zapisów. Tak było na przykład z herbatką księcia Sapiehy wpisaną w 2017 roku na Listę Produktów Tradycyjnych. To napar z pięciu ziół: rumianku, melisy, głogu, dziurawca i nawłoci. Odtworzenie smaku herbatki, którą popijał książę Mikołaj Sapieha, to tylko połowa sukcesu. Reszty dopełnia historia, która mówi, że właśnie taką herbatkę żona parzyła księciu, kiedy została na niego nałożona ekskomunika za wykradzenie z Rzymu obrazu Matki Boskiej Gregoriańskiej, nazwanej później Matką Bożą Kodeńską. Historia głosi, że podobno lud podlaski popijał tę herbatkę w ciężkich chwilach, gdy dopadały go czarne myśli i brakowało sił, bo ma ona właściwości lecznicze, głównie uspokajające. Wpadłam na pomysł wykreowania wizerunku bazującego na postaci historycznej, nawiązującego do dawnych tradycji regionu, a także stworzenia produktu turystycznego i nowej oferty turystyki kulinarnej. Lubelszczyzna stoi ziołami, na kodeńskiej kalwarii znajduje się słynny ogród zielny Matki Bożej w kształcie labiryntu, widziany z góry przypomina rozwijające się płatki róży. W najbliższej okolicy występuje wiele leczniczych ziół, jak chociażby te, których używamy do wytwarzania herbatki księcia Sapiehy. Każdy dzień opiera się na działaniach kulinarno-turystycznych. Plan nie jest identyczny, nie można popaść w rutynę. Rano i wieczorem staram się odpisywać na maile, zapytania ofertowe oraz wiadomości na Facebooku, w których ludzie pytają, jak coś dokładnie przygotować, co z czym połączyć. Odpisuję na zapytania młodych par, które zasypują nas wiadomościami o produktach na wiejski stół. Jeżeli w danym dniu są pokazy, to wieczorem i rano szykuję się do wyjazdu. W Zaborku za showroom służy mi rozległy ogród Bazylego Albiczuka, inspirowany postacią charyzmatycznego podlaskiego Nikifora, zakochanego w przyrodzie malarza prymitywisty, którego ulubionym motywem był przydomowy zielnik. Turyści poznają ze mną słownik zielny (na przykład hyćka to po tutejszemu bez czarny) oraz związki ziół i świętości w kulturze ludowej. Niemal każda roślina ma tu swojego opiekuna w niebie (większość dobroczynnych roślin miało w nazwie świętych, na przykład krewka lub dzwonki Marii Panny). Demonstruję również zastosowanie ziół w kuchni, na przykład gorczycy dziko rosnącej – po podlasku to ognicha – i tłumaczę, jak z jej ziaren, octu jabłkowego, pieczonych jabłek i miodu powstaje domowa musztarda. Okazuje się, że większość dorosłych nie ma o tym pojęcia. Temat warsztatów jest dopasowany do pory roku. Wiosną robimy sernik z mniszkiem, kwiatami akacji lub czarnego bzu, na świętego Jana – nalewkę z orzechów. W sierpniu dojrzewa dereń, więc pokazuję, jak się jego owoce kwasi i robi z niego kompot. W okolicy 15 sierpnia poznajemy święcone na Matki Boskiej Zielnej kwiaty. Na warsztatach kulinarnych z kolei smażymy pokrzywę, babkę lancetowatą i wąskolistną albo kwiaty dyni. Hitem jest lebioda, z której robimy pesto do pierogów z serem. Dwa dni w tygodniu jestem w klubie seniora w Zabłociu – tam prowadzę warsztaty kulinarne, wykłady, zajęcia animacyjne i załatwiam sprawy bieżące klubu. Wieczorem spotykam się z rodzicami i wtedy ustalamy kolejne zadania, robimy coś wspólnie przy domu lub wspólnie rozlewamy do słoiczków wcześniej przygotowane konfitury. Jakiego rodzaju specyfiki Pani wytwarza? Na co pomagają? Wytwarzam specyfiki głównie wspomagające leczenie bólu gardła, przeziębienie oraz wspomagające procesy trawienia, podnoszące odporność i zawierające niezbędne witaminy, na przykład mniszkowy miodek (na gardło), konfiturę z orzecha włoskiego, nalewkę z czeremchy (na kaszel i dolegliwości trawienne) czy syrop sosnowy (wykrztuśny).", "url": "https://smakibezgranic.onet.pl/dawniej-bylo-ich-wiele-dzis-jest-wyjatkiem.html", "category": "lubelskie", "sub_category": "Napoje (alkoholowe i bezalkoholowe)", "phrase": "herbatka księcia Sapiehy"}