{"meta_description": "", "title": "Produkty Tradycyjne z gminy Kodeń - Gminne Centrum Kultury, Sportu i Turystyki w Kodniu", "content": " • Dzik w cieście - na Liście Produktów Tradycyjnych figuruje od 17 kwietnia 2013 r. Wyrób został zarejestrowany w kategorii produkty mięsne. Dzik w cieście to aromatyczne, marynowane przez 2-3 dni mięso, które po upieczeniu oblepia się przygotowanym wcześniej ciastem i ponownie zapieka podlewając tłuszczem. Efektownie wyglądająca potrawa najlepiej smakuje z sosami przygotowanymi na bazie sosu z pieczenia i owoców: porzeczek, borówek, żurawin, berberysu, derenia.  Dziczyzna wymaga długiego okresu dojrzewania. Skruszałe mięso bejcuje się, najczęściej używając zsiadłego mleka czy serwatki. Można też przygotować suchą zaprawę z cebuli, majeranku, jagód i jałowca. Do potraw z dziczyzny, poza tradycyjnymi przyprawami: ziarnami pieprzu, ziela angielskiego, listkiem laurowym, startą gałką muszkatołową, estragonem, czosnkiem czy cebulą, dodaje się jagody jałowca. • Herbatka Księcia Sapiehy - na Liście Produktów Tradycyjnych figuruje od 27 lipca 2017 r. Produkt został zarejestrowany w kategorii napoje. Herbatka księcia Sapiehy to doskonale zrównoważona smakowo i zapachowo mieszanka suszonych ziół, kwiatów, liści i owoców, które od poszczególnych składników suszu zyskują charakterystyczny odcień zbliżony do oliwkowo-brązowego i wyjątkowy ziołowy smak urozmaicony nutami kwiatowymi i owocowymi.  Głównymi składnikami napoju są: dziurawiec, głóg, melisa, nawłoć i rumianek. Rozdrobnione surowce zalewa się wrzątkiem i przykrywa, by związki nie ulotniły się – jest to niezmiernie wskazane zwłaszcza przy roślinach olejkowych, jak melisa czy rumianek. Zioła parzy się ok. 15 minut w naczyniach emaliowanych, szklanych lub nierdzewnych. Proporcje to zazwyczaj 1-2 łyżki ziół na 200-250 ml wrzącej wody lub – w przypadku maceracji – letniej. Jeśli chcemy wyekstrahować śluzy, to stosujemy tylko macerację na zimno. Zaparzone zioła mają trwałość od 12 do 24 godzin – przechowywane w lodówce. • Kisiel z owsa (owsiany) - na Liście Produktów Tradycyjnych figuruje od 2015 r. Wyrób został zarejestrowany w kategorii gotowe dania i potrawy. Kisiel owsiany to dość specyficzna, bo niesłodka potrawa przygotowana na bazie ziarna ma kolor ciemnoszary, a na bazie płatków – jaśniejszy, szaro-beżowy. Ma konsystencję gęstego budyniu z wyraźnie wyczuwalnymi otrębami, a smak i zapach… gorzkawy i ostry. Dodatek stanowią: pokrojona w drobną kostkę solona słonina, olej lub cukier.  Jak przyrządzić tę specyficzną potrawę? Na początku należy przygotować rozczyn z drożdży, mąkę owsianą zalać wrzątkiem, przykryć lnianą ścierką i odstawić na całą noc do ciepłego pomieszczenia. Po tym czasie wszystko trzeba zagotować i doprawić solą oraz cukrem. Na koniec kisiel należy przelać do odpowiedniego naczynia i czekać aż zgęstnieje. Aby wzbogacić jego smak, warto polać go olejem lnianym lub skwarkami. Ongiś bywało – choć rzadziej – że podawano go ze słodkimi syropami. • Kodeński chleb razowy zwykły - na Liście Produktów Tradycyjnych figuruje od 12 lutego 2007 r. Produkt został zarejestrowany w kategorii wyroby piekarnicze i cukiernicze. Kodeński chleb razowy żytni ma prostokątny kształt,kolor brązowo-miodowy i widoczne po rozkrojeniu ziarna, np. siemienia lnianego. Charakteryzuje go przyjemny zapach ziarna i naturalny lekko słodko-kwaśny smak. Dobrze wypieczony chleb jest ciemnobrązowy z miodowym połyskiem skórki.  Podstawowym surowcem wykorzystywanym do wypieku chleba jest mąka razowa żytnia, pochodząca z żyta sianego na czystym ekologicznie obszarze Kodnia. Mąkę do pieczenia uzyskuje się przez tzw. przemiał niski, polegający na jednorazowym rozdrobnieniu ziarna i pozostawieniu jak największej ilości otrąb. Przygotowana w ten sposób mąka jest bogatsza w naturalne witaminy i składniki odżywcze. • Kotlety lub pulpety rybne z Sugrów - na Liście Produktów Tradycyjnych figurują od 1 grudnia 2016 r. Wyrób został zarejestrowany w kategorii produkty rybołówstwa. Kotlety rybne z Sugrów to potrawa z ryby smażona lub gotowana. W zależności od sposobu przyrządzania, kotlety mogą mieć różne cechy organoleptyczne. Te smażone są owalne, jasnozłote, na przekroju mają zauważalne poszczególne składniki masy, konsystencję zwartą, nierozpadającą się, charakterystyczną dla surowców smażonych. Te gotowane mają z kolei wygląd uformowanej w kulkę masy rybnej i konsystencję delikatniejszą niż w przypadku kotleta smażonego. Kotlety mogą mieć różną wielkość – średnia wielkość dla kotleta smażonego to 100 g, a dla gotowanego – 50 g.  Jak robi się kotlety rybne z Sugrów? Do ich przygotowania potrzebne są następujące produkty: świeża ryba (szczupak, lin, karaś, sum lub karp), bułka tarta, mąka, olej lub oliwa do smażenia, masło, cebula, jajka oraz przyprawy: sól, pieprz, zioła, czosnek, a do wywaru: marchewka, pietruszka, seler, liść laurowy, ziele angielskie i cebula. Kotlety smażone sporządza się z rybnej masy mielonej, a następnie obtacza w bułce tartej i smaży w niewielkiej ilości tłuszczu. Te gotowane wychodzą najlepsze, jeśli do masy wykorzystamy kilka gatunków ryb (tłustych i chudych) oraz dodatków (namoczonej bułki, masła, surowych jaj i przypraw). Kotlety uformowane w kształcie kuli obtacza się w mące i gotuje. Kotlety najlepiej smakują z dodatkami skrobiowymi (ziemniakami z wody, kluskami czy makaronami), witaminowo-mineralnymi (surówkami, warzywami z wody) oraz sosami: pomidorowym, chrzanowym czy paprykowym.  Kontakt: https://www.facebook.com/FrykasyzKodnia/ • Kwas chlebowy sapieżyński kodeński - na Liście Produktów Tradycyjnych figuruje od 3 sierpnia 2009 r. Wyrób został zarejestrowany w kategorii napoje. Kwas chlebowy sapieżyński kodeński po ostatecznym przygotowaniu posiada barwę od złotej do ciemnobrązowej. Jego smak jest słodkawy z delikatną esencją goryczki, pachnie ziarnem zboża i rodzynkami. Kwas chlebowy bardzo dobrze gasi pragnienie oraz pomaga w regulacji procesów trawiennych.  Głównymi jego składnikami są: mąka żytnia razowa (otrzymywana ze zbóż rosnących na czystym ekologicznie obszarze Elżbiecina w gminie Kodeń, uprawiana na naturalnym oborniku), chleb żytnio-razowy (pieczony w piecu chlebowym opalanym na drwa, po upieczeniu wysuszony w małych kromkach), odpowiednia ilość niechlorowanej wody pochodzącej ze studni głębinowej, rodzynki z winogron (wysuszone późnym latem) oraz miód naturalny wielokwiatowy lub cukier. • Nektar św. Eugeniusza – miód ziołowy - na Liście Produktów Tradycyjnych figuruje od 11 lutego 2007 r. Produkt został zarejestrowany w kategorii napoje. Podstawowy surowiec do wyrobu Nektaru św. Eugeniusza to kwiat mleczu – mniszka pospolitego, który zakwita wczesną wiosną na przełomie kwietnia i maja na wszystkich miedzach, łąkach i trawnikach. Do nektaru wykorzystuje się tylko kwiat w pełnym rozkwicie. Ten miód ziołowy wyróżniają dwie szczególne właściwości – pomaga on mianowicie w schorzeniach dróg żółciowych i wątroby, może być także dodatkiem do ciast, a piernik z dodatkiem tego nektaru smakuje wybornie.  Kontakt: https://sklep.koden.com.pl • Pieczeń z szynki dzika – pieczona lub wędzona - na Listę Produktów Tradycyjnych trafiła 17 kwietnia 2013 r. Wyrób został wpisany w kategorii produkty mięsne. Pieczeń z szynki dzika przyrządza się z dodatkiem przypraw. Oprócz tych podstawowych, jak sól, pieprz, liść laurowy czy ziele angielskie, używa się tu: jałowca, gorczycy, czosnku, cukru i miodu. Po natarciu umytego udźca solą i ziołami, należy mięso gęsto nakłuć nożem, aby sól weszła do środka. Tak przygotowaną szynkę układa się w garnku i trzyma w chłodnym miejscu 3-4 dni, często przewracając, a po tym okresie – piecze do zrumienienia około półtorej godziny. Pieczeń smakuje wyśmienicie zarówno podawana na ciepło, jak i na zimno z rozmaitymi sosami. Warto dodać, że z szynką z dzika pieczoną lub wędzoną najlepiej komponują się sosy przygotowane na bazie sosu powstałego podczas pieczenia połączonego z owocami: porzeczką, borówką, żurawiną, berberysem i dereniem. • Ser zabłocki - na Liście Produktów Tradycyjnych figuruje od 5 marca 2009 r. Wyrób został zarejestrowany w kategorii produkty mleczne. Ser zabłocki swoim wyglądem jest podobny do sera białego – twarogu. Gotowy wyrób ma kształt kulisty, mocno spłaszczony, posiada charakterystyczny lekko słonawy smak oraz maślany zapach.  Do produkcji sera wykorzystuje się tylko i wyłącznie świeże mleko krowie. Bardzo duże znaczenie dla walorów smakowych tego sera ma mleko pozyskiwane od krów pasących się na czystych ekologicznie łąkach. Zachodzący podczas produkcji przyśpieszony proces fermentacji mleka pozwala na zachowanie czynnych kultur bakterii mlekowych wpływających pozytywnie na nasz organizm.  Ser zabłocki nadaje się do spożycia w parze z różnymi rodzajami wędlin, jest także niezastąpiony ze świeżym pieczywem i masłem, nadaje się również do różnego rodzaju tostów, a nawet do pierogów ruskich, może też królować w sałatkach. Ser biały pochodzący z okolic Kodnia jest produktem bardzo chętnie nabywanym i uznanym w naszym regionie. • Witaminy Eremity – syrop z czarnego bzu - na Liście Produktów Tradycyjnych figuruje od 12 lutego 2007 r. Produkt został zarejestrowany w kategorii napoje. Podstawowy surowiec do wyrobu Witamin Eremity to kwiat lub owoce czarnego bzu, zbierane ze stanu naturalnego, dziko rosnące w dorzeczu rzek Kałamanki oraz Bugu. Dodatkiem podnoszącym walory smakowe jest cytryna oraz cukier lub miód naturalny. Jako gotowy produkt jest to lepka, czarno-fioletowa zawiesina, posiadająca słodko-cierpki smak bzu. Działa odprężająco oraz wspomaga leczenie dróg oddechowych. źródło: opisy poszczególnych potraw/produktów oraz zdjęcia nr: 1,8,9 są własnością Urzędu Marszałkowskiego Województwa Lubelskiego w Lublinie.  Pozostałe zdjęcia są własnością poszczególnych twórców.", "url": "https://domkulturywkodniu.pl/turystyka/produkty-tradycyjne/n,produkty-tradycyjne-z-gminy-koden", "category": "lubelskie", "sub_category": "Napoje (alkoholowe i bezalkoholowe)", "phrase": "herbatka księcia Sapiehy"}