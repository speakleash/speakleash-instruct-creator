{"meta_description": "Produkt wpisany na listę produktów tradycyjnych w dniu 2012-11-30\nW kategorii Produkty mięsne\nW województwie woj. małopolskim", "title": "Kiełbasa wiejska z Podstolic - - Portal Gov.pl", "content": "Wyrób w osłonce naturalnej z jelita cienkiego, lekko pomarszczony. Na przekroju widoczne szare oczko z galaretką. Kiełbasa formowana w pętka o długości 20-25 cm, średnica przekroju w granicach od 25 do 35 mm. Zewnętrzna charakterystyczna dla wyrobów wędzonych tj. brązowa z różnymi odcieniami. Na przekroju barwa różowo-czerwona z szarym oczkiem w środku. Podstolice to miejscowość położona kilka kilometrów na południe od granic Krakowa. Rzeźnictwo i masarstwo w tej miejscowości ma wielowiekową tradycję, która przekazywana była z pokolenia na pokolenie. „Mieszkańcy Podstolic w drugiej połowie XIX wieku określani byli jako handlarze świńmi które sprzedawali lokalnym rzeźnikom” (Archiwum Państwowe na Wawelu, Teki Schneidera, Schn. 1255). W pierwszej połowie XX wieku w Podstolicach znanych było dwóch rzeźników – masarzy (Księga rzemiosła polskiego, Łódź 1949), którzy prowadzili swoje zakłady oraz wielu, którzy wyrabiali wędliny dla mieszkańców.", "url": "https://www.gov.pl/web/rolnictwo/kielbasa-wiejska-z-podstolic", "category": "małopolskie", "sub_category": "Mięso świeże oraz produkty mięsne", "phrase": "Kiełbasa wiejska z Podstolic"}