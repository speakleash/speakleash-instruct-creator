{"meta_description": "Produkt wpisany na listę produktów tradycyjnych w dniu 2016-09-14\nW kategorii Produkty mięsne\nW województwie woj. mazowieckim", "title": "Baleron kurpiowski - - Portal Gov.pl", "content": "Długość około 20 cm, waga od 0,60 kg do 1,20 kg, średnica przekroju baleronu od 12 cm do 14 cm. Smak i zapach charakterystyczny dla wędlin wędzonych z wyczuwalnym zapachem wędzenia i aromatem zastosowanych przypraw. Puszcza Biała stanowi południową część Puszczy Kurpiowskiej. Nazwa jej pochodzi od białych kulek wytworzonych przez roślinę o nazwie wełnianka, która porasta bagna otaczające okoliczne wsie. „Mimo wczesnego osadnictwa, teren do początków ubiegłego stulecia zachował charakter puszczański (…). Jeszcze w tym okresie obszary zajęte przez łąki i pastwiska ciągnęły się jedynie wąskim pasem wzdłuż brzegów rzek, natomiast pola uprawne stanowiły rzadkie, niewielkie wysepki rozrzucone wśród borów” (M. Żywirska, „Puszcza Biała, jej dzieje i kultura”, Warszawa 1973). Mieszkańcy Puszczy Białej do swoich korzeni przywiązywali i przywiązują bardzo dużą wagę i do dnia dzisiejszego pieczołowicie kultywują kurpiowską kulturę. Pożywienie Kurpiów Białych było skromne, a gospodynie wykorzystywały przede wszystkim produkty pochodzące z własnych gospodarstw. Tradycyjne wyroby wędliniarskie, w tym baleron kurpiowski to element spuścizny kulinarnej regionu. Głównym surowcem do wyrobu baleronu kurpiowskiego jest wysokiej klasy mięso uzyskiwane od trzody chlewnej pochodzącej z terenów objętych ochroną Natura 2000. Przy wyrobie baleronu kurpiowskiego wykorzystywana jest wiedza i praktyka zdobywana przez lata, która przekazywana była z pokolenia na pokolenie i kultywowana do dnia dzisiejszego. Do przygotowanej wcześniej zalewy z soli, wody oraz przypraw takich jak: pieprz czarny, czosnek, liść laurowy i gorczyca, wkładane jest mięso i pozostawiane na okres od 5 do 7 dni. Następnie mięso jest wyjmowane z zalewy, wieszane w celu odcieknięcia i osuszenia. Kolejnym etapem jest wędzenie trwające od 5 do 8 godzin. Jego celem jest nadanie baleronowi odpowiedniego aromatu, smaku oraz brązowej barwy. Uwędzone oraz sparzone wędzonki wieszane są w chłodnym i przewiewnym pomieszczeniu w celu schłodzenia. Po schłodzeniu baleron należy przechowywać zawinięty w ściereczkę bądź papier w lodówce lub zimnym pomieszczeniu, dzięki czemu dłużej zachowuje swoją świeżość. Baleron kurpiowski skupia w sobie cechy doskonałego wyrobu wędliniarskiego, głęboko zakorzenionego w tradycji kulinarnej kurpiowszczyzny.", "url": "https://www.gov.pl/web/rolnictwo/baleron-kurpiowski", "category": "mazowieckie", "sub_category": "Mięso świeże oraz produkty mięsne", "phrase": "Baleron kurpiowski"}