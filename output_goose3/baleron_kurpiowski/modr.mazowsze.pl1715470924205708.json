{"meta_description": "", "title": "Folklor i tradycja - XII Jesienny Jarmark „od pola do stołu”", "content": "Mazowiecki Ośrodek Doradztwa Rolniczego, Oddział Poświętne w Płońsku poprzez wrześniową, plenerową imprezę, pielęgnuje szeroko rozumiane dziedzictwo kulturowe mazowieckiej wsi. XII Jesienny Jarmark „od pola do stołu”, który w tym roku odbył się 17 września daje szansę na zakupy zdrowej tradycyjnej żywności przy muzycznej oprawie wokalistów i muzyków ludowych. Otwarcia dokonali: Tomasz Skorupski zastępca dyrektora MODR Warszawa i Jarosław Grabowski dyrektor Oddziału Poświętne w Płońsku. Program jarmarku obfitował w wiele wydarzeń. Do kluczowych punktów programu zaliczyć należy seminarium pt. „Produkt regionalny i tradycyjny, uruchamianie i prowadzenie działalności w zakresie rolniczego handlu detalicznego z województwa mazowieckiego”. Część merytoryczną seminarium poprowadzili: Agnieszka Gabriela Choinka z Ministerstwa Rolnictwa i Rozwoju Wsi w Warszawie, która przybliżyła temat „Produkt tradycyjny i regionalny szansą rozwoju obszarów wiejskich. Krajowe systemy jakości żywności i znakowanie produktów w Unii Europejskiej. Omówienie wniosków o wpis na „Listę Produktów Tradycyjnych”. Beata Bakalarska z Głównego Inspektoratu Jakości Handlowej Artykułów Rolno-Spożywczych w Warszawie omawiała „Wytwarzanie i sprzedaż żywności w rolniczym handlu detalicznym. Etykietowanie wybranych grup towarowych żywności” a Jadwiga Szymborska z Powiatowego Inspektoratu Weterynarii w Płońsku zajęła się przedstawieniem zagadnień dotyczących tematu: „Wymagania weterynaryjne w zakresie produkcji i sprzedaży żywności pochodzenia zwierzęcego oraz wymagania sanitarne przy produkcji i sprzedaży żywności pochodzenia roślinnego”. Wszystkie wystąpienia cieszyły się dużym zainteresowaniem i pozwoliły rozwiązać wiele wątpliwości dotyczących wytwarzania i sprzedaży żywności. Seminarium zakończyło się prezentacją i degustacją produktów tradycyjnych, wytworzonych w małych firmach rodzinnych z naturalnych surowców bez dodatku ulepszaczy i konserwantów. Przetwory z mięsa i wyroby garmażeryjne przygotowały trzy rodzinne firmy: Artura Zarzyckiego ze Skołatowa, Adama Węgłowskiego z Karniewa i Krystyny Marcyjańskiej z Lutobroka. Były to nagrodzone i wpisane na Listę Produktów Tradycyjnych: polędwiczki wędzone podsuszane, polędwica kurpiowska, baleron kurpiowski, szynka kurpiowska, kiełbasa wiejska, słoninka skołatowska - przysmak myśliwego. Nie zabrakło chleba wypiekanego metodą tradycyjną z małej piekarni z Sochocina. Tradycyjne przetwory z mleka wielokrotnie nagradzane w konkursach kulinarnych przygotowały dwie firmy rodzinne: Tomasza i Elżbiety Rachockich z Turzy Małej i Agnieszki Zalewskiej z Nowego Pawłowa. Na stole znalazły się również tradycyjne oleje Krzysztofa Kowalskiego z Winnik. Fafernuchy wpisane na Listę Produktów Tradycyjnych i ciasto drożdżowe przygotowała Halina Witkowska z Leman. Sernik z nagrodzonego sera upiekła Agnieszka Zalewska. Na stole można było posmakować tradycyjnego miodu oraz piernika. Restauracja ,,Poświętne” oprócz nagrodzonego żurku z białą kiełbasą i pierogów przygotowała wiele smakowitych dań między innymi: gulasz warzywny, warzywa faszerowane, babkę ziemniaczaną, sałatkę jarzynową, sałatkę z ziemniaków i napój z mięty i miodu. 107 uczestników seminarium miało możliwość poznać i posmakować unikalnych produktów i potraw z Północnego Mazowsza. Podczas jarmarku odbył się także VIII Przegląd Ludowych Zespołów Artystycznych, w którym wzięło udział 15 zespołów: 7 w kategorii muzyczno-wokalnej i 8 w kategorii muzyczno-tanecznej. Gościnnie wystąpił zespół „Warto Żyć” z Nowego Miasta - laureat z 2016 roku. Zespoły oceniało 5 osobowe jury, któremu przewodniczyła Izabela Bednarczyk, zastępca dyrektora Mazowieckiego Instytutu Kultury w Warszawie. Występy artystyczne skupiły wielu widzów, którzy z zaciekawieniem oglądali dawne tańce i przysłuchiwali się znanym, ludowym melodiom. Komisja konkursowa oceniła zespoły według kryteriów zawartych w regulaminie konkursu i wyłoniła zwycięzców w poszczególnych kategoriach: XII Jesienny Jarmark „od pola do stołu” wskazany został do dofinasowania w tegorocznym naborze operacji partnerów Krajowej Sieci Obszarów Wiejskich w ramach dwuletniego planu operacyjnego KSOW na lata 2016-2017 dla konkursu nr 1/2017 – Działanie 6: Ułatwianie wymiany wiedzy pomiędzy podmiotami uczestniczącymi w rozwoju obszarów wiejskich oraz wymiana i rozpowszechnienie rezultatów działań na rzecz tego rozwoju. Nagrody pieniężne w konkursie „VIII Przegląd Ludowych Zespołów Artystycznych” zostały dofinansowane ze środków Pomocy Technicznej PROW na lata 2014-2020 w ramach schematu II. Laureatom uroczyście wręczono nagrody ufundowane przez KSOW. Ceremonii dekoracji zwycięzców towarzyszyły okrzyki radości, entuzjazm wyrażany śpiewem i łzy wzruszenia. Uczestnikami XII Jesiennego Jarmarku „od pola do stołu”, byli rolnicy i mieszkańcy Mazowsza, którzy przybyli, by zapoznać się z wieloma ciekawymi formami przedsiębiorczości wiejskiej, porozmawiać z producentami lub wytwórcami, wymienić poglądy czy doświadczenia. Nie zawiedli także mieszkańcy Płońska. Impreza stwarzała także możliwość bezpośrednich rozmów z doradcami Mazowieckiego Ośrodka Doradztwa Rolniczego Oddziału Poświętne w Płońsku, pracownikami Agencji Restrukturyzacji i Modernizacji Rolnictwa Biura Powiatowego w Płońsku, Wojewódzkiego Urzędu Pracy w Warszawie Fili w Ciechanowie, Kasy Rolniczego Ubezpieczenia Społecznego Placówki Terenowej w Ciechanowie, Centrali Nasiennej w Warszawie Sp. z o. o. z siedzibą w Pułtusku i Lokalnej Grupy Działania – Przyjazne Mazowsze z Płońska. Liczne i ciekawie zaaranżowane stoiska wystawiennicze zachęcały do zakupów tradycyjnych wyrobów, takich jak pieczywo, wędliny, miody czy sery. Nie brakowało ciekawych przykładów rękodzieła i sztuki ludowej, a także bogatej oferty kwiatów, drzew, krzewów owocowych i ozdobnych. W tegorocznej imprezie swoje wyroby zaoferowało 54 wystawców. Jesteśmy przekonani, że odwiedzający nasz jarmark wrócili do domów naładowani muzyką, dobrą energią, pełni pozytywnych wrażeń, zaopatrzeni w zdrową żywność, jesienne kwiaty i rośliny do swoich ogrodów.  __F O T O R E L A C J A__ 01 Otwarcie XII Jesiennego Jarmarku \"od pola do stołu\" i powitanie gości 02 (wykład p.Agnieszki Choinki) 03 ( wykład p. Beaty Bakalarskiej) 04 Degustacja Produktów Tradycyjnych 05 Prezentacja i degustacja produktów tradycyjnych 06 Występ Zespołu Kuźnia Artystyczna Centrum Kultury Wilanów 07 Występ Zespołu Ludowego Ożarowiacy 08 Widownia VIII Przeglądu Ludowych Zespołów Artystycznych 09 Kiermasze roślin podczas Jesiennego Jarmarku 10 Kiermasze żywności ekologicznej podczas Jesiennego Jarmarku 11 Zespół Ożarowiacy gr.młodsza -zwycięzcy VIII Przeglądu Ludowych Zespołów Artystycznych - Ludowy Zespół Ożarowiacy 12.Podsumowanie^^ Zespołów Artystycznych", "url": "https://www.modr.mazowsze.pl/imprezy-i-konkursy/relacje-2017/2163-folklor-i-tradycja-xii-jesienny-jarmark-od-pola-do-stolu", "category": "mazowieckie", "sub_category": "Mięso świeże oraz produkty mięsne", "phrase": "Baleron kurpiowski"}