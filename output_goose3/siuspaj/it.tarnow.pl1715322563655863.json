{"meta_description": "", "title": "Siuśpaj na Liście Produktów Tradycyjnych", "content": "Siuśpaj – czyli kasza jęczmienna z suszonymi śliwami, specjalność gospodyń z Woli Rzędzińskiej – został wpisany na Listę Produktów Tradycyjnych. Lista prowadzona jest przez Ministerstwo Rolnictwa i Rozwoju Wsi, a Małopolskę reprezentuje na niej obecnie około 60 produktów. Siuśpaj to kasza jęczmienna z suszonymi śliwami. Jak go przyrządzuć? Potrzebne są: kasza jęczmienna, suszone śliwki, suszone gruszki, woda oraz miód. Śliwki i gruszki należy namoczyć w wodzie około 12 godzin, a następnie zagotować. Do gotujących się owoców dodać kaszę jęczmienną i gotować na wolnym ogniu. Gdy kasza będzie miękka potrawę dosłodzić miodem. Można dodać szczyptę soli. Siuśpaj trafił na Listę Produktów Tradycyjnych 26 listopada. Produkt tradycyjny to produkt spożywczy chroniony prawem polskim lub prawem Unii Europejskiej, wytwarzany z tradycyjnych surowców, posiadający tradycyjny skład lub sposób produkcji. Lista Produktów Tradycyjnych liczy obecnie nieco ponad tysiąc pozycji. Wśród nich jest ok. 60 produktów z Małopolski: m. in.: bryndza podhalańska, kiełbasa lisiecka, chleb prądnicki, obwarzanek krakowski, jabłka łąckie, oscypek czy redykołka. Pełną listę znaleźć można na stronie internetowej Ministerstwa Rolnictwa i Rozwoju Wsi.", "url": "https://www.it.tarnow.pl/siuspaj-na-liscie-produktow-tradycyjnych/", "category": "małopolskie", "sub_category": "Gotowe dania i potrawy", "phrase": "Siuśpaj"}