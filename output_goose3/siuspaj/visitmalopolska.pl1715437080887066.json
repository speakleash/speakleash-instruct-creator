{"meta_description": "Podróżowanie to nie tylko odkrywanie nowych miejsc, ale przede wszystkim ich smakowanie. Przy wspólnym stole poznaje się nowe historie, smaki, ludzi i  tym samym – doświadcza autentyczności, która tak bardzo wzbogaca wędrówki po świecie. Dziś zabieramy Was na wspólne odkrywanie smaków Małopolski. W naszym regionie funkcjonuje ponad 240 produktów tradycyjnych stanowiących element dziedzictwa kulturowego. Niektóre z nich są zupełnie nieznane w świecie i właśnie o nich Wam dziś opowiemy! Waszym jedynym zadaniem będzie przyjazd na małopolskie wędrówki kulinarne i sprawdzenie, jak poniższe dania smakują!", "title": "Co zjeść w Małopolsce? Dania regionu, o których istnieniu nie mieliście pojęcia!", "content": "Zwiedzając Tarnów i okolice warto abyście spróbowali regionalnej potrawy o wdzięcznej nazwie siuśpaj. Nazewnictwo dania wywodzi się od starodawnego, regionalnego słowa mieszać. Siuśpaj to gęsta kasza jęczmienna wymieszana z owocowym suszem i obficie posłodzona miodem lub cukrem. Dawniej spożywano go w formie drugiego dania do obiadu lub zabierano ze sobą do prac w polu, gdyż było to danie niezwykle syte i krzepiące. Serwowano ją często ze słodkim mlekiem. Śiuśpaj jest również potrawą obrzędową, którą podawano w okresie wigilii Bożego Narodzenia. Danie jest specjalnością gospodyń z Woli Rzędzińskiej i w roku 2012 zostało wpisane na Listę Produktów Tradycyjnych. Ziemniaki po cabańsku to tradycyjne danie jednogarnkowe serwowane w okolicach Chrzanowa. Nazwa wywodzi się od ludu niegdyś zamieszkującego Ziemię Chrzanowską, który przybył na te tereny wraz z Tatarami. Czabani byli pasterzami i opiekunami zwierząt, które hodowano do wyżywienia armii tatarskich najeżdżających Europę. Podstawową potrawą przygotowywaną przez pasterzy były pieczone ziemniaki z warzywami. Samo przygotowanie dania to niejako obrzęd, który jest kultywowany po dziś dzień. Ziemniaków po cabańsku możecie spróbować na corocznym święcie tej potrawy, która odbywa się cyklicznie w powiecie chrzanowskim. Jeśli wybieracie się na wędrówki po Beskidzie Niskim, koniecznie sprawdźcie w ofercie karczm i restauracji regionalnych, tradycyjne dania kuchni łemkowskiej. Łemkowie żyli skromnie i jedli skromnie, ale ich kuchnia, mimo niewielu dostępnych składników, była pyszna i niezwykle aromatyczna. Jedną z ciekawszych propozycji to adzymka. Co to takiego? To placuszki, które robi się z mąki, sody oczyszczonej, proszku do pieczenia, jajka, soli i kwaśnego mleka. Adzymki najlepiej smakują smażone na żeliwnej patelni. Dobrze komponują się z miodem, swojskim masłem lub dżemem. Siercioki czyli kluski z ziemniaków serwowano na terenie Ziemi Limanowskiej od zarania dziejów. Jadało się je z masłem, białym serem mlekiem lub ze skwarkami. Kluski Siercioki podbijają serca nie tylko mieszkańców Limanowej i okolic, ale również turystów. Jeśli wybieracie się w tamte strony, to koniecznie zapytajcie w restauracjach o ten lokalny przysmak! Po górskich wędrówkach w okolicach Pienin, warto spróbować regionalnej kuchni pienińskiej, która jak na góralskie smaki przystało, z prostych składników wyczarowuje istne cuda. Niecodzienną propozycją kulinarną regionu pienińskiego jest kulasa ze spyrką. Kulasa to inaczej ugotowana w osolonej wodzie mąka razowa, którą następnie rozciąga się na talerzu i polewa tłuszczem ze skwarkami. Koniecznie musicie spróbować! Kuchnia Podhala to nie tylko oscypki, bryndza i kwaśnica. To także pyszne dania dawniej serwowane tylko w góralskich domach, które dziś wchodzą do kart wielu regionalnych restauracji. Jedną z takich propozycji dania regionalnego jest sałaciorka czyli zupa z sałaty i kwaśnego mleka, z dodatkiem ziemniaków i skwarków. Jest niezwykle pożywna i gęsta. Dawniej serowano ją na Podhalu jako danie mające dodać energii do prac w polu. Do zabielania wywaru sałaty dodawano także żętycę, czyli serwatkę otrzymywaną z produkcji oscypków. Jeśli do tej pory kukiełki kojarzyły się Wam głównie z lalkami, to my to zmienimy! W Małopolsce takimi kukiełkami możecie się nie tylko bawić, ale również zjeść. Najsłynniejsza z nich to kukiełka lisiecka. Czym są kukiełki lisieckie? To pszenne pieczywo, wytwarzane zgodnie z wiekową recepturą. Kukiełka ma wrzecionowaty kształt i według tradycji piecze się ją w piecu opalanym drewnem sosnowym z domieszką liściastego. Na małopolskich szlakach kulinarnych spotkacie również kukiełki uszewskie, wojnickie i podegrodzkie. Każda z nich dostarczy Wam nie tylko kulinarnych doznań, ale również przeniesie w świat regionalnych opowieści, obrzędów i zwyczajów.", "url": "https://visitmalopolska.pl/-/co-zjesc-w-malopolsce-dania-regionu-o-ktorych-istnieniu-nie-mieliscie-pojecia-", "category": "małopolskie", "sub_category": "Gotowe dania i potrawy", "phrase": "Siuśpaj"}