{"meta_description": "Oryginalnym akcentem wigilijnej kuchni jest znane głównie w okolicach Tarnowa, w Woli Rzędzińskiej danie o nazwie siuśpaj, przyrządzane w starosłowiańskim duchu.", "title": "Siuśpaj dla niewtajemniczonych", "content": "Studiując przepisy z XIX w., można się dowiedzieć, że już wtedy kaszę jęczmienną gotowano z suszem owocowym, w tym suszonymi i wędzonymi śliwkami, a następnie słodzono cukrem i miodem. Nazwa pochodzi od słowa „ćiućpać”. Wyciućpaj to czy ukućkaj – znaczy w lokalnej gwarze wymieszaj. Zgodnie z tym określeniem siuśpaj nazywano też ciućpajem lub ciućpą. Siuśpaj to potrawa, którą spożywano dawniej na co dzień, jako drugie danie obiadowe lub jako pokrzepiający posiłek przyrządzany podczas prac polowych, podawany ze słodkim mlekiem, używanym do zalania albo popijania. Z czasem stała się potrawą obrzędową związaną z wigilią Bożego Narodzenia. To przykład jadła, które niegdyś było wyrazem biedy, a obecnie należy do dań wyszukanych.", "url": "https://www.wprost.pl/tygodnik/10278855/siuspaj-dla-niewtajemniczonych.html", "category": "małopolskie", "sub_category": "Gotowe dania i potrawy", "phrase": "Siuśpaj"}