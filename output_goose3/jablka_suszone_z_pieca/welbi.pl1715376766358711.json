{"meta_description": "Suszone jabłka to smaczna przekąska, którą z powodzeniem można przygotować we własnym domu. Sprawdź nasz przepis na suszone jabłka z piekarnika!", "title": "Suszone jabłka - jak je przygotować w piekarniku?", "content": "Jabłka suszone kojarzone są przede wszystkim z czasem świąt, kiedy przyrządza się z ich udziałem tradycyjny kompot z suszu. Mają jednak swoich fanów, którzy spożywają je również poza tym okresem. Nic dziwnego - są smaczną przekąską, która może stanowić substytut słodyczy lub innych tego typu przegryzek. W 100 gramach mają ok. 240 kalorii. Dostarczają przede wszystkim węglowodanów, ale także cennego w diecie błonnika pokarmowego. Warto wiedzieć, że jabłka są jednym dobrych źródeł włókna rozpuszczalnego w wodzie. Ten typ błonnika obniża poziomu glukozy po posiłku, działa też pozytywnie na profil lipidowy, obniżając poziom cholesterolu oraz trójglicerydów. Wyższa ilość błonnika pokarmowego w diecie może także korzystnie wpływać na proces redukcji masy ciała lub jej stabilizacji, co wynika z oddziaływania na sytość poposiłkową. Suszone jabłka zawierają niewielkie ilości białka oraz tłuszczu. Mają również sporo potasu, czyli pierwiastka określanego często środkiem wspomagającym leczenie nadciśnienia. Z kolei w suszonych jabłkach występuje beta-karoten, który jest antyoksydantem i działa na skórę. Do czego wykorzystać jabłka w codziennej diecie? Mogą stanowić element drugiego śniadania na słodko czy podwieczorku, urozmaicenie owsianki czy dodatek do jogurtu lub smoothie bowla. Jabłka suszone, podobnie jak inne owoce, np. suszone śliwki zdecydowanie zmniejszają swoją objętość podczas obróbki termicznej. Wynika to z naturalnych procesów zachodzących w trakcie suszenia, czyli pozbycia się wody z produktu. Suszenie wiąże się także ze zmianami w barwie, aromacie, teksturze oraz wartości żywieniowej. Właśnie z tego powodu nie należy porównywać wartości odżywczych świeżych owoców do tych suszonych. W przetwórstwie żywności są wykorzystywane różne techniki, które pozwalają uzyskać finalny produkt w postaci suszonych jabłek. Co jednak, gdy chcesz je przygotować samodzielnie w domu? Nic prostszego - wykorzystaj do obróbki termicznej swój piekarnik! Jabłka do suszenia należy odpowiednio przygotować. Przede wszystkim wybierz soczyste i dojrzałe jabłka. Jeżeli chcesz przyrządzić ich większą ilość, przygotuj sobie zimną wodę z dodatkiem soku z cytryny - zapobiegnie to ściemnianiu jabłka zaraz po pokrojeniu.Pierwszym krokiem jest oczywiście ich umycie i pokrojenie. To ważny element - plastry nie mogą być zbyt grube, ponieważ słabo będą się suszyły. Najlepiej, by miały ok. 2 mm. Przełóż je do wody z cytryną, a następnie odsącz na papierowym ręczniku (ten krok można pominąć). Tak przygotowane plasterki jabłek wykładasz na blaszce wyścielonej papierem do pieczenia. Piekarnik nastawiasz na ok. 80-90 stopni z włączonym termoobiegiem. Suszenie jabłek w piekarniku będzie trwało ok. 3-3,5 h. Jeżeli nie udało Ci się pokroić jabłek cienko, czas suszenia może się wydłużać. Warto też kontrolować uzyskiwaną teksturę - jeśli chcesz, aby suszone jabłka były lekko wilgotne i nie zależy Ci na chrupkości, celuj w dolne widełki tego czasu. Pierwsze suszone jabłka warto wykonać w wersji podstawowej, później zaś warto eksperymentować - dodatek cynamonu czy kardamonu znacząco zmieni ich smak.Jabłka suszone w piekarniku to jeden ze sposobów przygotowania. Inne, równie wygodne rozwiązanie to wykorzystanie standardowej suszarki do grzybów. Jak i w czym przechowywać suszone jabłka? Gotowe jabłka suszone przechowuj w chłodnym miejscach o stosunkowo niewielkiej wilgotności. W związku z tym unikaj ich składowania w szafkach, które znajdują się nad czajnikiem, w niedalekim sąsiedztwie kuchenki czy piekarnika. Dobrze trzymać je w szczelnie zamkniętych słoikach, puszkach czy pojemnikach próżniowych. Takie przeznaczone do zjedzenia „na już” można przechowywać w materiałowym woreczku. Nie zamykaj ich w plastikowej jednorazówce, szczególnie tych wysuszonych na chrupko - będą w niej mięknąć.", "url": "https://www.welbi.pl/suszone-jablka-jak-je-przygotowac-w-piekarniku/", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka suszone z pieca"}