{"meta_description": "Zapewne każdy lubi czasem pochrupać chipsy. W okresie jesienno-zimowym, kiedy tkanki tłuszczowej przybywa szybciej, klasyczne chipsy ziemniaczane warto zastąpić...", "title": "Chipsy jabłkowe: jak suszyć jabłka w piekarniku, na grzejniku i w suszarce?", "content": "Chipsy jabłkowe: jak suszyć jabłka w piekarniku, na grzejniku i w suszarce? Zapewne każdy lubi czasem pochrupać chipsy. W okresie jesienno-zimowym, kiedy tkanki tłuszczowej przybywa szybciej, klasyczne chipsy ziemniaczane warto zastąpić np. suszonymi plastrami jabłka. Taki susz przyda się także na kompot. Sprawdź, jak ususzyć jabłka w piekarniku i tym samym zrobić pyszne chipsy owocowe. Przygotowujemy jabłka: wybieramy ładne i niepoobijane, dokładnie je myjemy i wydrążamy delikatnie środek. Następnie kroimy jabłka na talarki około 2-centymetrowej grubości. Blachę z piekarnika lub foremkę na ciasta (powinna być dość duża) wykładamy pergaminem lub papierem pieczenia. Zapobiegnie to przyklejaniu się jabłek do blachy. Rozgrzewamy piekarnik do temperatury 100-150 stopni Celsjusza i pieczemy jabłka przez około godzinę, półtorej. Drzwiczki piekarnika powinny zostać lekko uchylone. Zapobiega to przypalaniu się jabłek, ale niezależnie od piekarnika musimy co jakiś czas zaglądać i sprawdzać stan wysuszenia owoców. Jabłkowe talarki można też suszyć, rozkładając je na papierze na gorącym kaloryferze. Jabłka się wysuszą, ale trwa to znacznie dłużej i wymaga od nas - dodatkowo - przykrycia suszu, ponieważ powietrze wokół grzejnika bywa zanieczyszczone kurzem i może on spadać na owoce. Najlepiej jednak jest suszyć jabłka i inne owoce w specjalnej suszarce do owoców i warzyw. Jeśli jedzenie takich przysmaków jest dla nas ważne, to koniecznie zainwestujmy w taką suszarkę. Można ją kupić w większości sklepów z AGD zwłaszcza pod koniec lata.", "url": "https://beszamel.se.pl/porady/jak-zrobic/chipsy-jablkowe-jak-suszyc-jablka-w-piekarniku-na-grzejniku-i-w-suszarce-aa-JStK-TYjS-uicx.html", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka suszone z pieca"}