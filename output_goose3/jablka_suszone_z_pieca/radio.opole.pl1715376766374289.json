{"meta_description": "Jabłka suszone z pieca trafiły na Listę Produktów Tradycyjnych prowadzoną przez ministra rolnictwa i rozwoju wsi. To, po zupie rakowej i krośnickiej szpajzie 71. produkt z regionu. Wniosek o wpis suszonych jabłek na listę złożyła Iwona Wajrach…", "title": "Jabłka suszone z pieca na ministerialnej Liście Produktów Tradycyjnych", "content": "Jabłka suszone z pieca trafiły na Listę Produktów Tradycyjnych prowadzoną przez ministra rolnictwa i rozwoju wsi. To, po zupie rakowej i krośnickiej szpajzie 71. produkt z regionu. Wniosek o wpis suszonych jabłek na listę złożyła Iwona Wajrach z gospodarstwa w Dylakach, która przepis przejęła od mamy. Jak mówi gospodyni suszone jabłka nie ustępują w smaku świeżym owocom. Suszyć je można różnymi sposobami: zawieszone na nitkach lub prętach leszczynowych suszone na słońcu, przy ognisku lub w piekarniku. Najlepiej nadają się do tego jabłka ze starych odmian, o zwartym miąższu, kruche i niezbyt soczyste. Suszenie jabłek jest jednym ze sposobów na ochronę tych owoców przed zepsuciem. W takiej postaci można je przechowywać nawet do 8 miesięcy. Iwona Wajrach podkreśla, że suszone jabłka są dobrym dodatkiem do zimowej herbaty, a niekiedy mogą zastąpić nawet ciasto i inne słodycze.Przypomnijmy, wnioski o wpis na Listę Produktów Tradycyjnych można składać do marszałka województwa. Po pozytywnej weryfikacji wniosek trafia do Ministerstwa Rolnictwa i Rozwoju Wsi. O wpis produktu na taką listę mogą się starać m.in. producenci, stowarzyszenia czy koła gospodyń wiejskich. Ważne, by dany produkt lub potrawa był związany z regionem od co najmniej 25 lat.Dodajmy, że dwa z naszych produktów, wpisanych wcześniej na listę, zyskały unijne logo Chronionego Oznaczenia Geograficznego. To kołocz śląski i krupnioki śląskie.", "url": "https://radio.opole.pl/100,466070,jablka-suszone-z-pieca-na-ministerialnej-liscie-", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka suszone z pieca"}