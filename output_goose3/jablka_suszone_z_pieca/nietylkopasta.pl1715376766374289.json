{"meta_description": "Przepis na suszone jabłka i kompot z suszonych jabłek. Pyszne, zdrowe, proste w przygotowaniu w domu. Musisz je zrobić!", "title": "Suszone jabłka i kompot z suszonych jabłek", "content": "Do tego, że warto robić domowe przetwory chyba nie muszę Was przekonywać. Porozmawiajmy więc o suszeniu! Suszenie jabłek to bowiem doskonały sposób ich przetwarzania, a suszone jabłka to nie tylko doskonała przekąska dla dzieci i dorosłych, ale także źródło wielu witamin i makroelementów. Zbliżają się święta, a suszone plasterki jabłek stanowią przepiękną sezonową dekorację. Co więcej, z suszonych jabłek można przyrządzić pyszny kompot – dużo delikatniejszy niż tradycyjny, oparty na śliwkach (czasem wędzonych), który nie każdemu przypadnie do gustu – szczególnie dzieciom. Ale o kompocie jabłkowym za chwilę. 😉 Czy wiecie, że suszone owoce to bogate źródło witaminy A, beta-karotenu, witaminy B, a przede wszystkim potasu, błonnika, węglowodanów i wapnia? Podczas suszenia tracimy sporo witaminy C, ale zostają w nich kwasy organiczne takie jak kwas jabłkowy czy cytrynowy. Suszone jabłka to wysokoenergetyczna przekąska, dlatego idealnie nadaje się dla zwykle aktywnych ruchowo dzieci i osób uprawiających sport. Pamiętajcie także o kaloryczności. W 100 g suszonych jabłek znajduje się co prawda około 240 kcal., jednak 100 gramów suszonych jabłek to bardzo duża objętościowo porcja i ciężko ją zjeść za jednym razem. Czy przed suszeniem należy obierać jabłka? Zdecydowanie NIE! Flawonoid – kwercetyna, czyli substancja, która wykazuje m.in. działanie regulujące dla układu odpornościowego, znajduje się w skórce jabłka i tuż pod nią. Jeżeli nie znajdujecie się na ścisłej diecie i nie macie przeciwskazań lekarskich jedzcie jabłka ze skórką. Pamiętajcie, że polskie jabłka spełniają najbardziej rygorystyczne normy jakości, dlatego na skórkach polskich jabłek nie znajdziemy szkodliwych substancji wynikających ze sposobu uprawy lub przechowywania. Oczywiście należy pamiętać, że każdy owoc przed spożyciem trzeba umyć! • Jabłka umyj, osusz i pokrój na cienkie plastry. Usuń takie elementy jak ogonek czy pestki. Nie jest konieczne wykrawanie środka jabłek, ale możesz to zrobić. • SUSZENIE W PIEKARNIKU: Jabłka umieść na blasze i włóż do piekarnika rozgrzanego do temperatury 40-60°C. Susz około 3h – czas dopasuj do grubości plastrów i samych owoców. • SUSZENIE W SUSZARCE DO GRZYBÓW I OWOCÓW – na tackach połóż jabłka i włącz suszarkę. Czas dopasuj do programu na którym suszysz, lepiej to robić w niższej temperaturze i dłużej. Ja zmieniam co jakiś czas kolejność tacek, a później stopniowo wyjmuję już wysuszone plastry. • SUSZENIE W POMIESZCZENIU – jabłka możesz suszyć na blacie, rozkładając na grzejniku na czystych ściereczkach. Wtedy czas suszenia jest dużo dłuższy, ale nie zużywasz energii, a długi proces tylko służy jabłku 😉 • KIEDY JABŁKA SĄ GOTOWE? Gdy tylko przestaną wydzielać sok, nie lepią się podczas naciśnięcia palcem ani nie łamią. • PRZECHOWYWANIE: Jabłka najlepiej przechowywać w woreczkach papierowych lub płóciennych. Jeśli nie macie woreczków, możecie włożyć je do kartonu wyłożonego papierem . Jabłka należy przechowywać w suchym i ciemnym otoczeniu, najlepiej w jednej z kuchennych szafek. Składniki: –100 g suszonych jabłek – 1 l wody – opcjonalnie: odrobina cukru i sok z cytryny, choć według mnie są zbędne • Owoce włóż do garnka i zalej wodą. Rozpocznij gotowanie i kiedy całość zacznie bulgotać, zmniejsz ogień na średni i gotuj jeszcze przez 5 minut. • Po tym czasie wyłącz płomień, garnek przykryj pokrywką i odstaw na minimum 30 minut, aby kompot nabrał aromatu i smaku. • Po tym czasie możesz dodać nieco cukru i soku z cytryny jeśli to konieczne, jeśli wybierzesz dość słodkie jabłka do suszenia, kompot nie będzie wymagał żadnego dodatkowego cukru, będzie przyjemnie, naturalnie słodki i lekko kwaskowaty. Przepyszny! • Do szklanki z kompotem możesz wrzucić goździki lub laski cynamonu, dadzą dodatkowy aromat. „CuTE: Kultywowanie smaku Europy” to kampania informacyjno-promocyjna prowadzona przez FruitVegetablesEUROPE (EUCOFEL) – Europejskie Stowarzyszenie Handlu Owocami i Warzywami. Jej celem jest zwiększenie wiedzy konsumentów na temat metod uprawy oraz właściwości europejskich owoców i warzyw. Polskim partnerem projektu jest Krajowy Związek Grup Producentów Owoców i Warzyw (KZGPOiW). Kampania jest współfinansowana ze środków UE. Więcej informacji o kampanii „CuTE: Kultywowanie smaku Europy” dostępnych jest w oficjalnym serwisie projektu, prowadzonym również w języku polskim: https://www.fruitvegetableseurope.eu/pl/.", "url": "https://nietylkopasta.pl/suszone-jablka-i-kompot-z-suszonych-jablek/", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka suszone z pieca"}