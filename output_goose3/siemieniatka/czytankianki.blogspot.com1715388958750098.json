{"meta_description": "", "title": "Siemieniotka", "content": "Wyjechała do Ameryki. Była emigrantką i poszła na Wigilię do innych emigrantów. Posprzeczali się o szynkę Krakus, którą sprzedawał polski sklep. Jedni chcieli protestować przed sklepem, bo sprzedając Krakusa, popiera się komunizm, inni byli zdania, że pikietą nie pokona się ani Krakusa, ani komunizmu. Były gołąbki z kaszą gryczaną i pieczarkami. Może i niezłe, ale nie umywały się do gołąbków ojca Hani. Pracował na kolei, na slupach wysokiego napięcia, świetnie gotował, gołąbki zwłaszcza. Nie śmiały być z pieczarkami, o których zresztą nikt wtedy nie słyszał, a jak słyszał, to ignorował z pogardą. Były wyłącznie z prawdziwymi grzybami, które ojciec Hani osobiście zbierał w lasach koło Pogorii. Spytała, czy ktoś jadł siemieniotkę, zupę z konopi. Nie, nikt nie jadł, nikt nawet o siemieniotce nie słyszał. Ktoś spytał, jak się to gotuje. Nie wiedziała. Zupę przynosiła im na Wigilię pani Machurowa, sąsiadka z Pocztowej. Ostatnia w Sączowie gospodyni, która umiała prawdziwą siemieniotkę ugotować. Siemieniotka (także: siemieniec, siemieniatka, siemiotka, siemionka, siemianka, siemieniucha, konopiotka, konopianka) to zupa z nasion (siemienia) konopi. Na Śląsku, w Małopolsce i Wielkopolsce tradycyjnie spożywana w wigilię Bożego Narodzenia. Przepisy różnią się od siebie, poniżej jeden z wariantów. Do zagotowanego litra wody wrzucić konopie, gotować aż do popękania ziaren. Ostudzić, przelać przez sito, przecierając ziarna – pozostanie szara, dość gęsta zawiesina. Zagotować pół litra wody, dodać pokrojoną w kostkę cebulę i dusić przez ok. dwie minuty. Połączyć z wywarem z konopi i doprawić solą i pieprzem. Z drobno zmielonej kaszy jaglanej oraz ¼ litra wody przygotować zasmażkę, zagęścić nią zupę, doprowadzić do wrzenia.", "url": "https://czytankianki.blogspot.com/2021/12/siemieniotka.html", "category": "śląskie", "sub_category": "Gotowe dania i potrawy", "phrase": "Siemieniatka / siemieniotka / konopiotka"}