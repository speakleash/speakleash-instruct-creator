{"meta_description": "Wiśnia nadwiślanka jest lokalną, odroślową, czyli rozmnażającą się z odrostów korzeniowych wiśnią sokową, która została zaaklimatyzowana do warunków pasa nadwiślańskiego, charakteryzującego się wapiennym lub wapienno-gliniastym podłożem. \"Obszar uprawy tej wiśni obejmuje gminy: Ożarów, Tarłów, Annopol, Lipsko, Sienno i Solec nad Wisłą\" - poinformował PAP Wiesław Reszczyk z Urzędu Marszałkowskiego w Kielcach.", "title": "\"Wiśnia nadwiślanka\" zarejestrowana jako chroniona nazwa pochodzenia", "content": "<strong>Wiśnia nadwiślanka, uprawiana na terenie sześciu gmin położonych nad środkową Wisłą, została zarejestrowana w Dzienniku Urzędowym UE jako chroniona nazwa pochodzenia.</strong> To pierwszy produkt ze Świętokrzyskiego wpisany do unijnego systemu jakości żywności. Wiśnia nadwiślanka jest lokalną, odroślową, czyli rozmnażającą się z odrostów korzeniowych wiśnią sokową, która została zaaklimatyzowana do warunków pasa nadwiślańskiego, charakteryzującego się wapiennym lub wapienno-gliniastym podłożem. \"Obszar uprawy tej wiśni obejmuje gminy: Ożarów, Tarłów, Annopol, Lipsko, Sienno i Solec nad Wisłą\" - poinformował PAP Wiesław Reszczyk z Urzędu Marszałkowskiego w Kielcach. W przeszłości wiśnia nadwiślanka znana była także jako \"słupska, \"słupianka\" lub \"słupiec\" - od nazwy miejscowości Słupia Nadbrzeżna, w której na początku XX wieku pojawiły się pierwsze nasadzenia wiśni odroślowej. Na innych terenach wiśnia ta także może rosnąć, ale mimo kwitnienia - nie owocuje. Według dr Janusza Szuszyny - autora wniosku, na podstawie którego nadwiślance została przypisana chroniona nazwa pochodzenia - wiśnia ta jest uprawiana w około 300 gospodarstwach, na obszarze około 800 hektarów. Roczna produkcja sięga 8 tys. ton. Wiśnia nadwiślanka odznacza się wysokim ekstraktem, czyli sumą rozpuszczalnych w wodzie związków (głównie cukru), silnym aromatem i intensywnym barwnikiem antocyjanów - substancji z grupy antyoksydantów, tj. związków uwalniających wolne rodniki i wykazujących działania antynowotworowe. Nadwiślankę wyróżniają owoce mniejsze od odmian uprawnych, intensywna barwa soku i wysoka kwasowość. Po oderwaniu szypułki w zagłębieniu szypułkowym powstaje niewielki wyciek soku, który zamienia się w galaretkę, przedłużającą trwałość owoców w porównaniu z odmianami szlachetnymi. Wniosek o rejestrację wiśni nadwiślanki jako chronionej nazwy pochodzenia złożyła Spółdzielnia Producentów Owoców i Warzyw \"Nadwiślanka\" w Ożarowie (Świętokrzyskie), która skupuje dla wytwórni soków i syropów około 25 proc. produkcji tego owocu. MCH", "url": "https://naukawpolsce.pl/aktualnosci/news%2C368983%2Cwisnia-nadwislanka-zarejestrowana-jako-chroniona-nazwa-pochodzenia.html", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Wiśnia sokowa nadwiślanka"}