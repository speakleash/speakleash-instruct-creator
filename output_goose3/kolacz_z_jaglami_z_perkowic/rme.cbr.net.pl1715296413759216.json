{"meta_description": "Rolnictwo w Unii Europejskiej", "title": "Krajowa Lista Produktów Tradycyjnych 2018", "content": "Krajowa Lista Produktów Tradycyjnych Ministerstwa Rolnictwa i Rozwoju Wsi stale się powiększa, do końca września 2018 roku wpisano na nią prawie 80 produktów. Najwięcej w lubelskim, małopolskim i mazowieckim. Dziś produktów wpisanych na ministerialną Listę jest już ponad 1800, a wnioski o wpis kolejnych stale napływają do MRiRW. Ministerialna Lista Produktów Tradycyjnych została utworzona na mocy ustawy z dnia 17 grudnia 2004 o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych. Na Listę wpisywany jest produkt, którego jakość lub wyjątkowe cechy i właściwości wynikają ze stosowania tradycyjnych metod produkcji. Za tradycyjne uważa się metody wykorzystywane od co najmniej 25 lat. Produkt ubiegający się o taki wpis powinien ponadto stanowić element tożsamości społeczności lokalnej i należeć do dziedzictwa kulturowego regionu, z którego pochodzi. Głównym celem powstania tej listy była promocja i rozpowszechnianie informacji o produktach wyrabianych tradycyjnymi i historycznie ugruntowanymi metodami na terenie Polski, po to, by móc skuteczniej promować je także za granicą. Pierwszym produktem umieszczonym na Liście - w lipcu 2005 roku - był pierekaczewnik - pieróg z Podlasia, który jest specjalnością mieszkających na tych ziemiach Tatarów. Liczba wpisów na Listę produktów tradycyjnych według województw, stan na 1 października 2018: W 2018 roku 12 województw wprowadziło na Listę nowe produkty, są to: • Kujawska parzybroda - to klarowna, gęsta zupa składająca się z rozdrobnionych, ugotowanych do miękkości warzyw. • Kujawska zupa z jajek - zwana również zupą jajową, to zupa o jednorodnej i kremowej barwie z widocznymi, całymi, zanurzonymi w niej jajkami. • Popiołek z Krupego - ser w popiele. Ser podpuszczkowy o porowatej strukturze, na zewnątrz warstwa popiołu. • Ciastka z cukrem z Perkowic - ciastka najczęściej w formie gwiazdek i kwiatków o powierzchni chropowatej z widocznymi kryształkami cukru. • Kołacz z jagłami z Perkowic - znany i wytwarzany na terenie Perkowic od ponad 50 lat. • Golasy z kaszy gryczanej z serem z Łobaczewa Małego - owalne placki formowane z masy z kaszy gryczanej i sera białego, na przekroju widoczna kasza gryczana i biały ser. • Domowa nalewka z porzeczek i agrestu z Opola Lubelskiego • Chełmski makaron jajeczny - do produkcji makaronu wykorzystuje się mąkę oraz świeże jaja kurze lub przepiórcze, dzięki którym makaron kojarzy się z naturą i ma smak makaronu wyrabianego ręcznie. • Drożdżowiec - puszyste ciasto drożdżowe, na nim warstwa sezonowych owoców lub powidła śliwkowe z węgierek, całość posypana kruszonką. Na przekroju porowata struktura ciasta. • Napój „jałowiec” z Piotrkowa Trybunalskiego - produkowany jest według niezmienionej receptury od ponad pięćdziesięciu lat z naturalnych składników i według tej samej receptury. • Rejbak kurpiowski - placek ziemniaczany z chropowatą skórką oraz widocznymi skwarkami na przekroju • Blaszak - placek z tartych ziemniaków z dodatkiem boczku i kiełbasy. • Bugaj gruduski - danie z tartych ziemniaków, na zewnątrz przypieczona skórka, na przekroju widoczne kawałki boczku i kiełbasy. • Buza/boza - mętny płyn z osadem na dnie naczynia. Buza to napój z kaszy jaglanej, z dodatkiem rodzynek, cytryny i cukru. Buza delikatnie buzuje zarówno w butelkach, jak i podczas konsumpcji na skutek dodatku drożdży, stąd zapewne jej rodzima nazwa. Lista Produktów Tradycyjnych jest publikowana w Dzienniku Urzędowym Ministra (raz w roku) oraz na stronach internetowych Ministerstwa Rolnictwa i Rozwoju Wsi (na bieżąco). Na listę trafić mogą produkty mięsne (w tym rybne), mleczne, warzywa, owoce, wyroby piekarnicze i cukiernicze, oleje i tłuszcze, miody, napoje, dania gotowe i inne produkty. • Kuzicka, Tradycyjne wyroby regionalne z mleka owczego i koziego jako element dziedzictwa kulturowego wsi, [w:] „Przegląd Mleczarski” 2017 nr 7", "url": "https://rme.cbr.net.pl/index.php/rolnictwo-w-unii-europejskiej-i-na-swiecie/1227-krajowa-lista-produktow-tradycyjnych-2018", "category": "lubelskie", "sub_category": "Gotowe dania i potrawy", "phrase": "Kołacz z jagłami z Perkowic"}