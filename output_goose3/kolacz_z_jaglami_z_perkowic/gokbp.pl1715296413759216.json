{"meta_description": "", "title": "Pracownia Kulinariów Regionalnych w Perkowicach", "content": "Gospodynie z Perkowic przejawiają wyjątkową aktywność. Widać je na jarmarkach, festynach i targach rękodzieła organizowanych w powiecie bialskim. Uczestniczą w pokazach kulinarnych dla zagranicznych gości, inicjowanych między innymi przez właścicieli pensjonatu „Zaborek” koło Janowa Podlaskiego. Pracownia utworzona została w 2006 r. Dziś jej członkinie cieszą się zasłużoną estymą i wygrywają konkursy „Nasze Kulinarne Dziedzictwo”, organizowane przez marszałka województwa lubelskiego. Z tego też powodu, kilka razy w roku, właśnie w Perkowicach odbywają się konkursy kulinarne gminy, bazujące na tradycjach regionalnych. Zalety smakowe tutejszej kuchni doceniali już goście z: Niemiec, Francji, Belgii, Białorusi i Ukrainy. Za każdym razem wystawiano im najwyższe noty. Stało się nawet tradycją, że każda delegacja zagraniczna, odwiedzająca gminę Biała Podlaska, nie omija Perkowic, gdzie przyjęcie za stołem przeradza się w kilkugodzinną biesiadę z muzyką i tańcem. Do ich popisowych dań należą m.in. zupa z dyni, kulebiak (ciasto drożdżowe faszerowane mięsem mielonym i kaszą jaglaną), pierogi z soczewicą oraz napój żniwny (oparty na mieszance miodu, rabarbaru i mięty). Gospodynie chętnie dzielą się umiejętnościami z młodszymi kucharkami i kucharzami. Przynajmniej kilka razy w roku kobiety organizują warsztaty dla uczniów szkół gimnazjalnych i ponadgimnazjalnych, na których zapoznają uczestników z pożywnymi potrawami kuchni kresowej. Powodzeniem cieszą się konkursy na przetwory warzywne i owocowe, przygotowywane według tradycyjnych receptur. Pięknie opakowane są znakomitym prezentem dla gości odwiedzających Perkowice.", "url": "https://gokbp.pl/perkowice/pracownia-kulinariow-regionalnych-w-perkowicach/", "category": "lubelskie", "sub_category": "Gotowe dania i potrawy", "phrase": "Kołacz z jagłami z Perkowic"}