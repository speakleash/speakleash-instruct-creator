{"meta_description": "Zdobyły wiele prestiżowych nagród wojewódzkich, organizowały pokazy kulinarne i często pokazywały się w telewizji regionalnej. Równie dobrze radzą sobie w kuchni, jak i na scenie. Gospodynie z Perkowic rozsławiły wieś dzięki swojej Pracowni Kulinariów Regionalnych.", "title": "Smakołyki z Perkowic robią furorę", "content": "– Zaczynałyśmy działalność w gronie kilku osób, a dziś udziela się nas ponad dwadzieścia. Zalety smakowe naszych potraw doceniali już goście z Niemiec, Francji, Danii, Belgii, Szwecji, Białorusi, Ukrainy, i wszyscy byli zachwyceni. To zachęciło nas do startu w konkursach kulinarnych – informuje szefowa pracowni Urszula Nowicka. Wójt gminy Biała Podlaska Wiesław Panasiuk szybko docenił tutejsze kobiety i wyposażył pracownię w nowoczesne zaplecze kuchenne, dzięki czemu przygotowanie poczęstunku dla 100 osób nie stanowi problemu, a goście poza walorami smakowymi mogą podziwiać wystrój i aranżację stołów. To z tego powodu w Perkowicach odbywają się konkursy kulinarne gminy Biała Podlaska, bazujące na tradycjach regionalnych. Początkowo gospodynie przygotowywały potrawy oparte na ziemniakach, kaszy gryczanej, soczewicy, kapuście i grzybach. Teraz mają tak urozmaicony jadłospis, że gotowe są sprostać oczekiwaniom najbardziej wybrednego smakosza. Opierały się na rodzinnych tradycjach, ale korzystały też z porad doświadczonych gastronomów, co zachęciło członkinie pracowni do udziału w wojewódzkim konkursie „Nasze kulinarne dziedzictwo – Smaki regionów”. Pierwszy raz przygotowały pieczony kulebiak (ciasto drożdżowe z dodatkiem kaszy jaglanej na słodko, białego sera i suszonych śliwek) i zdobyły z nim trzecią nagrodę. W następnym roku zaproponowały napój żniwny (oparty na mięcie, rabarbarze i miodzie). Jurorzy nagrodzili go pierwszą nagrodą. Trzeci udział w tym samym konkursie przyniósł im pierwszą nagrodę za pieczony udziec jagnięcy z kluseczkami. Potem wystawiły do konkursu chłodnik szczawiowy (tworzony na bazie szczawiu, jogurtu, ogórków zielonych, szczypiorku i rzodkiewki). Chłodnik uzyskał trzecią nagrodę jury. O zdolnościach gospodyń z Perkowic wymownie świadczy fakt, że ich smakołyki trafiają na prestiżową Listę Produktów Tradycyjnych. W tym roku dopisano do niej pierogi perkowickie o wielowiekowej tradycji. Sporządza się je z mąki, jajka, wody i szczypty soli. W skład farszu wchodzi słodka kapusta, ser biały, podsmażony z cebulą boczek, sól, pieprz, a czasami ugotowane na twardo i posiekane jajko. Ponadto na Listę trafiły w tym roku kołacz z jagłami oraz ciastka z cukrem z Perkowic. Lista służy zarówno promocji tych produktów, jak i zachowaniu tradycji kulinarnych regionu. – Trzeba zaznaczyć, że wszystkie produkty, jakie do tej pory zostały nagrodzone w konkursie „Nasze kulinarne dziedzictwo”, są naszego autorstwa, z wykorzystaniem podlaskich tradycji ludowych. Dobrych pomysłów nam nie brakuje i jestem przekonana, że jeszcze nie raz zaskoczymy jurorów-smakoszy kolejną niespodzianką – mówi współautorka sukcesów Małgorzata Ostapiuk. Cały artykuł w papierowym i cyfrowym wydaniu Podlasiaka nr 24", "url": "https://podlasianin.com.pl/smakolyki-z-perkowic-robia-furore/", "category": "lubelskie", "sub_category": "Gotowe dania i potrawy", "phrase": "Kołacz z jagłami z Perkowic"}