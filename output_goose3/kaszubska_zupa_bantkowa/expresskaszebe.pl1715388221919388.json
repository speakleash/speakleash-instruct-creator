{"meta_description": "Kolejne pomorskie specjały znalazły się na liście produktów tradycyjnych. To m.in. zupa rybna z Kaszub. Podamy przepis!", "title": "Specjał z Kaszub na chronionej liście", "content": "Piernik staropolski z Powiśla i kaszubska zupa bańtkowa zostały wpisane na prestiżową listę prowadzoną przez Ministerstwo Rolnictwa i Rozwoju Wsi. Obecnie województwo pomorskie ma 187 tradycyjnych produktów na tej liście. Jak podaje serwis prasowy województwa pomorskiego do najpopularniejszych dań kaszubskich poza czerniną, zupą brzadową, brukwiową na gęsinie, należą potrawy rybne, m.in. zupa bańtkowa. \"Tradycyjnie zupę rybną przygotowywano z jednego gatunku ryb. Do połowy XX w. podstawą dań spożywanych przez mieszkańców kaszubskiego wybrzeża, zwłaszcza Półwyspu Helskiego, były: śledzie, szprotki i flądry zwane przez Kaszubów storniami lub bańtkami. Storniami nazywano pokaźne okazy przeznaczone na handel, bańtkami nazywano zaś drobne sztuki, które nie nadawały się do sprzedaży. Ryby te, choć ościste, były cenione ze względu na walory smakowe i zastępowały mięso zwierzęce. Zimą, gdy rybackie rodziny nie dysponowały warzywami, ryby przyprawiano do smaku liśćmi laurowymi lub pieprzem\" - czytamy w opisie. Flądrę należy umyć i przygotować tuszkę, warzywa oczyścić, obrać i umyć. Do garnka wlać zimną wodę, dodać w całości włoszczyznę, cebulę oraz przyprawy. Gotować do miękkości warzyw. Wywar odcedzić. Tuszki flądry dodać do wywaru i gotować przez 10-15 minut. Gdy mięso zaczyna odchodzić od ości, należy je delikatnie wyjąć z garnka i wyłożyć na oddzielny talerz. Wcześniej odcedzone warzywa pokroić, następnie dodać wraz z rybą do wywaru i gotować jeszcze przez 10 minut. Zagotowany wywar można zalać szklanką zimnej wody, aby zahartować rybę – wówczas mięso się nie rozsypuje, ponownie zagotować. Rybę wyjąć na osobny talerz. Porcję ugotowanych ziemniaków zalać zupą, posypać posiekaną zieleniną lub podać ziemniaki na osobnym talerzu (gniecione i posypane zieleniną). Odcedzoną rybę można też zjeść osobno lub jako dodatek, w zależności od upodobań. Zupę można zabielić wiejską śmietaną zagęszczoną odrobiną mąki. W przestawionym opisie podstawowym surowcem jest świeża flądra wraz ze świeżymi warzywami. W przeszłości do wykonania takiej zupy wykorzystywano też rybę zasuszoną lub rzadziej zasoloną.", "url": "https://www.expresskaszebe.pl/artykul/6942,specjal-z-kaszub-na-chronionej-liscie", "category": "pomorskie", "sub_category": "Gotowe dania i potrawy", "phrase": "Kaszubska zupa bańtkowa"}