{"meta_description": "", "title": "Małkinia Górna. Kugel, fafernuchy i jajecznica na warsztatach kulinarnych [ZDJĘCIA]", "content": "11 września w Małkini Górnej w pracowni gastronomicznej Centrum Kształcenia Praktycznego przy Zespole Szkół im. St. Staszica w Małkini Górnej odbyły się warsztaty kulinarne, których celem było promowanie lokalnych produktów i potraw. Zorganizowano je z inicjatywy Lokalnej Grupy Działania „Zielone Sioło”. Okazuje się, że przy wsparciu unijnym ostrowskie „Zielone Sioło” oraz „Kurpsie Razem” z Myszyńca i „Zaścianek Mazowsza” z Troszyna realizują bardzo ciekawe przedsięwzięcia. W warsztatach wzięło udział 20 pań zrzeszonych w Kołach Gospodyń Wiejskich i Klubach Seniora. Wykonanie kugla nadzorowała Jadwiga Równa z Małkini Górnej (obszar działania LGD „Zielone Sioło”) . Nad prawidłowym przygotowaniem wpisanych na Listę Produktów Tradycyjnych fafernuchów czuwała Czesława Kaczyńska z Dylewa (obszar działania LGD „Kurpsie Razem”). Na Liście Produktów Tradycyjnych znajduje się także jajecznica „Szlachcianka” przygotowana przez zespół pań z Centrum Kultury w Troszynie (obszar działania LGD „Zaścianek Mazowsza”) i ogórki kiszone z liściem dębu, którymi częstowała Barbara Kuczyńska z Goworowa.", "url": "https://to.com.pl/malkinia-gorna-kugel-fafernuchy-i-jajecznica-na-warsztatach-kulinarnych-zdjecia/ar/13486655", "category": "mazowieckie", "sub_category": "Gotowe dania i potrawy", "phrase": "Szlachcianka - jajecznica z Troszyna"}