{"meta_description": "Jarzębiak Izdebnicki to trunek, który już niedługo może zawojować monopolowy rynek.", "title": "Izdebnik: chcą mieć swoją gorzałkę", "content": "Mieszkańcy gminy Lanckorona oraz stowarzyszenie Na Bursztynowym Szlaku przy wsparciu władz gminy chcą opatentować i zastrzec nazwę Jarzębiaku Izdebnickiego jako produktu lokalnego. Wniosek trafił już do urzędu marszałkowskiego. Teraz wszyscy z niepokojem czekają na decyzję i mają nadzieję, że nalewka oficjalnie stanie się lokalnym dobrem. Tę wytrawną wódkę z dodatkiem jarzębiny, ziół i młodych pędów sosny w XIX wieku produkowała istniejąca przy izdebnickim dworze gorzelnia - Fabryka Wódek Zdrowotnych i Likierów arcyksięcia Habsburga. Dzisiaj smaku tego trunku już nikt nie pamięta. Jednak stowarzyszenie postarało się odtworzyć recepturę, która była przekazywana z dziada pradziada i ciągle w niejednym domu jest robiona. Próbowała jej nawet wójt Lanckorony Zofia Oszacka. - Nalewka jarzębinowa ma bardzo wyrafinowany smak - wyznaje Zofia Oszacka, która dodaje, że z alkoholi najbardziej lubi jednak wino. Zastrzeżenie nazwy dla Jarzębiaku Izdebnickiego to jednak nie wszystko. Stowarzyszenie właśnie składa wniosek o dotację na stworzenie inkubatora kuchennego, czyli przetwórni.", "url": "https://gazetakrakowska.pl/izdebnik-chca-miec-swoja-gorzalke/ar/176858", "category": "małopolskie", "sub_category": "Napoje (alkoholowe i bezalkoholowe)", "phrase": "Jarzębiak izdebnicki"}