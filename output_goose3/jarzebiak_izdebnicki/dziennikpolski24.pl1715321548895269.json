{"meta_description": "IZDEBNIK, LANCKORONA. We wtorek w Krakowie obradowała małopolska Rada ds. Produktów Tradycyjnych. Członkowie rady rekomendowali, aby na listę produktów tradycyjnych wpisać dwie wódki zdrowotne z Izdebnika.", "title": "Zielone światło dla jarzębiaka", "content": "To jarzębinka i jarzębiak izdebnicki. Tradycję ich wytwarzania kontynuuje stowarzyszenie \"Gościniec\" z Lanckorony. Choć oryginalna receptura zaginęła, Anastazja Przywara odkrywa tajemnice tych napojów: - Ważne jest odgoryczenie jarzębiny i blendowanie, czyli mieszanie zalewów. Dla smaku dodaje się daktyle, figi i rodzynki, a do jarzębinki - również cynamon, goździki i syrop cukrowy - zdradza tajniki wytarzania izdebnickich wódek. Jarzębiak to wódka owocowa zestawiona z nalewu jarzębinowego z dodatkiem destylatów owocowych i destylatu winnego oraz naturalnego karmelu. Odmiana tego trunku - jarzębiak izdebnicki - ma swoje korzenie w Izdebniku (gmina Lanckorona). Tę wytrawną wódkę z dodatkiem jarzębiny, ziół i młodych pędów sosny w XIX wieku produkowała istniejąca przy dworze w Izdebniku gorzelnia - Fabryka Wódek Zdrowotnych i Likierów. Od dawna jarzębiaka izdebnickiego nikt już jednak nie produkuje. To nie przeszkodziło władzom Lanckorony w podjęciu starań o zastrzeżenie przepisu i nazwy tego trunku na Liście Produktów Lokalnych.", "url": "https://dziennikpolski24.pl/zielone-swiatlo-dla-jarzebiaka/ar/2744022", "category": "małopolskie", "sub_category": "Napoje (alkoholowe i bezalkoholowe)", "phrase": "Jarzębiak izdebnicki"}