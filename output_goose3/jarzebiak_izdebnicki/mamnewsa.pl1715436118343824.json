{"meta_description": "Niebawem na Listę Produktów Tradycyjnych trafią prawdopodobnie wódki zdrowotne - jarzębinka i jarzębiak izdebnicki - wytwarzane zgodnie z pradawnymi recepturami przez Stowarzyszenie „Gościniec” z Lanckorony.", "title": "Izdebnicka wódka produktem tradycyjnym", "content": "Niebawem na Listę Produktów Tradycyjnych trafią prawdopodobnie wódki zdrowotne - jarzębinka i jarzębiak izdebnicki - wytwarzane zgodnie z pradawnymi recepturami przez Stowarzyszenie „Gościniec” z Lanckorony. Do tej pory na Liście Produktów Tradycyjnych znalazło się wiele produktów z Małopolski, m.in. oscypek, kiełbasa lisiecka, obwarzanek krakowski, śliwowica łącka, żurek po krakowsku. Najbliższy naszym okolicom jest karp zatorski. Wszystko wskazuje na to, że prestiżowy status produktów tradycyjnych otrzymają również wódki z Izdebnika. Produkcja wódek smakowych w Izdebniku k. Lanckorony ma dwustuletnią tradycję. Do końca XVIII w. funkcjonowała tam Fabryka Wódek Zdrowotnych Arcyksięcia Rainera. Fabryka, znana w Cesarstwie Austro-Węgierskim, specjalizowała się w produkcji jarzębiaku, kremu jarzębowego i koniferynki (likier ziołowy z dodatkiem jarzębiny, ziół i młodych pędów sosny). Mimo że zaginęły oryginalne receptury wytwarzania, udało się odtworzyć produkcje wódek jarzębinowych w tym słynnego jarzębiaku izdebnickiego. Tradycje fabryki arcyksięcia Reinera kontynuuje Stowarzyszenie „Gościniec” z Lanckorony. Wpisanie wódek zdrowotnych na Listę Produktów Tradycyjnych pozytywnie zaopiniowała (13.04.) Rada ds. Produktów Tradycyjnych województwa małopolskiego. O wpisaniu produktów na listę zdecyduje ostatecznie Ministerstwo Rolnictwa i Rozwoju Wsi.", "url": "https://www.mamnewsa.pl/wiadomosci/izdebnicka-wodka-produktem-tradycyjnym", "category": "małopolskie", "sub_category": "Napoje (alkoholowe i bezalkoholowe)", "phrase": "Jarzębiak izdebnicki"}