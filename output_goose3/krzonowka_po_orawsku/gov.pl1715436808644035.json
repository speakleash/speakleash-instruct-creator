{"meta_description": "", "title": "Panie z kół gospodyń wiejskich dzielą się przepisami na wielkanocne potrawy - - Portal Gov.pl", "content": "Przedstawicielki KGW w Podwilku podkreślają, że dostrzegają to, w jaki sposób działalność kół wpływa na ożywienie starych tradycji. – Ludzie chcą się spotykać, wracać do dawnych obyczajów i do wspólnego spędzania czasu – mówią. Natomiast członkinie KGW „Aktywna Kobieta” w Zaździerzu zaznaczają, że według nich głównym zadaniem tego typu organizacji, jak koła, jest przekazywanie tradycji kolejnym pokoleniom. Podobnie uważają gospodynie z KGW w Gnatach. Opowiadają, że wyraźnie widać to przy okazji świąt. W tym czasie działania wszystkich kół skupiają się na organizowaniu przeróżnych warsztatów, a także konkursów dla dzieci czy seniorów o tematyce związanej z regionem i jego obrzędowością. Aktywności te służą łączeniu tradycji z nowoczesnością. Z okazji zbliżających się świąt panie z kół gospodyń wiejskich dzielą się przepisami na wielkanocne przysmaki. Są to wpisana na Listę Produktów Tradycyjnych Ministerstwa Rolnictwa i Rozwoju Wsi gęsta zupa nazywana krzonówką, tradycyjne kurpiowskie ciasto łagodniak oraz charakterystyczny dla tego okresu wypiek – mazurek. Składniki (proporcje na 3 litry krzonówki): litr kwasu spod kapusty kiszonej; litr wywaru spod mięsa oraz kości od schabu (0,5 kg szynki wieprzowej oraz 30 dag żeberek lub kości); 100 g wędzonej skóry wieprzowej; świeżo starty chrzan (kilka korzeni); 4 jajka; 0,5 kg swojskiej kiełbasy. Wędzoną skórkę wieprzową gotujemy w kwasie spod kapusty, a szynkę i żeberka – w osolonej wodzie. Po ugotowaniu mięso obieramy od kości i drobno kroimy. Kiełbasę swojską kroimy w kostkę. Jaja gotujemy na twardo i również kroimy. Wywar z kapusty i żeberek łączymy i podgotowujemy z ziarnem pieprzu oraz odrobiną soli i garścią startego chrzanu. Mięsa i jaja wykładamy do misek, zalewamy wrzącym wywarem i posypujemy surowym tartym chrzanem. Krzonówkę podajemy z chlebem na obiad w Wielką Niedzielę. Robimy zaczyn z rozkruszonych drożdży wymieszanych z połową cukru. Kiedy wyrosną, dodajemy ciepłe mleko i resztę cukru, a następnie pozostałe składniki. Wyrabiamy ciasto, aż zacznie odstawać od ręki, jednak nie za długo. Wyrobione ciasto wykładamy do dużej formy i odstawiamy na 10 minut do wyrośnięcia. Wkładamy do lekko nagrzanego piekarnika, a następnie podwyższamy temperaturę do 180 stopni. Pieczemy ok. 45 minut. Możemy zrobić kruszonkę – z odrobiny mąki, łyżki masła i łyżki cukru – i posypać nią placek przed włożeniem do piekarnika albo posmarować powierzchnię placka rozkłóconym jajkiem – będzie się błyszczeć. Kruchy spód: Do miski przesiewamy mąkę, dodajemy żółtka, masło, cukier puder i sól. Masło siekamy nożem na jak najmniejsze kawałeczki (składniki można również przełożyć do malaksera i lekko zmiksować). Następnie dodajemy śmietanę i krótko zagniatamy ciasto. Owijamy folią i wstawiamy do lodówki na około 1 godzinę. Wyjmujemy i rozwałkowujemy na papierze do pieczenia. Wycinamy prostokąt o wymiarach około 34 x 24 cm, a ze ścinków ciasta formujemy wałeczki i przyklejamy do ciasta lekko dociskając (można też przykleić za pomocą białka). Ciasto (razem z papierem!) przenosimy na blaszkę do pieczenia, nakłuwamy widelcem i wstawiamy do piekarnika nagrzanego do 180°C. Pieczemy około 25 minut. Studzimy. Pistacje wsypujemy do blendera i mielimy na gładką pastę. Następnie przekładamy do miseczki i dodajemy serek mascarpone, sok z limonki oraz cukier puder. Dokładnie mieszamy.  Gotowy krem przekładamy na upieczone kruche ciasto i wyrównujemy. Wstawiamy do lodówki na około 1 godzinę. Dekorujemy pokruszonymi bezami i pistacjami.  Smacznego", "url": "https://www.gov.pl/web/arimr/panie-z-kol-gospodyn-wiejskich-dziela-sie-przepisami-na-wielkanocne-potrawy", "category": "małopolskie", "sub_category": "Gotowe dania i potrawy", "phrase": "Krzonówka po orawsku"}