{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Kolejne regionalne specjały dołączą do Listy Produktów Tradycyjnych » Małopolska", "content": "Cztery kolejne produkty, tym razem pochodzące z terenu Orawy, uzyskały pozytywną ocenę małopolskiej Rady ds. Produktów Tradycyjnych, której przewodzi wicemarszałek Wojciech Kozak. Lista produktów tradycyjnych z Małopolski liczy już 50 pozycji, a 3 kolejne czekają obecnie na akceptację Ministra Rolnictwa i Rozwoju Wsi. Wnioski o wpisanie na Listę Produktów Tradycyjnych złożyło Stowarzyszenie Rozwoju Orawy z siedzibą w Jabłonce. Kapituła Rady podczas obrad podkreśliła bardzo dobre przygotowanie złożonych wniosków. Pierwszym prezentowanym lokalnym produktem była sałata po orawsku. Jest to rodzaj zupy, która do tej pory jest przyrządzana i chętnie jedzona na Orawie, a jej głównym składnikiem – jak sama nazwa wskazuje – jest gotowana na maślance lub kwaśnym mleku sałata. Zupę podaje się jako dodatek do łupionej rzepy (czyli ziemniaków) z dodatkiem zasmażanej na maśle cebuli. Kolejną potrawą, która zyskała przychylność kapituły była Chrzanówka Orawska (Rada wnioskowała o przywrócenie historycznej nazwy produktu, czyli Krzonówka). Ta tradycyjna, bogata zupa była podawana na Wielkanoc. Gospodynie odkładały na nią najlepsze kawałki mięsa – miało być bogato i do syta. Potrawa gotowana jest na bazie kwasu z kiszonej kapusty, a ugotowaną zupę posypuje się świeżo startym chrzanem.  Do Listy Produktów Tradycyjnych niebawem dołączy również chleb orawski – pieczony na liściu sałaty z dodatkiem surowych oraz gotowanych ziemniaków. Przyrządzony w taki tradycyjny sposób chleb utrzymuje swoją świeżość nawet do tygodnia.  Czwartym i ostatnim produktem są weselne zawijańce, czyli drożdżowe rogaliki zawijane z konfiturą lub serem. Ciastka rozdawano weselnikom jako podziękowanie za przyniesione produkty spożywcze, które służyły do przygotowania weselnej uczty. Rada ds. Produktów Tradycyjnych ocenia wnioski o wpis na Listę Produktów Tradycyjnych. Takie potrawy muszą być produkowane z zachowaniem tradycyjnych metod. Pozytywnie ocenione wnioski po spotkaniu Rady zostają przesłane do Ministerstwa Rolnictwa i Rozwoju Wsi, które ostatecznie decyduje o wpisaniu na listę.  Do tej pory na liście znalazły się m.in. oscypek, kiełbasa lisiecka, obwarzanek krakowski, śliwowica łącka, żurek po krakowsku, czy karp zatorski.", "url": "https://www.malopolska.pl/aktualnosci/samorzad/kolejne-regionalne-specjaly-dolacza-do-listy-produktow-tradycyjnych", "category": "małopolskie", "sub_category": "Gotowe dania i potrawy", "phrase": "Krzonówka po orawsku"}