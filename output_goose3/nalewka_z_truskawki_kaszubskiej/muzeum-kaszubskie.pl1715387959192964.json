{"meta_description": "Aktualności związane z Muzeum Kaszubskim.", "title": "Festiwal Nalewek Kaszubskich", "content": "Pigwa, lawendówka, wiśńiówka, miodówka, porzeczka, mięta. Takie smaki nalewek królowały w Muzeum Kaszubskim w Kartuzach, w którym odbył się kolejny Festiwal Nalewki Kaszubskiej. W ramach festiwalu zorganizowano konkurs nalewek w dwóch kategoriach: najbardziej wykwintna nalewka oraz opakowanie nalewki i sposób jej prezentacji. Wręczone zostało także Grand Prix dla nalewki \"najlepszej z najlepszych\" w obu kategoriach. Do rywalizacji stanęło ponad 30 nalewek, które jury oceniało biorąc pod uwagę sposób zaprezentowania trunku, jego klarowność, zapach i smak. I miejsce w kategorii najbardziej wykwintna nalewka zajęła Justyna Miotk za nalewkę z truskawki i mięty Rozweselała gości kapela A Matizer Noga. W czasie Festiwalu goście mogli degustować nalewki konkursowe oraz przygotowaną przez Dariusza Wolskiego kartuzjankę, która cechuje się niespotykanym zielonkawym kolorem. Zapewniono również inne atrakcje. W ogrodzie muzeum swoje stoiska prezentowali twórcy ludowi, tacy jak: Alicja Serkowskja, Anna Prill, Zbigniew Stankowski, Zenon Pepliński, Jan i Mirosława Kazana. Dla uczestników wydarzenia przygotowano mnóstwo warsztatów rękodzielniczych: filcowanie na mokro, malowanie na tkaninie, plecionkarstwo, garncarstwo, przędzenie i przenoszenie wzorów na deskę. Panie z koła gospodyń wiejskich ze Staniszewa, Kolonii i Długiego Krza częstowały swoimi pysznymi wypiekami. Festiwal zwieńczyły występy Teatru Młodych z przepięknym widowiskiem tanecznym oraz DownTown Brass. Muzyczne połączenie nowoczesności i tradycji zaprezentowane przez muzyków z Gdańska przypadło do gustu gościom Festiwalu Nalewki Kaszubskiej. Pamiętajcie drodzy Państwo, że nalewki nie tylko smakują ale i wpływają pozytywnie na nasze zdrowie, a więc na zdrowie Państwa na zdrowie i do zobaczenia za rok!", "url": "https://www.muzeum-kaszubskie.pl/artykuly/aktualnosci/412-nalewki-kaszubskie-muzeum-kaszubskie", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka z truskawki kaszubskiej"}