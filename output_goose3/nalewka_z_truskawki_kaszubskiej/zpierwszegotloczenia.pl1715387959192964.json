{"meta_description": "Przepis na Ciasto drożdżowe z truskawkami i kruszonką.   Jednym z symboli regionu, w kt&amp;oacute;rym mieszkam, jest truskawka kaszubska. Co roku czekam z utęsknieniem aż pojawią się…", "title": "Ciasto drożdżowe z truskawkami i kruszonką", "content": "Jednym z symboli regionu, w którym mieszkam, jest truskawka kaszubska. Co roku czekam z utęsknieniem aż pojawią się pierwsze „nasze” truskawki - w drugiej połowie czerwca. Są niebywale słodkie i pachnące. Niemal niemożliwie pachnące! Truskawki kaszubskie są sławne na cały kraj. To bardzo cieszy. Naturalną rzeczą jest dzielić się z innymi tym, co mamy najlepsze, z drugiej jednak strony, jakiś cichy głosik z tyłu głowy nakłania do zagarnięcia ile się da dla siebie;) Truskawkom kaszubskim bowiem nie sposób się oprzeć! Tutaj, na Kaszubach, dużo gospodarstw uprawiających truskawki kaszubskie, to niewielkie poletka. Takie, z których gospodarz może uzbierać do 300 koszy. Handlowcy z kraju przyjeżdżają do nas po truskawki i niejednokrotnie zabierają wszystko co uzbierano. Tak więc truskawki jadą w Polskę i wielu z Was dane jest delektować się ich smakiem nawet setki kilometrów stąd. Pamiętam smak truskawek z Chmielna. Jeździliśmy tam, do gospodarstwa agroturystycznego właśnie w czerwcu, spędzaliśmy kilka dni napawając się urokiem życia w ciszy wśród pól, lasów i jezior. Jak małe dzieci, nie mogliśmy się doczekać obiadu, po którym gospodyni stawiała na stole wielką misę pysznych truskawek ze swojego pola lub częstowała nas ciastem drożdżowym z truskawkami i kruszonką. Mieliśmy to szczęście, że gospodarze przyjeżdżali sprzedawać swoje truskawki również do Trójmiasta, między innymi na nasze osiedle. Mogliśmy się cieszyć smakiem tych niezwykłych owoców prawie nie ruszając się z domu:) W zimie natomiast, w tym samym miejscu, ci gospodarze sprzedawali choinki. Oczywiście nie mogło być mowy abyśmy kupili choinkę od kogoś innego, jak tylko od nich! Dziś właśnie zapraszam na sztandarowy wypiek kuchni kaszubskiej - młodzowi kuch z kruszonką. Wykonany z lokalnych produktów.       Ciasto drożdżowe z truskawkami i kruszonką młodzowi kuch tortownica 26 cm*   250 g truskawek przekrojonych na pół  400 g mąki pszennej  30 g świeżych drożdży  1/2 szkl mleka  1/2 szkl cukru  100 g masła  3 jajka w temp. pokojowej Kruszonka:  80 g mąki  60 g cukru  60 g rozpuszczonego masła     Drożdże włożyć do rondelka, zasypać 1 łyżką cukru i rozmieszać, aby zrobiły się płynne. Dolać letnie mleko, wymieszać i odstawić pod przykryciem w ciepłe miejsce, aby urosły. Trwa to od 15 do nawet 30 minut w zależności od temperatury w kuchni.  W czasie jak drożdże rosną rozpuścić masło w rondelku i odstawić do wystudzenia.  Mąkę przesiać do miski, dodać cukier, jajka i wyrośnięty zaczyn drożdżowy. Masła na razie nie dodawać. Wszystko wyrobić (ja to robię mikserem) na gładką masę. Dodać letnie masło i jeszcze raz wyrobić, aby wszystko dobrze się połączyło. Miskę z ciastem przykryć folią i odstawić w ciepłe miejsce do urośnięcia na około1 godz. Tortownicę wysmarować masłem i oprószyć mąką lub wyłożyć papierem do pieczenia. Wyrośnięte ciasto włożyć do formy i zostawić do wyrośnięcia na 30 minut. W tym czasie nastawić piekarnik na 175°C i zrobić kruszonkę: roztopić masło, dodać cukier i mąkę i wymieszać, aż składniki zaczną się zlepiać. Po wyrośnięciu ciasto przykryć owocami i posypać kruszonką. Włożyć do gorącego piekarnika i piec 35-45 min. Jeśli zacznie się za szybko rumienić, wierzch przykryć arkuszem papieru do pieczenia.   * szczodry i gościnny Kaszub zrobiłby drożdżówkę z potrójnej, czy nawet poczwórnej porcji i piekłby w dwóch dużych prostokątnych blachach :)", "url": "https://zpierwszegotloczenia.pl/przepis/ciasto-drozdzowe-z-truskawkami-i-kruszonka", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka z truskawki kaszubskiej"}