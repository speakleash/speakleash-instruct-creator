{"meta_description": "", "title": "Kartuzy. Aktywność Muzeum Kaszubskiego. Dariusz Wolski ,,Król Kaszubskiej Nalewki‘’", "content": "Konkurs Nalewki Kaszubskiej choć jest stosunkowo młodą inicjatywą muzeum, to zdążył już dotrzeć do szerokich kręgów zainteresowanych. Nalewki od wieków znane są Kaszubom, wielu je dziś wytwarza, ale dopiero teraz zyskali sposobność pochwalić się nimi. Muzeum Kaszubskie w Kartuzach mocno wpisuje się w kultywowanie pamięci o przeszłości, o tradycjach regionu. Ich częścią jest kaszubska kuchnia. Stąd organizowany jest tu cyklicznie Konkurs Nalewki Kaszubskiej. Tegoroczny został ogłoszony w czerwcu. Okazało się, że złożono do niego ponad pięćdziesiąt ofert. Oceniała je komisja w składzie: Rafał Nowakowski, Bolesława Ciachowska i Agnieszka Sikora-Smolińska. Ogłoszenie wyników odbyło się w ubiegłą sobotę. Towarzyszył temu festyn o szerokiej ofercie. Odwiedzający tego dnia muzeum mogli wziąć udział w przygotowanych warsztatach dotyczących m.in. garncarstwa. Można było zakupić rękodzieło związane z regionem i popróbować smakołyków przygotowanych przez koła gospodyń wiejskich. W ofercie muzycznej tego dnia zaprezentowali się: Adriana Gizela, utalentowana mieszkanka Kiełpina i zespół Down Town Brass. Natomiast panie z KGW Kolonia popisały się talentami kabaretowymi. Jednak uczestników finału najbardziej pochłonęły degustacje zgłoszonych nalewek. Próbowano, oceniano a wybór był coraz trudniejszy… Hobby, które może być też biznesem Natomiast jury zadecydowało, że Grand Prix należy się Dariuszowi Wolskiemu za ,,Kartuziankę’’. Ta nalewka zdecydowanie różniła się od pozostałych, choćby tym że w jej składzie, jak twierdzi twórca, jest 130 ziół z regionu. D. Wolski ma bogate doświadczenie jeżeli chodzi o wytwarzanie nalewek. Zajmuje się tym profesjonalnie już od czternastu lat, a jego produkty znane są ,,smakoszom’’ z całego kraju. W kategorii na najbardziej wykwintną nalewkę pierwsze miejsce przyznano ,,Spadziówce’’, którą przygotował Leon Czerwiński. Kto by przypuszczał, że ten znany nie tylko w regionie przedsiębiorca, właściciel Murkamu, ma takie hobby. Kolejne miejsce zajęła Wiesława Mejna z nalewką o smaku truskawki z miętą i imbirem. Trzecią lokatę zdobyła Maria Sikora i jej kaszubska nalewka z mirabelek. W kategorii na najładniejsze opakowanie i formę prezentacji nalewki wygrała Danuta Niechwiadowicz. Na kolejnych miejscach uplasowały się kolejno Anna Prill i Zbigniew Sikora. Nagrody laureatom wręczyli: Mieczysław Grzegorz Gołuński, burmistrz Kartuz, Sylwia Biankowska, wiceburmistrz i Barbara Kąkol, dyrektor muzeum.", "url": "http://kurierkaszubski.eu/kartuzy-aktywnosc-muzeum-kaszubskiego-dariusz-wolski-krol-kaszubskiej-nalewki/", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka z truskawki kaszubskiej"}