{"meta_description": "Lokalna Grupa Działania \"Puszcza Kozienicka\", ul. Kopernika 8/17 26-900 Kozienice tel. 793­864­252, (48)­366­18­99 e­mail: biuro@lgdkozienice.pl", "title": "Kozienickie przysmaki - LGD Puszcza Kozienicka - Lokalna Grupa Działania Kozienice", "content": " • Chleb razowy – „Razówka z Kozienic” – Produkt tradycyjny wpisany na Listę Produktów Tradycyjnych Ministerstwa Rolnictwa i Rozwoju Wsi Chleb razowy potocznie nazywany „Razówką z Kozienic” to produkt wytwarzany przez Piekarnię L. Szeliga & A. Nercz & M. Żarłak. Piekarnię, która wg. źródeł funkcjonowała w Kozienicach już w 1937 roku. Chleb ten został wprowadzony do produkcji przez założyciela spółki – mistrza piekarnictwa – Stefana Szeligę już w 1989 roku. W ciągu 25 lat działalności firmy wyprodukowano ponad 100 ton razówki. Receptura chleba jest zgodna z tradycyjnym przepisem niezmiennym od co najmniej 100 lat. Chleb razowy jest produktem w 100% naturalnym, nie zawiera konserwantów. „Razówka z Kozienic” występuje w postaci okrągłej, podłużnej lub z formy. Składniki wykorzystane do produkcji chleba to kwas żytni razowy, mąka żytnia razowa typ 2000, drożdże, mąka pszenna typ 750, sól i woda – dokładne proporcje, przepis i procesy związane z wypiekiem stanowią tajemnicę producenta. Co najważniejsze – pomimo współczesnych metod wytwarzania, przy produkcji nie stosuje się konserwantów i sztucznych polepszaczy – wszystko po to by chleb był zdrowy i zgodny z tradycyjną recepturą. Chleb razowy zawiera polifenole, lignany oraz kwas fitynowy (obniżające poziom cholesterolu), których źródłem jest samo ziarno – zmielone ziarno bez usuniętej zewnętrznej warstwy nasiennej. Wszystkie produkty piekarni są pod kontrolą PSSE, a każdy etap produkcji jest nadzorowany przez kierownika zakładu. Ponadto w piekarni funkcjonuje system HACCP, który ma na celu zapewnienie bezpieczeństwa żywności poprzez identyfikację i oszacowanie skali zagrożeń z punktu widzenia wymagań zdrowotnych żywności oraz ryzyka wystąpienia zagrożeń podczas przebiegu wszystkich etapów produkcji i obrotu żywnością produktami spożywczymi. Piekarnia od lat promuje „Razówkę z Kozienic” podczas różnych przedsięwzięć lokalnych, takich jak festyny, kiermasze, czy tradycyjny Dzień Ogórka, Dożynki Kozienickie. W dniu 30 listopada 2017 roku Razówka z Kozienic została wpisana na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. • Chleb staropolski – Laur Marszałka Województwa Mazowieckiego Zakład piekarsko – ciastkarski państwa Kowalczyków istnieje od ponad 20 lat. To firma rodzinna założona w 1992 roku w Grabowie nad Pilicą, która kultywuje znane naszym babkom i prababkom receptury pieczenia chleba. Oferta zakładu jest niezwykle bogata, gdyż zakład Państwa Kowalczyków wytwarza 20 rodzajów pieczywa. Wśród wypieków znajdziemy nie tylko pieczywo pszenne, żytnie, pszenno – żytnie, ale również wyroby półcukiernicze: drożdżowe i piaskowe. Jednym z najbardziej znanych produktów, pochodzących z piekarni jest chleb staropolski. Recepturę chleba opracował Pan Robert Kowalczyk. Bazując na dawnych, babcinych przepisach stworzył produkt niepowtarzalny, cieszący się bardzo dużą popularnością wśród smakoszy tego zdrowego pieczywa. Chleb staropolski przygotowywany jest na naturalnym zakwasie, bez chemicznych polepszaczy i przyspieszaczy, co podnosi walory odżywcze i zdrowotne wypieku.  Podstawowymi surowcami używanymi do jego produkcji są: mąka żytnia, mąka pszenna, drożdże, woda. Chleb formowany jest ręcznie i wypiekany w tradycyjny sposób co sprawia, że miękisz jest niezwykle delikatny, a jego skórka złocista i chrupiąca.  W 2007 roku chleb staropolski otrzymał I nagrodę w konkursie o Laur Marszałka Województwa Mazowieckiego za najlepszy produkt żywnościowy. • Kapusta dębowa – Regionalny Znak Jakości, Produkt tradycyjny wpisany na Listę Produktów Tradycyjnych Ministerstwa Rolnictwa i Rozwoju Wsi „Kapusta dębowa (ziemniaczana)” cieszy się od lat ogromną renomą na lokalnym rynku. To produkt wyjątkowy i ściśle związanym z obszarem, z którego pochodzi. Potrawa przygotowywana jest przez Stowarzyszenie „Nowoczesna Gospodyni”, które powstało w 2010 roku w Stanisławicach, gm. Kozienice i prezentowana jest na niemal wszystkich lokalnych imprezach takich jak dożynki, targi, festyny, festiwale, a także regionalne targi krajowe i zagraniczne. Stowarzyszenie od kilku lat prowadzi warsztaty kulinarne dla dzieci i młodzieży, podczas których uczy ich przygotowywania tradycyjnych potraw Ziemi Kozienickiej, w tym kapusty dębowej. W 2017r. „Kapusta dębowa” zajęła I miejsce w konkursie Regionalny Znak Jakości organizowanym przez LGD „Puszcza Kozienicka” w kategorii produkt – materialny. W 2018 roku potrawa kapusta dębowa została laureatem konkursu „Stwórz przepis do Kulinarnej Biblii Polskich Potraw Tradycyjnych”, organizowanego przez portal mojawieś.pl, jako jedna z dwóch potraw z obszaru województwa mazowieckiego. W dniu 2 sierpnia 2019r. Kapusta dębowa (ziemniaczana) wpisana została Listę Produktów Tradycyjnych Ministerstwa Rolnictwa i Rozwoju Wsi w kategorii: Gotowe dania i potrawy w woj. mazowieckim. Ziemniaki obrać, wypłukać i posiekać na drobno tasakiem lub dużym nożem. Wypłukać w trzech wodach, dodać kwasku cytrynowego, odstawić do zakwaszenia na minimum 12 godzin. Następnie posiekane ziemniaki ugotować. W międzyczasie ugotować groch do miękkości i dodać do zarumienionej na patelni cebuli. Wszystkie składniki połączyć w jednym naczyniu, doprawić do smaku solą i pieprzem. Podawać z surówkami. • Kozienicki Ogórek Kiszony – Produkt tradycyjny wpisany na Listę Produktów Tradycyjnych Ministerstwa Rolnictwa i Rozwoju Wsi Ogórek to jedna z najstarszych roślin warzywnych. Ojczyzną ogórka są prawdopodobnie Indie, a ściślej ich tropikalny i subtropikalnych rejon, pomiędzy Zatoką Bengalską a Himalajami, gdzie warzywo było uprawiane już w starożytności. Jego dzikie odmiany do dziś rosną w stanie naturalnym na południowych stokach himalajskiego pasma górskiego. Najstarsze źródła potwierdzające uprawę ogórka w Indiach, datowane są przez większość historyków na ok. 3000 lat p.n.e. Jedna z hinduskich legend nazwę ogórka wywodzi od imienia indyjskiego księcia, który spłodził 60 tys. dzieci, i miała ona nawiązywać do dużej liczby nasion znajdujących się w owocu ogórka i wysokiej plenności tego gatunku. Uprawę ogórka w Polsce datuje się na XVI wiek i początkowo wierzono, że ogórek jest najlepszym lekarstwem na gorączkę. Na sarmackich dworach doceniano go zwłaszcza w kiszonej postaci, natomiast w postaci surowej „mizeria” stanowił pożywienie ubogich. Ogórek jest warzywem składającym się w 96% z wody, dostarczającym organizmowi wielu witamin i minerałów, a ponadto posiada właściwości przeciwnowotworowe. Poza tym ogórek ma wielorakie zastosowanie, np. w kosmetyce, jako środek na zgagę oraz środek na odkwaszenie organizmu. Z uprawy ogórków słynie Gmina Kozienice. To prawdziwe ogórkowe zagłębie: największe w regionie radomskim i jedno z największych w kraju. Ogórki są uprawiane na nieskażonych glebach w obszarze NATURA 2000, co gwarantuje ich wysoką jakość. Plantacje zajmują ok. 400 ha. Najwięcej ogórków uprawia się w Piotrkowicach, Samwodziu, Nowej Wsi, Holendrach Kozienickich i Kuźmińskiech. We wszystkich 21 miejscowościach tzw. „Powiśla” uprawia się ogórki w ok. 500 gospodarstwach. Na terenie „Powiśla” jest ponadto ok. 35 producentów, którzy kiszą ogórki. Głownym rynkiem zbytu dla wyprodukowanych w gminie Kozienice ogórków jest region Śląska. Ogórek stał się symbolem rolnictwa Powiśla Kozienickiego. Od 2002 roku w Piotrkowicach, w miesiącu lipcu odbywa się jest impreza pn.„Dni Ogórka”. Organozatorem wydarzenia jest Związek Producentów Rolnych, społeczność lokalna, samorząd gminny oraz powiatowy. Głównym celem imprezy jest promocja produktów rolnych kozienickiego powiśla. „Dni Ogórka” rozpoczynają się mszą świętą, później można delektować się smakiem produktów lokalnych (ogórki kiszone, ogórki małosolne, smalec ze skwarkami, itp.) przysłuchując się występom artystycznym. Organizatorzy przygotowują też konkursy z ogórkiem w roli głównej oraz liczne atrakcje dla najmłodszych. W dniu 8 lutego 2018 roku Kozienicki Ogórek Kiszony został wpisany na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. • Pierogi z mięsem, kapustą i grzybami Dzień wcześniej opłukać i namoczyć grzyby w zimnej wodzie, zostawić je na całą noc. Następnego dnia gotować w tej samej wodzie, aż zrobią się miękkie. Odcedzić i ostudzić. Cebule pokroić w grubą kostkę i podsmażyć na oleju. Jak zmięknie, dodać odcedzone grzyby i całość chwilę smażyć na małym ogniu. Dodać odciśniętą i pokrojoną kapustę i dusić 5-10 minut. Mięso ugotować do miękkości, pokroić i dodać do pozostałych składników. Doprawić wszystko solą, pieprzem, majerankiem i dusić na małym ogniu, aż mięso będzie się rozpadać. Przestudzić farsz. Jeśli jest zbyt wodnisty odcisnąć nadmiar płynu. Farsz drobno pokroić lub przepuścić przez maszynkę do mielenia. Doprawić solą i pieprzem. Mąkę przesiać do miski. Dodać jajka, sól, olej i wodę, tyle ile ciasto zabierze. Przełożyć masę na blat i wyrabiać około 5-7 minut na gładkie ciasto. Jeśli jest zbyt rzadkie można podsypać mąką. Przełożyć do miseczki, przykryć wilgotną ściereczką i zostawić na 30 minut. Następnie wyjąć ponownie na blat i wyrobić ciasto jeszcze 1-2 minuty. Podzielić na mniejsze kawałki, które po kolei rozwałkowywać – podsypując mąką i wycinać kółka (używając odpowiedniej wielkości foremek czy szklanki). Na środek każdego kółka z ciasta nakładać farsz i składać na pół dokładnie zlepiając brzegi. Przygotowane do gotowania pierogi przykryć suchą ściereczką, żeby nie obeschły. Wrzucać na gotującą osoloną wodę. Gotować na średnim ogniu od 2 do 4 minut w zależności od wielkości pierogów. Podawać z cebulką podsmażoną na oliwie. Następnego dnia odsmażyć na odrobinie oliwy na średnim ogniu. • Wina z Winnicy Wieczorków – Członek Sieci Dziedzictwa Kulinarnego Mazowsze, Laur Marszałka Województwa Mazowieckiego, Regionalny Znak Jakości Swoją przygodę z winoroślą i winem Pan Paweł rozpoczął, kiedy to w 2005 roku posadził pierwsze 100 krzewów winorośli różnych odmian, aby sprawdzić jakie szczepy będą najbardziej odpowiednie do warunków naturalnych. Przez kilka lat testował odmiany i uczył się jak w profesjonalny sposób uprawiać winnicę i produkować wino o niepowtarzalnym aromacie i smaku. I tak powstała „Winnica Wieczorków”, która obecnie zajmuje powierzchnię 2 ha, na której jest posadzone około 7 tysięcy krzewów. Na terenie winnicy przygotowano uprawy pod rodzaje win białych, czerwonych, a także deserowych. Można tu spróbować odmian na wina białe: Hibernal, Aurora, Bianca, Sibera, Jutrzenka, Seyval Blanc, Muskat Odeski, a także wina czerwone: Rondo i Regent. Winogrona zbierane są, gdy osiągną odpowiedni stopień dojrzałości. Po zebraniu owoce trafiają do młynka gdzie zostają lekko zmiażdżone i oddzielone od szypułek. W tym etapie powstaje tzw. miazga, która następnie trafia do prasy, w której zostaje wyciśnięty moszcz. Moszcz odstawiany jest na 24 godz. w chłodne miejsce w celu sklarowania. Następnie dodawane są drożdże i w ten sposób rozpoczyna się proces fermentacji, który trwa ok. miesiąca. Fermentacja odbywa się w zbiornikach ze stali nierdzewnej, w kontrolowanej temperaturze. Dzięki takiemu procesowi produkcji wina Pana Pawła są świeże i aromatyczne oraz cieszą swoim niepowtarzalnym smakiem. Oprócz win w gospodarstwie wytwarzany jest zdrowy sok winogronowy, jabłkowy i gruszkowy. Dzięki łagodnej pasteryzacji sok zachowuje oryginalny smak i niemal wszystkie korzystne cechy świeżych owoców. Natomiast brak konserwantów, wody oraz cukru stanowi o całkowitej naturalności napoju. Winnica należy do Stowarzyszenia Winiarzy Małopolskiego Przełomu Wisły. W 2008 roku wina z Winnicy Wieczorków otrzymały Laur Marszałka Województwa Mazowieckiego za najlepszy produkt żywnościowy w kategorii napoje, zostały również docenione na Konwentach Polskich Winiarzy. Winnicę można zwiedzać turystycznie, odwiedzać na degustacje lub zorganizować na jej terenie imprezę okolicznościową. Chętni mogą zapoznać się także z zapleczem technicznym winiarstwa lub spróbować regionalnych przysmaków z lampką wina. Ponadto na prośbę klientów gospodarz organizuje warsztaty produkcji wina i soków. Winnica należy do Stowarzyszenia Winiarzy Małopolskiego Przełomu Wisły. W 2008 roku wina z Winnicy Wieczorków otrzymały Laur Marszałka Województwa Mazowieckiego za najlepszy produkt żywnościowy w kategorii napoje, zostały również docenione na Konwentach Polskich Winiarzy. W 2009 roku Winnica Wieczorków została Członkiem Sieci Dziedzictwa Kulinarnego Mazowsze.", "url": "http://lgdkozienice.pl/atrakcje-regionu/kozienickie-przysmaki/", "category": "mazowieckie", "sub_category": "Gotowe dania i potrawy", "phrase": "Kapusta dębowa (ziemniaczana)"}