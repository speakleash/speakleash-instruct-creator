{"meta_description": "", "title": "Kapusta po Dębowsku – kuchnia podkarpacka", "content": "Dla dawnych podkarpackich gospodyń koniec zimy oznaczał jednocześnie koniec zapasów w spiżarni. Wszelkie dobra, zebrane i zabezpieczone na okres zimowego wyżywienia rodziny, powoli znikały z „kumory”. Jeśli poprzedni rok był urodzajny, jeszcze w marcu i kwietniu gospodynie wykorzystywały resztki zapasów, głównie ziemniaki, kiszoną kapustę oraz suchy groch i fasolę. Z tych kilku prostych składników przygotowywały wiele różnorodnych dań. Gotowana kiszona kapusta to danie typowo zimowe. Nie tylko syci i rozgrzewa, ale dzięki właściwościom kiszonek sprzyja utrzymaniu się przy zdrowiu w okresie chłodu i braku wielu składników odżywczych. Choć danie jest proste i niewymagające, różni się w zależności od okoliczności, na jakie się je przygotowuje, zasobności domowej spiżarni i lokalnych tradycji, które pozwoliły zachować dawne smaki. Na Wigilię i Boże Narodzenie gotowano kapustę z grzybami, albo z grochem. Na co dzień do kapusty dodawano głównie smażoną cebulę, czasem też fasolę lub groch. Na północy Podkarpacia podsypywano ją również garścią kaszy jaglanej lub jęczmiennej, by zagęścić potrawę. Mięso w kapuście gościło raczej rzadko. Prędzej były to skwarki ze słoniny użyte do maszczenia potrawy. Różnorodność smaków gotowanej kapusty tkwi również w używanych przyprawach i dodatkach. Często była to jedynie sól oraz pieprz, ewentualnie dodatkowo kminek. Bardziej wyrazisty smak ma kapusta gotowana z liściem laurowym i zielem angielskim. W niektórych zakątkach Podkarpacia kapustę na koniec zaprawiano zasmażką, a czasem również śmietaną. Taki właśnie przysmak zachowany został przez gospodynie ze wsi Dębowa w gminie Jodłowa, powiat dębicki. Do ugotowanej i odcedzonej kapusty dodają one ugotowany osobno groch łuskany oraz podsmażoną cebulę, na której przygotowana jest zasmażka z mąki i śmietany. Danie doprawione jest solą, pieprzem, kminkiem i ziarnami kopru. Stanowi doskonały dodatek do ziemniaków i mięsa. Przepis pochodzi od pań z Koła Gospodyń Wiejskich „Dębowa” i został opublikowany w „Wielkiej księdze tradycji kulinarnych województwa podkarpackiego”, wydanej przez Stowarzyszenie na Rzecz Rozwoju i Promocji Podkarpacia ”Pro Carpathia”. Suchy groch zalewamy wodą i odstawiamy. Najlepiej gdyby się moczył całą noc. Wodę solimy i na wolnym ogniu gotujemy aż groch będzie miękki. Odcedzamy. Z kiszonej kapusty wyciskamy sok, płuczemy ją i w garnku zalewamy wodą. Dodajemy marchew startą na tarce, liść laurowy, ziele angielskie, kminek, koper oraz sól i pieprz. Kapustę gotujemy do miękkości, po czym odlewamy nadmiar płynu. Do kapusty dodajemy groch. Cebulę kroimy w kostkę i podsmażamy na tłuszczu, po czym dodajemy do niej łyżkę mąki pszennej. Do podsmażonej cebuli z mąką dodajemy śmietanę. Całość przekładamy do garnka z kapustą, mieszamy i doprawiamy do smaku solą i pieprzem. Kapusta najlepiej smakuje odsmażona na patelni.", "url": "https://trzecitalerz.blogspot.com/2019/03/kapusta-po-debowsku-kuchnia-podkarpacka.html", "category": "mazowieckie", "sub_category": "Gotowe dania i potrawy", "phrase": "Kapusta dębowa (ziemniaczana)"}