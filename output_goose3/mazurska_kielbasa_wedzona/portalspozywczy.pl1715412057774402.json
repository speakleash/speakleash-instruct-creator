{"meta_description": "", "title": "Kiełbasa z Mazur na liście produktów tradycyjnych", "content": "Kiełbasa polska wędzona z Mazur została wpisana na ministerialną listę produktów tradycyjnych - poinformował Urząd Marszałkowski w Olsztynie. Figuruje na niej już 31 regionalnych przysmaków z województwa warmińsko-mazurskiego. Receptura tej kiełbasy pochodzi z dawnej masarni \"Samopomoc Chłopska\" przy Gminnej Spółdzielni Miłomłyn. Tradycja jej produkcji kontynuowana jest przez Zakład Wędliniarski \"Flis-Pol\" w Miłomłynie, który specjalizuje się w wytwarzaniu \"wyrobów swojskich\" na bazie lokalnych surowców. Kiełbasa produkowana jest w naturalnych osłonkach. Po jej przekrojeniu \"widoczne są kawałki mięsa, tłuszczu i gorczycy\". \"Kiełbasa polska wędzona z Mazur jest od ponad 50 lat wizytówką Miłomłyna i jednocześnie żywym dziedzictwem kulinarnym przemian ludnościowych na Mazurach\" - czytamy w opisie tego produktu na stronie resortu rolnictwa. Ministerstwo przypomina, że na kształt dziedzictwa kulinarnego, w tym produkcję wędlin w regionie wpłynęła wymiana ludności po 1945 r. Miejscowe receptury autochtoni przekazywali przyjezdnym, a nowi mieszkańców tych terenów swoimi sposobami domowego wyrobu wędlin dzielili się z wyjeżdżającymi stąd Mazurami. Tradycyjne kiełbasy na Mazurach były wykonywane w wędzarniach przy zagrodach, według własnej receptury. Stosowano wędzenie na dwa sposoby: na ciepło i zimno. Mięso wędzone na zimno nie było parzone, posiadało specyficzny ciemny kolor i intensywny smak, związany m.in. z dymem wędzarnianym z drzewa olchowego. Na listę produktów tradycyjnych wpisywana jest żywność stanowiąca element dziedzictwa kulinarnego regionu, którą wytwarza się tradycyjnymi metodami, wykorzystywanymi co najmniej od 25 lat. Wnioski o wpis składa się do urzędu marszałkowskiego, który dokonuje oceny produktu i jego zgodności z dziedzictwem kulinarnym regionu. Decyzję o umieszczeniu na liście podejmuje Ministerstwo Rolnictwa i Rozwoju Wsi. Obecnie zarejestrowane jest na niej 1759 produktów, z czego tylko 31 z woj. warmińsko-mazurskiego, które pod tym względem znajduje się na końcu listy. Wśród tradycyjnych produktów z Warmii i Mazur najwięcej jest wyrobów mięsnych, piekarniczych i cukierniczych oraz miodów. Jedynym produktem rybołówstwa jest kawior ze szczupaka", "url": "https://www.portalspozywczy.pl/mieso/wiadomosci/kielbasa-z-mazur-na-liscie-produktow-tradycyjnych,153070.html", "category": "warmińsko-mazurskie", "sub_category": "Mięso świeże oraz produkty mięsne", "phrase": "Mazurska kiełbasa wędzona"}