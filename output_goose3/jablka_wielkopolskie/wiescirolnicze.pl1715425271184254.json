{"meta_description": "Sięgają po unijne pieniądze\r\n\r\nZ sadu zmierzamy do chłodni. Oglądam zar&oacute;wno tę część starszą, jak i nowo wybudowaną. &nbsp;Tutaj zn - wiescirolnicze.pl ✔️ Fachowe porady i najnowsze wiadomości ✔️ Ceny rolnicze, hodowla, uprawy, technika ✔️ Sprawdź!", "title": "Produkują i promują wielkopolskie jabłka - Izabela i Aleksander Ofierscy", "content": "Z sadu zmierzamy do chłodni. Oglądam zarówno tę część starszą, jak i nowo wybudowaną. Tutaj znajdujemy ochłodę. W środku jest pomieszczenie socjalne dla pracowników. Dalej stoi maszyna, która kroi jabłka. W jednym z pomieszczeń, gdzie temperatura sięga 2 stopni Celsjusza, jest jeszcze trochę jabłek z poprzedniego sezonu. Chłodnia może pomieścić 300 ton jabłek w 4 komorach.  Państwo Ofierscy, jak tylko mogą, to korzystają ze środków unijnych. O pierwsze dotacje starali się jeszcze przed wejściem Polski do Unii Europejskiej z programu SAPARD na rozbudowę chłodni. Później otrzymaliśmy wsparcie na zakup drzewek, konstrukcji wspierającej i na instalację nawadniającą. No i za pieniądze unijne zakupiliśmy też wózek widłowy, który jest niezbędny przy pracy – zaznacza pan Aleksander. Dodaje, że dzięki środkom z zewnątrz polskie rolnictwo bardzo się rozwinęło. Po zbiorze dalsze prace odbywają się w pomieszczeniach, gdzie jabłka są sortowane i przygotowywane na sprzedaż. – My jabłka sami wozimy, szukamy odbiorców. Nie czekamy, aż klient przyjedzie do nas. Jesteśmy aktywni – mówi pan Aleksander. Jabłka z Książenic można oczywiście kupić na miejscu w gospodarstwie, w lokalnych sklepach i w marketach.  Kiedy jabłka są sprzedawane lub czekają na swoją kolej w chłodni, trzeba pomyśleć o pielęgnacji drzewek. – Zaraz po tym, jak śnieg zniknie i temperatura jest możliwa do pracy, to odbywa się cięcie zimowe. Sprawdzamy również, czy jabłonie nie zaatakowała jakaś choroba. Zarażone chorobami gałęzie są ucinane, a rany oczyszczane. Najgorszą chorobą jest parch jabłoni. Na nią trzeba wiele razy pryskać środkami i – niestety – zdarza się, że i to czasem nie pomoże – mówi pan Aleksander. W gospodarstwie uprawia się jabłka z plonem wynoszącym około 300 ton z całego areału. Dla zachowania płynności produkcji i jak najdłuższego okresu sprzedaży uprawianych jest 13 odmian jabłoni. W gospodarstwie prowadzone są innowacyjne inwestycje zmierzające do przetworzenia na miejscu wyprodukowanych owoców. W ubiegłym roku jabłka obrodziły. Jaki będzie ten rok? Państwo Ofierscy, podobnie jak inni rolnicy, borykają się z niskimi cenami za swoje plony. W minionym roku jabłka obrodziły i cena była bardzo niska. – Ale trzeba jakoś przetrwać. Dwa lata temu cena była lepsza – opowiada pan Aleksander. Ubolewa również, że sadownicy bardzo tracą na embargu rosyjskim. Czy w sadownictwie jest przyszłość? – Z jabłkiem, podobnie jak z trzodą chlewną czy mlekiem też jest różnie, ale czegoś trzeba się trzymać i nie można ciągnąć pięciu srok za ogon. Też nie mogę przeskakiwać z produkcji na produkcję. Bo sad to jest kosztowna, wieloletnia inwestycja – zaznacza. W gospodarstwie państwa Ofierskich , które nie nadają się do bezpośredniej sprzedaży ze względu na uszkodzenia (np. od gradu) czy taż zbyt małą wielkość, są przetwarzane na sok. Można go kupić w 3 i 5 litrowych opakowaniach. Owoce są zawożone do firmy tłoczącej koło Błaszek. Alternatywą dla soku jabłkowego są mieszanki z: pigwą, aronią, porzeczką, wiśnią, marchewką czy buraczkiem. Sadownicy z Wielkopolski też mają dobre jabłka Państwu Ofierskim zależy na tym, aby Wielkopolanie kupowali jabłka właśnie od sadowników z tego regionu. Dlatego wraz z Wielkopolskim Związkiem Sadowników Ofierscy zaangażowali się w promocję jabłek z Wielkopolski. Czytaj także: Rząd zajmie się ustawą o umowach kontaktacyjnych. Większe prawa dla producentów owoców i warzyw?", "url": "https://wiescirolnicze.pl/sylwetki/produkuja-i-promuja-wielkopolskie-jablka-zdjecia/produkuja-i-promuja-wielkopolskie-jablka-izabela-i-aleksander-ofierscy/", "category": "wielkopolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka wielkopolskie"}