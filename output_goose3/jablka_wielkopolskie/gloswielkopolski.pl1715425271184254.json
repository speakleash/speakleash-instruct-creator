{"meta_description": "Jedno jabłko w wieczora trzyma z dala doktora - mówi stare przysłowie, podkreślając walory zdrowotne tego owocu. Dziś, w czwartek 28 września, przypada Światowy Dzień Jabłka!", "title": "28 września to Dzień Jabłka! Wielkopolanie mają nawet jedną \"jabłkową\" markę handlową", "content": "Co prawda Wielkopolska nie jest \"zagłębiem jabłkowym\", ale nasze sady liczą się i oferują owoc pod regionalną marką. Jabłka Wielkopolskie - bo o nich mowa - zachwalane są jako \"smaczne, zdrowe, regionalne\", pochodzą z lokalnych sadów o wieloletnich rodzinnych tradycjach. Co więcej, smakosze tego owocu mogą się w niego zaopatrzyć w ilości wręcz hurtowej, jeśli wygrają konkurs: trzeba kupić Jabłka Wielkopolskie w sklepie ze znakiem \"Produkt z WGRO S.A.\", przygotować smaczne danie z nimi, sfotografować je i umieścić zdjęcie na facebookowym profilu \"Produkt z WGRO S.A. - lokalne sklepy\", podając jednocześnie, w którym sklepie dokonano zakupu. Można w ten sposób wygrać... 10 skrzyń pełnych jabłek i akcesoriów kuchennych. Sadownicy z Wielkopolski należą bowiem do Wielkopolskiej Gildii Rolno - Ogrodniczej S.A. w Poznaniu. A jabłka z Wielkopolski zostały przebadane w Instytucie Technologii Żywności Pochodzenia Roślinnego Wydziału Nauk o Żywności i Żywieniu Uniwersytetu Przyrodniczego w Poznaniu. Trafiły tam m.in. owoce z sadów w Przybrodzie, Trzeku i w Rabowicach. Jak informuje strona jablkawielkopolskie.pl, \"jabłka zbierane w sadach z terenu Wielkopolski charakteryzowały się wyższą aktywnością antyoksydacyjną oraz wyższą zawartością związków polifenolowych\".", "url": "https://gloswielkopolski.pl/28-wrzesnia-to-dzien-jablka-wielkopolanie-maja-nawet-jedna-jablkowa-marke-handlowa/ar/c16-17933055", "category": "wielkopolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka wielkopolskie"}