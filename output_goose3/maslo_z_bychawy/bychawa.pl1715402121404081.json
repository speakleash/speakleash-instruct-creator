{"meta_description": "", "title": "Okręgowa Spółdzielnia Mleczarska w Bychawie", "content": "Powstała 8 stycznia 1928 r. z inicjatywy ks. Józefa Barszczewskiego, który został jej pierwszym prezesem. Początkowo zakład mieścił się w budynku należącym do Gminnej Spółdzielni w Bychawie. Około 1936 roku wykupiono plac, na którym obecnie mieści się zakład produkcyjny. Spółdzielnia z biegiem lat coraz bardziej się rozwijała, zrzeszała coraz więcej udziałowców, oraz skupowała coraz więcej mleka. Tworzyła nowe punkty skupu. Zakład produkował bardzo dobre produkty nabiałowe m.in. sery, masło, śmietanę. W latach 70-tych ubiegłego stulecia produkowano masło w beczkach dębowych, które posiadało znak jakości i było eksportowane za granicę. Wówczas OSM Bychawa obejmowała swoim zasięgiem 5 gmin: Bychawa, Krzczonów, Jabłonna, Strzyżewice i Zakrzew. Ilość dostawców i skupowanego mleka intensywnie wzrastała. W kolejnych latach zakład systematycznie się rozbudowywał i poszerzał asortyment produkcji. Z końcem roku 2006 Spółdzielnia uzyskała status zakładu unijnego. Okręgowa Spółdzielnia Mleczarska jest zakładem z bardzo dużymi tradycjami. Wyroby – głównie twarogi, masło, wytwarzane są tradycyjnymi metodami. Surowiec, który wykorzystywała i wykorzystuje do produkcji swoich wyrobów pochodzi z terenów pozbawionych wielkiego przemysłu, czystych ekologicznie. Dzięki temu produkty posiadają doskonałe walory smakowe, zdrowotne i nie zawierają środków konserwujących ani barwiących. Obecnym prezesem Zarządu Okręgowej Spółdzielni Mleczarskiej Bychawa z ponad trzydziestoletnim doświadczeniem w pracy w spółdzielczości mleczarskiej jest Zofia Popławska, pod której kierownictwem OSM intensywnie się rozwija a jej wyroby tradycyjne i zdrowe, cieszą się uznaniem wśród szerokiego grona konsumentów. Spółdzielnia uczestniczy w konkursach, promocjach i targach artykułów mleczarskich, np. masło extra – produkt z oferty Okręgowej Spółdzielni Mleczarskiej w Bychawie zdobył certyfikat „Doceń polskie” oraz prestiżowy tytuł TOP PRODUKT. W ten sposób spółdzielnia dołączyła do grona laureatów Ogólnopolskiego Programu Promocyjnego „Doceń polskie” realizowanego pod honorowym patronatem Ministra Rolnictwa i Rozwoju Wsi. Dzięki staraniom obecnej prezesa oraz pracowników Okręgowej Spółdzielni Mleczarskiej w Bychawie zakład otrzymał prestiżowy certyfikat „Perła 2014” za produkt „Masło Ekstra”. Wyróżnienie to jest przyznawane przez Polską Izbę Produktu Regionalnego i Lokalnego dla najlepszych smakołyków kuchni tradycyjnej i podkreśla wysoką jakość lokalnych produktów oraz sprawdzonych receptur.", "url": "https://bychawa.pl/okregowa-spoldzielnia-mleczarska-w-bychawie/", "category": "lubelskie", "sub_category": "Oleje i tłuszcze (masło, margaryna itp.)", "phrase": "Masło z Bychawy"}