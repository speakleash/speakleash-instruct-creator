{"meta_description": "prażuchy", "title": "Prażuchy – comfort food czyli zrób sobie dobrze :)", "content": "Prażuchy to ten rodzaj potrawy, który nie tylko wypełnia brzuch powodując przyjemne uczucie sytości, ale po prostu sprawia, że człowiek po posiłku czuje się szczęśliwszy. Proste, smaczne jedzenie, klasyczne comfort food :) W moim kulinarnym repertuarze mam bogaty wachlarz potraw z ziemniaków, ale przyznaję, że prażuchy poznałam niedawno za sprawą przypadku. Przypadek sprawił, że jadłam obiad w barze 10tka w Piotrkowie Trybunalskim. Przyjemne zaskoczenie od progu – wnętrze przytulne, urządzone gustownie i ze smakiem, a karta dań krótka i konkretna. Zamówiłam placki ziemniaczane, bo chodziły za mną od kilku dni, a przesympatyczny właściciel, Pan Marek dodał od serca prażuchy z kapuśniakiem. No i wpadłam po uszy. Prosty treściwy posiłek. Placki chrupiące, niezbyt tłuste, dla mnie idealne, ale to właśnie prażuchy skradły moje serce, a właściwie podniebienie. Od razu poprosiłam o przepis, zajadając się nimi na zmianę z przyjemnie kwaśnym kapuśniakiem. Jeśli więc dopadnie Was głód w Piotrkowie, wpadajcie do Baru 10tka, radzę Wam od serca. • Ziemniaki obrać, ugotować w lekko osolonej wodzie. Pod koniec gotowania odlać wodę, ale nie do końca, zostawić w garnku ok. pół szklanki. • Na ziemniaki wsypać oba rodzaje mąki, przykryć garnek i prażyć całość na małym ogniu ok. 10 minut. • Garnek zdjąć z ognia, ubić ziemniaki z mąką i wodą na gładką masę. • Na patelni rozgrzać olej. Z pomocą dwóch łyżek do zupy formować duże kluski i kłaść je na rozgrzany olej. • Zrumienić z obu stron za złoto i wyłożyć na talerz. • Na drugiej patelni podsmażyć pokrojony w kostkę boczek i okrasić nim usmażone prażuchy. W wersji wegetariańskiej boczek zastąpić zrumienioną cebulą.", "url": "https://lawendowy-dom.com.pl/prazuchy-comfort-food-czyli-zrob-dobrze/", "category": "śląskie", "sub_category": "Gotowe dania i potrawy", "phrase": "Prażuchy"}