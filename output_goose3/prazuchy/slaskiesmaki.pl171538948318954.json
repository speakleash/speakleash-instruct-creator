{"meta_description": "Prażuchy wiejskie", "title": "Prażuchy wiejskie - Śląskie Smaki", "content": "Ziemniaki obrać umyć i ugotować w osolonej wodzie do miękkości. Na 10minut przed końcem gotowania odlać część wody, zostawić około pół szklanki, posypując ugotowane ziemniaki mąką pszenną, ponownie ustawić na niewielkim ogniu i przykryć pokrywką, gotować na wolnym ogniu ok.10 minut, do zaparzenia mąki. Postawić garnek na stabilnym podłożu, ubijać ziemniaki i mąkę za pomocą tłuczka do ziemniaków lub pałki. Ziemniaki należy ubijać na gładką masę przez kilka minut, aby nie zawierały grudek mąki. Jeśli masa ziemniaczana nie jest zbyt gęsta należy dodać mąkę ziemniaczaną. Gdy wbije się w prażuchy pałkę i można unieść z nią garnek, to znak, że masa ziemniaczana jest gotowa. Z boczku usmażyć rumiane skwarki, a pod koniec smażenia dodać posiekaną cebule. Przy pomocy łyżki zanurzonej w tłuszczu wytopionym z boczku, formować kluski. Prażuchy podawać posypane skwarkami. Potrawa została sporządzona przez Stowarzyszenie \"Krzewienia Kultury i Dawnych Tradycji Gminy Wręczyca Wielka\" podczas XIII Festiwalu Śląskie Smaki, który odbył się w 2018 r. w Pszczynie.", "url": "https://www.slaskiesmaki.pl/dish/1009616", "category": "śląskie", "sub_category": "Gotowe dania i potrawy", "phrase": "Prażuchy"}