{"meta_description": "Na chłodne wieczory nie ma nic lepszego niż prażuchy ze skwarkami. A jeśli wykonacie je według przepisu słynnego kucharza Tomasza Strzelczyka, wasza rodzina", "title": "Tomasz Strzelczyk zrobił ziemniaczane prażuchy z 4 składników. Nic lepszego dziś nie zobaczycie", "content": "Ziemniaki goszczą w każdym polskim domu. Pomysłów na potrawy z ich udziałem jest całe mnóstwo. Zaczynając od placków ziemniaczanych, przez babkę ziemniaczaną, pyzy, aż po sałatkę czy frytki. Mamy dla was kolejną inspirację, co zrobić z ziemniaków. Prażuchy to kluski z ziemniaków z dodatkiem zaparzanej mąki. Stanowią podstawę kuchni staropolskiej. Kiedyś jadano je bardzo często, ze względu na przystępność produktów takich jak ziemniaki i mąka –znajdowały się one w każdym, nawet najbiedniejszym domu. Z boczkiem, który jest obecnie do nich serwowany, było gorzej. Zawsze jednak znalazł się jakiś kawałek tłuszczu, którym można było je polać, by dodać im smaku i sprawić, aby potrawa dawała większą sytość. Nie trzeba mieć pełnej lodówki, by zorganizować pyszną kolację i zaserwować prażuchy a’la Tomasz Strzelczyk. Jak wykonać tego typu prażuchy? Bardzo prosto. Ziemniaki zalewacie wodą i dodajecie do nich pół łyżki soli. Gotujecie do miękkości, a następnie odlewacie z nich szklankę wody. Resztę wody wylewacie do zlewu. Wlewacie z powrotem szklankę zachowanej wody do ziemniaków, a następnie posypujecie ziemniaki na wierzchu mąką, a całość tłuczecie tłuczkiem. Wszystko to robicie na wolnym ogniu. Gdy otrzymacie gładką, ziemniaczaną masę, trzymacie ją jeszcze chwilkę na ogniu, żeby mąka mogła się zaparzyć. Potem zdejmujecie garnek i bierzecie się za przygotowanie okrasy. W tym celu kroicie boczek na kawałki, a cebulę w piórka. Wrzucacie boczek na patelnię, a gdy wytopi się z niego tłuszcz, dorzucacie cebulę i smażycie do momentu, gdy się zeszkli. Wtedy na drugiej patelni rozpuszczacie łyżkę smalcu lub masła i za pomocą łyżki nabieracie ziemniaczaną masę. Utoczone na łyżce zgrabne kulki nakładacie na rozgrzany na patelni tłuszcz i obsmażacie przez moment z obu stron. Następnie wykładacie na talerz i posypujecie boczkiem z cebulką.", "url": "https://www.mojegotowanie.pl/artykul/tomasz-strzelczyk-zrobil-ziemniaczane-prazuchy-z-4-skladnikow-nic-lepszego-dzis-nie-zobaczycie", "category": "śląskie", "sub_category": "Gotowe dania i potrawy", "phrase": "Prażuchy"}