{"meta_description": "Tę zapomnianą potrawę prawdopodobnie kiedyś już widziałeś, ale nie podejrzewałeś nawet, że nosi jakąś konkretną nazwę. …", "title": "Zapomniany przepis babci na prażuchy ze skwarkami. Smak jak za dawnych lat", "content": "Przepis Zapomniany przepis babci na prażuchy ze skwarkami. Smak jak za dawnych lat Zapomniany przepis babci na prażuchy ze skwarkami. Smak jak za dawnych lat Tę zapomnianą potrawę prawdopodobnie kiedyś już widziałeś, ale nie podejrzewałeś nawet, że nosi jakąś konkretną nazwę. Przez wiele lat nie było o nich zbyt głośno — dzisiaj prażuchy wracają do łask. Tak przyrządzała je babcia, a my pokochaliśmy je od pierwszego kęsa! Prażuchy to ziemniaczane danie staropolskie, kiedyś kojarzone głównie z niższymi warstwami społecznymi województw małopolskiego i wielkopolskiego. Dzisiaj, kiedy przypominamy sobie ich smak, nie rozumiemy, co mogło być w nich \"biednego\". Fakt, składniki są raczej tanie, ale ogólny charakter potrawy mógłby, według nas, konkurować ze stekiem z argentyńskiej wołowiny i kawiorem. Będziemy nawet bardziej stanowczy w naszej ocenie: prażuchy biją te dania na głowę. Bo czy ktoś wyobraża sobie kapuśniak z dodatkiem kawioru? To właśnie jako dodatek do zup prażuchy były wcinane i podawane przez nasze babcie. Innym wystarczyło połączyć je ze szklanką zsiadłego mleka czy maślanki, by te pyszne ziemniaki okraszone skwarkami ze słoniny lub boczku stały się pełnoprawnym daniem. Dietetyk pewnie by tego nie pochwalił, ale nasz żołądek mówi co innego. Prażuchy polecają się więc wszystkim łasuchom, ale również tym, którzy kochają staropolskie, babcine potrawy. Oto bajecznie prosty przepis. Powodzenia! • Prażuchy lubią się z ziemniakami mączystymi, dlatego w sklepie wybierz te typu B lub C. Obierz je, umyj i przełóż do garnka. Zalej je zimną wodą, posól i doprowadź do wrzenia. Od tego momentu gotuj je około 10 minut. • Po tym czasie odlej szklankę wody z ziemniaków, a resztę wylej. Zawartość szklanki wlej z powrotem do garnka. Kartofle posyp mąką i gotuj pod przykryciem (na małym ogniu) przez kolejne 10 minut. • Pozostałą wodę z garnka odlej, a ziemniaki z mąką ubij na purée. Słoninę lub boczek pokrój w niewielką kostkę i wytop na patelni do uzyskania skwarków. • Przy pomocy łyżki zwilżonej tłuszczem z patelni uformuj z tłuczonych ziemniaków kulki. Podawaj z wytopioną słoniną i drobno posiekanym szczypiorkiem. Smacznego! Masz chęć na nietypowy obiad? Wypróbuj nasz przepis na pyszne sakiewki.", "url": "https://pysznosci.pl/zapomniany-przepis-babci-na-prazuchy-ze-skwarkami-smak-jak-za-dawnych-lat,6919230591022721a", "category": "śląskie", "sub_category": "Gotowe dania i potrawy", "phrase": "Prażuchy"}