{"meta_description": "", "title": "Kiełbasa piaszczańska z certyfikatem!", "content": "Jest powód do dumy! Komisja Europejska przyznała certyfikat produktu regionalnego kiełbasie piaszczańskiej, która jest produkowana w Krakowie i okolicach. Nazwa wędliny pochodzi od miejscowości, w której powstała – Piaski Wielkie. W Unii Europejskiej istnieje ponad 1400 produktów, które cieszą się tego typu przywilejem. W dokumentach unijnych, kiełbasa piaszczańska określona jest jako produkt z mięsa wieprzowego, peklowana na półmokro marynatą z wywaru ziołowego i soli kamiennej, grubo rozdrobniona, o ścisłej konsystencji, w osłonce białkowej. Zapoczątkowany przez piaszczan proces marynowania mięsa, wyróżniający kiełbasę piaszczańską od innych, przebiegał w ziemnych piwnicach, zwanych ziemiankami. Panowała tam zawsze jednakowo niska temperatura i wilgotność. Dokładny proces rozdrobnienia mięsa wykonywano przez stulecia za pomocą ciężkich mieczy, na szerokich drewnianych klocach. Później, stosowano szerokie toporki, dopiero na początku XX w. wprowadzono ręczne maszynki do mielenia mięsa. Masą mięsną nadziewano jelita ręcznie, za pomocą rogu woła, zastępując go współcześnie urządzeniami mechanicznymi. Ministerstwo rolnictwa złożyło wniosek o rejestrację nazwy kiełbasa piaszczańska, jako chronionego oznaczenia geograficznego, w 2016 roku. Nazwa gwarantuje, że jedynie produkty rzeczywiście pochodzące z danego regionu, mogą nosić nazwę miejsca pochodzenia. Ten system prawny chroni wiele narodowych przysmaków, takich jak francuski szampan, polski oscypek czy bryndza podhalańska.", "url": "https://www.zywnosc.com.pl/kielbasa-piaszczanska-unijnym-certyfikatem-2/", "category": "małopolskie", "sub_category": "Mięso świeże oraz produkty mięsne", "phrase": "Kiełbasa piaszczańska"}