{"meta_description": "Ciastka królewskie z Sośna Królewskiego k. Brodnicy (Kujawsko-Pomorskie) są kolejnym specjałem, który znalazł się na prowadzonej przez resort rolnictwa Liście Produktów Tradycyjnych. Dotychczas z regionu zarejestrowano 55 produktów.", "title": "Ciastka królewskie okolic Brodnicy na Liście Produktów Tradycyjnych", "content": "\"To ciastka typu listkowego, które rozpływają się w ustach. Do ich wyrobu używa się najlepszej mąki, swojskiego masła, gospodarskich jaj, cukru i wody. Praca jest bardzo czasochłonna. Ciasto najpierw starannie rozwałkowuje się, a następnie zawija i piecze. Listki ciasta w czasie pieczenia rozdzielają się, a w smaku wyraźnie wyczuwalne jest masło\" - powiedziała Elżbieta Sobolewska z Urzędu Marszałkowskiego w Toruniu. Przepis na ciastka królewskie w okolicach Sośna był przekazywany na pokolenia, a wypieka się do dziś na ważne okazje, jak święta, chrzciny i odpusty. Ci, którzy mieli okazję zachwycić się ich smakiem, podobno często mówili \"prawdziwie królewskie ciastka\". Specjał na listę zgłosiła Anna Florkiewicz. Przepis na ciastka królewskie przypomina recepturę na ciastka francuskie w najstarszej polskiej książce kucharskiej Stanisława Czernieckiego \"Compendium ferculorum, czyli zebranie potraw\" z 1682 r. Listę Produktów Tradycyjnych prowadzi Ministerstwo Rolnictwa i Rozwoju Wsi, a figuruje na niej łącznie 1357 specjałów. Największą liczbą zarejestrowanych produktów może poszczycić się Podkarpackie - 177 i pomorskie - 158. Warunkiem wpisania specjałów na Listę Produktów Tradycyjnych jest wytwarzanie ich przez co najmniej pięć gospodarstw domowych na terenie województwa od co najmniej 25 lat. Produkt powinien nawiązywać do regionalnej czy lokalnej tradycji. Wniosek o wpis, wraz z dołączoną dokumentacją potwierdzającą tradycję wytwarzania produktu i opis jego przyrządzania, składa się w urzędzie marszałkowskim, gdzie sprawdza się je pod względem formalnym. Następnie wnioski są kierowane do zaopiniowania przez Polską Izbę Produktu Regionalnego i Lokalnego, a po uzyskaniu pozytywnej oceny trafiają do Ministerstwa Rolnictwa i Rozwoju Wsi.", "url": "https://gotowanie.onet.pl/artykuly/ciastka-krolewskie-okolic-brodnicy-na-liscie-produktow-tradycyjnych/xg18v4l", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Ciastka królewskie z Sosna Królewskiego"}