{"meta_description": "", "title": "Przysmak z Sośna Królewskiego na Liście Projektów Tradycyjnych | Województwo Kujawsko-Pomorskie", "content": "Ciastka królewskie z Sośna Królewskiego (gmina Brzozie, powiat brodnicki) to kolejny produkt z województwa kujawsko-pomorskiego wpisany na prowadzoną przez Ministerstwo Rolnictwa i Rozwoju Wsi Listę Produktów Tradycyjnych. Do tej pory na listę trafiło już 55 wyrobów i potraw z regionu. – Produkty, które reprezentują województwo na ministerialnej Liście Produktów Tradycyjnych to część bogatego dziedzictwa kulinarnego Kujaw i Pomorza. Nasze wyroby charakteryzują się znakomitą jakością i tradycyjnym charakterem – podkreśla marszałek Piotr Całbecki. Kolejny produkt z województwa kujawsko-pomorskiego wpisany na listę w kategorii „Wyroby piekarnicze i cukiernicze” to Ciastka królewskie z Sośna Królewskiego zgłoszone przez Annę Florkiewicz z gminy Brzozie w powiecie brodnickim. Przepis na ten znakomity, rozpływający się w ustach przysmak przekazywany był w okolicach Sośna z pokolenia na pokolenie. Każdy kto ich spróbował mówił: „prawdziwie królewskie ciastka”. Obecnie nadal przygotowywane są według oryginalnej receptury. Przepis na podobne ciasteczka zawiera również najstarsza książka kucharska „Compendium Ferculorum – Kuchnia Stanisława Czernieckiego”, wydana w 1682 r.: „weźmij mąki najpiękniejszej pszenicznej, przesiej, weźmij wody zimnej, zarób nietwardo… weźmij masła dobrego, (…) zawiń we troje ciasto z masłem i roztocz. Potym, roztoczywszy, kraj jako chcesz, a jajecznych żółtków rozbiwszy, a sadzaj do pieca”. Ciastka królewskie z Sośna Królewskiego nadal wypieka się na wielkie okazje, m.in. święta, chrzciny i odpusty. Wśród 55 zarejestrowanych dotychczas na Liście Produktów Tradycyjnych Ministerstwa Rolnictwa i Rozwoju Wsi przysmaków z naszego województwa jest 14 wyrobów piekarniczych i cukierniczych, 12 gotowych dań i potraw, tyle samo napojów, a także 4 warzywa i owoce, 4 produkty mleczne oraz 3 mięsne, a także miód, masło oraz inne wyroby. Produkty z Kujawsko-Pomorskiego wpisane na listę tutaj. O poprzednich wpisach produktów z regionu na ministerialną listę tutaj Warunkiem rejestracji produktu na ministerialnej Liście Produktów Tradycyjnych jest wytwarzanie go przez co najmniej pięć gospodarstw domowych na danym obszarze geograficznym (czyli na terenie województwa) od co najmniej 25 lat. Produkt powinien nawiązywać do naszej regionalnej czy lokalnej tradycji. Wniosek o wpis wraz z dołączoną dokumentacją potwierdzającą tradycję wytwarzania produktu oraz opis jego przyrządzania składa się w Departamencie Rolnictwa Urzędu Marszałkowskiego w Toruniu. Urząd Marszałkowski sprawdza wnioski pod względem formalnym. Następnie kierujemy wniosek do zaopiniowania do Polskiej Izby Produktu Regionalnego i Lokalnego. Po otrzymaniu pozytywnej opinii PIPRiL wniosek trafia do Ministerstwa Rolnictwa i Rozwoju Wsi.", "url": "https://kujawsko-pomorskie.pl/aktualnosci/przysmak-z-sosna-krolewskiego-na-liscie-projektow-tradycyjnych/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Ciastka królewskie z Sosna Królewskiego"}