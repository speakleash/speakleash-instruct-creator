{"meta_description": "Na ministerialnej liście produktów regionalnych znalazły się Ciastka Królewskie z Sośna Królewskiego. Lista ma swoją wieloletnią tradycję a powstała z inicjatywy Ministerstwa Rolnictwa i Rozwoju Wsi. Dodajmy - Ciastka Królewskie to dzieło Anny Florkiewicz.", "title": "Skąd Ciastka Królewskie? Z Sośna Królewskiego", "content": "Na ministerialnej liście produktów regionalnych znalazły się Ciastka Królewskie z Sośna Królewskiego. Lista ma swoją wieloletnią tradycję a powstała z inicjatywy Ministerstwa Rolnictwa i Rozwoju Wsi. Dodajmy – Ciastka Królewskie to dzieło Anny Florkiewicz. Nie jest łatwo trafić na listę. Potrawy, wyroby polskiej kuchni, charakterystyczne dla regionu, mogą tam trafić po – przynajmniej – 25-letnim stażu. Rodowód Ciastek Królewskich Anny Florkiewicz sięga prawie stu lat i należy do rodzinnej historii. – Było prawdopodobnie tak: – opowiada Anna Florkiewicz. – Moja babcia Czesława Otręba z domu Boberek wraz dziadkiem Bolesławem pojechali na odpust do Lip za Lubawę. Podobno po mszy świętej, po całym nabożeństwie, każde poszło w swoją stronę. Broń Boże, żaden rozwód. Po prostu babcia poszła do kuzynki, a dziadek poszukał męskiego towarzystwa. W końcu był odpust. Zatem babcia znalazła się u kuzynki, która była żoną cukiernika z Lubawy. Była to rodzina Smoczyńskich. I tam, jak głosi opowieść rodzinna, kuzynka dała babci po cichu, żeby cukiernik się nie dowiedział, przepis na ciastka, wspaniale ciastka, które dziś znamy pod nazwą Ciastka Królewskie. Był oczywiście warunek, żeby babcia nikomu szerzej nie przekazywała przepisu na te ciastka. No, nie do końca tak było, przepis trafił do kilku rodzin. W każdym razie babcia zaczęła piec te ciastka i miały one wielkie powodzenie w rodzinie, wśród domowników. Niestety, żadna z córek babci Czesławy nie podjęła dalszego ciągu. Natomiast zainteresowanie ciastkami wyraziła jej synowa, a moja matka. Po niej ja dziedziczę przepis. Ciastka Królewskie trafiły w tym roku na ministerialną listę wyrobów regionalnych jako jedyny produkt z powiatu brodnickiego. Tym większe uznanie! Skąd nazwa, dlaczego królewskie. Otóż na starych mapach pojawia się miejscowość Sośno Królewskie, między Zembrzem a Brzoziem, jest też jezioro Sośno. Kiedy tereny owe znalazły się pod zaborem pruskim niemieccy geodeci przemianowali Sośno na Sosno i ta nazwa bezdźwięczna figuruje administracyjnie do dziś. Szanując historię wracać będziemy zarówno w nazwie ciastek jak też miejscowości w której powstają, do Sośna Królewskiego. I tak niech pozostanie. Na zakończenie coś więcej o samych Ciastkach Królewskich: ciastka produkowane są z jaj, masła, mąki pszennej, wody, cukier do obsypania. Artykuły do produkcji Ciastek Królewskich pochodzą częściowo z własnego gospodarstwa i regionu powiatu brodnickiego. Niewiele oryginalnych przepisów kulinarnych stosują gospodynie, gdyż wymagają one dużo pracy i czasu i co najważniejsze niezmodyfikowanych i miejscowych składników. Wygląd zewnętrzny ciastek: ciastko ma kształt rombu o bokach 4 cm i wysokości 2-2.5 cm. Jest koloru kremowego, na wierzchu lekko zarumienione, górna warstwa obsypana cukrem. Konsystencja: kruche, lekkie i delikatne, jak francuskie ciasto. Po zjedzeniu rozpływają się w ustach. Tradycja wytwarzania: Ciastka Królewskie od pokoleń wyrabiane są ręcznie, według ściśle określonej niezmienionej receptury prawie od stu lat. Z zaledwie czterech składników: mąki pszennej, masła wiejskiego, żółtek i wody. Górna warstwa ciastka obsypana jest cukrem. Wypiekane są w piekarniku w temperaturze 180 stopni przez 8-10 minut.", "url": "https://www.brzozie.pl/skad-ciastka-krolewskie-z-sosna-krolewskiego/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Ciastka królewskie z Sosna Królewskiego"}