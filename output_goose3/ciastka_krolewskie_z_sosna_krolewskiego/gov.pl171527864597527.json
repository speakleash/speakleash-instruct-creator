{"meta_description": "Produkt wpisany na listę produktów tradycyjnych w dniu 2014-12-22 w kategorii Wyroby piekarnicze i cukiernicze w woj. kujawsko-pomorskim.", "title": "Ciastka królewskie z Sosna Królewskiego - - Portal Gov.pl", "content": "Pierwsze informacje o Sośnie Królewskim jako osadzie młyńskiej na dawnym obszarze ziemi lubawskiej pojawiają się na początku XVII wieku w miejscowych księgach parafialnych. Głównym zajęciem mieszkańców jest rolnictwo. W rejonie od dawnych czasów istniały duże bogate gospodarstwa chłopskie, gdzie ciężko pracowano, a stoły uginały się od różnych produktów. Szczególnie w okresach świąt i uroczystości jadano iście po królewsku. Jednym ze znanych w regionie tradycyjnych przysmaków były ciastka królewskie. W okolicach Sosna Królewskiego z pokolenia na pokolenie przekazywano przepis na te znakomite, rozpływające się w ustach ciastka, a każdy kto ich spróbował mówił: „prawdziwie królewskie ciastka”. Obecnie nadal ciastka te przygotowywane są według oryginalnej receptury. Przepis na podobne ciasteczka zawiera również najstarsza książka kucharska „Compendium Ferculorum – Kuchnia Stanisława Czernieckiego”, wydana w 1682 r.: „weźmij mąki najpiękniejszej pszenicznej, przesiej, weźmij wody zimnej, zarób nietwardo… weźmij masła dobrego, (…) zawiń we troje ciasto z masłem i roztocz. Potym, roztoczywszy, kraj jako chcesz, a jajecznych zółtków rozbiwszy, a sadzaj do pieca”. Ciastka królewskie z Sosna Królewskiego nadal wypieka się na wielkie okazje, m.in. święta, chrzciny i odpusty.", "url": "https://www.gov.pl/web/rolnictwo/ciastka-krolewskie-z-sosna-krolewskiego", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Ciastka królewskie z Sosna Królewskiego"}