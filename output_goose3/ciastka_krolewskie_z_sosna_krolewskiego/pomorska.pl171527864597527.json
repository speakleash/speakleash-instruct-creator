{"meta_description": "Ponownie rozrosła się lista prowadzona przez Ministerstwo Rolnictwa i Rozwoju Wsi. Tym razem dołączyły na nią ciastka zgłoszone Annę Florkiewicz z gminy Brzozie w powiecie brodnickim.", "title": "Ciastka z Sośna Królewskiego na Liście Produktów Tradycyjnych. Jak je zrobić?", "content": "Na przygotowanie przysmaku potrzeba 5 godzin, ale smak wynagradza oczekiwanie. Ciastka powstają w Sośnie Królewskim od 1928 roku. - Prababcia przywiozła przepis od żony cukiernika z Lubawy, ta zastrzegła, żeby zachować przemycenie receptury w tajemnicy przed mężem - wspomina rodzinną historię pojawienia się przepisu Anna Florkiewicz. Najpierw prababcia piekła sama, później też jej siostra. - Ja piekłam z mamą, od kiedy pamiętam. Jako dziecko układałam ciastka na blasze. Przeczytaj też: Jarmark z produktami rolników organizują w bydgoskiej kamienicy [zdjęcia] Przygotowanie tego specjału wymaga czasu - od rozrobienia do upieczenia 5 godzin. - Ja mogę podać przepis, ale i tak nie wyjdą - zaskakująco mówi autorka zgłoszenia. - To trzeba widzieć, zobaczyć konsystencję. Jak rozdawałam przepis, to nie wychodziły - wyjaśnia. Do przygotowania ciastek potrzebujemy tylko kilku składników: masła, żółtek, wody, mąki pszennej i cukru do posypania po wierzchu. Do tego momentu przepis wydaje się prosty. Czas przygotowania deseru wydłuża się po zagnieceniu ciasta. Odstawiamy je na godzinę, rozwałkowujemy, składamy w kopertę, odstawiamy na godzinę do chłodnego miejsca i znów rozwałkowujemy. Powtarzamy czynność trzykrotnie. Po czwartym rozwałkowaniu wycinamy już ciastka, smarujemy białkiem, posypujemy cukrem i układamy na blaszkę. Pieczemy 10-12 minut.", "url": "https://pomorska.pl/ciastka-z-sosna-krolewskiego-na-liscie-produktow-tradycyjnych-jak-je-zrobic/ar/6462806", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Ciastka królewskie z Sosna Królewskiego"}