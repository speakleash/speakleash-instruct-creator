{"meta_description": "Łazienki Królewskie w Warszawie przyciągają ludzi z całego świata. Nic dziwnego! Poznaj ze mną najpiękniejsze zakątki, historie, ogrody.", "title": "Łazienki Królewskie- ogrody, zabytki, historia.", "content": "Łazienki Królewskie w Warszawie to jedno z najpiękniejszych miejsc w stolicy. To nie tylko moja opinia, bo poza tym, że są chętnie odwiedzane przez mieszkańców, równie często spacerują tam turyści z różnych krajów. Można zachwycić się ich architekturą, rzeźbami, pięknymi ogrodami czy zwierzętami. Łazienki Królewskie to szczególne miejsce na mapie Warszawy. Dziś opowiem o tym co warto zobaczyć w warszawskich Łazienkach Królewskich, dlaczego lepiej zabrać ze sobą orzechy i oczywiście, o historii tego pięknego miejsca w Warszawie. Łazienki Królewskie to zespół pałacowo-ogrodowy, na który składają się zabytkowe budynki, pawilony, rzeźby oraz ogrody: Królewski, Romantyczny, Modernistyczny, Chiński oraz od 2015 roku- niewielki ogród Holenderski. Dokładniej, w Łazienkach znajduje się około 40 budynków, a do parku prowadzi 10 bram. Całkowita powierzchnia Łazienek Królewskich wynosi około 76 ha, w tym 4,9 ha stanowią wody. Natomiast nazwa Łazienki pochodzi o pawilonu Łaźni, który został wzniesiony w XVII wieku przez Stanisława Herakliusza Lubomirskiego. Pawilon został następnie przebudowany przez Stanisława Augusta Poniatowskiego na pałac Na Wyspie. Mówi się, że historia Łazienek Królewskich sięga XVII wieku. Wtedy, na terenach Ujazdowa powstała willa, zwana Łazienką. Zbudowano dwa pawilony: Ermitaż i Arkadia, a prace zakończono w 1689 r. W 1764 przyszły król Polski, Stanisław August kupuje Ujazdów, zwany później Łazienkami. Koszt- 1 100 000 złotych. Natomiast w 1786, przed Pałacem na Wyspie staje zegar słoneczny, nazwany Zegarem Imieninowym. Do dziś można go podziwiać, naprawdę warto na własne oczy zobaczyć historię. W tych czasach Król August Poniatowski mieszkał w Pałacu Na Wyspie, rodzina królewska w Białym Domku, wyżsi urzędnicy w pałacu Myślewickim, a niżsi urzędnicy i służba w Wielkiej Oficynie. Historia Łazienek Królewskich jest dość długa. Budowano nowe budynki, stare przebudowywano. Wydarzały się pożary. Za to w 1817 Łazienki kupuje car Aleksander I, a w 1849 roku car Mikołaj podejmował w Łazienkach cesarza Franciszka Józefa. W 1926, w ramach Przewrotu Majowego trwa atak na Belweder i walki w łazienkowskich ogrodach. Co ciekawe, Belweder od 1922 był oficjalną rezydencją prezydenta. W trakcie II Wojny Światowej częściowo spalono Pałac na Wyspie, zniszczono Pomnik Chopina. Pożary zniszczyły także Ermitaż i Starą Kordegardę, spalono również mury Zamku Ujazdowskiego. W tym okresie pałac Myślewicki, Biały Dom i Nową Pomarańczarnię zdewastowano, a Łazienki zostały zamknięte dla ludności polskiej. Na szczęście wyposażenie wielu wnętrz obiektów w Łazienkach zostało ewakuowane do piwnic Muzeum Narodowego w Warszawie. Po wojnie zaczęto odbudowywać zniszczenia, powstały nowe ogrody, w tym Ogród Chiński, odsłonięto pomniki, m.in. pomnik Henryka Sienkiewicza. W Łazienkach znajduje się około 40 budynków, które zachwycają swoim stylem i historią. Jednak, zdecydowanie najbardziej znanym budynkiem Łazienek Królewskich jest Pałac na Wyspie. To perła architektury na skalę ogólnopolską, w stylu klasycystycznym. Pałac na wyspie powstał jako barokowy pawilon Łaźni, według projektu Tylmana z Gameren w 1683–1689. W latach 1788–1793 pałac został rozbudowany, do dziś jest połączony z lądem mostami. Pałac na Wyspie to letnia rezydencja ostatniego króla Polski – Stanisława Augusta Poniatowskiego. To tu wydawano słynne czwartkowe obiady, na które król Stanisław August zapraszał uczonych i poetów. W Pałacu na Wyspie dyskutowano na przeróżne tematy. Dziś Pałac na Wyspie to muzeum, w którym znajduje się Królewska Kolekcja Obrazów. Można zobaczyć 140 dzieł, m.in. “Portret sir Charlesa Hanbury’ego Williamsa” Antona Mengsa czy “Portret księżnej Giuliany Pubblicola Santacroce” Angelici Kauffmann. Do najpopularniejszych budynków w Łazienkach Królewskich, poza Pałacem na Wyspie należą: • Stara Oranżeria i Teatr Królewski– to tu znajduje się Królewska Galeria Rzeźby, Galeria Rzeźby Polskiej oraz jeden z nielicznych w Europie XVIII-wiecznych teatrów dworskich. • Pałac Myślewicki– dziś nie jest otwarty do zwiedzania, lecz od lat spełniał funkcję miejsca ważnych spotkań. Po II wojnie światowej należał do Ministerstwa Spraw Zagranicznych. Miało w nim miejsce z takimi osobistościami jak premier Indii Indira Gandhi czy prezydent Stanów Zjednoczonych, Richard Nixon. • Biały Dom– unikatowy zabytek XVIII-wiecznej architektury rezydencjonalnej. Ten pawilon zdobią pierwsze w Polsce ornamenty roślinne z wplecionymi postaciami ludzi i zwierząt. W Białym Domu, na pierwszym piętrze, eksponowana jest Królewska Kolekcja Grafiki. Z ciekawszych budynków można wymienić wodozbiór, Świątynię Sybilli czy malowniczo położony Amfiteatr, który nawiązuje do ruin Herculanum i Forum Romanum. Łazienki Królewskie charakteryzuje piękna przyroda. Zobaczymy tu wiele gatunków roślin- niektóre rzadkie, inne bardziej pospolite, lecz niezwykle okazałe. Takim drzewem będzie jesion, prawdopodobnie najstarsze drzewo w Łazienkach Królewskich. Wiek tego jesionu szacowny jest na około 200 lat, a jego wysokość wynosi 34 metry. W Łazienkach możemy zobaczyć dęby: czerwone i szypułkowe, kasztanowce: białe i czerwone. Jest sosna, świerk, miłorząb japoński. Są okazałe azalie i różaneczniki. Jeśli jesteś miłośnikiem tych kwiatów, to w Łazienkach najpiękniejsze różaneczniki możemy spotkać w pobliżu mostku kaskadowego. Wiosną można podziwiać kwitnące magnolie, a w Ogrodzie Romantycznym w marcu i kwietniu można zobaczyć kokorycze. Kwiatów w Łazienkach jest mnóstwo: jest przylaszczka, są krokusy, fiołki czy cebulica syberyjska. Można podziwiać krzewy śnieguliczki białej, bzów tureckich czy jaśminowców wonnych. Zdecydowanie, przyroda w Łazienkach zachwyca o każdej porze roku. Łazienki Królewskie kojarzą się z niesamowicie pięknymi ogrodami. Uwielbiam spacerować nimi o każdej porze roku, zachwycając się naturą. W Łazienkach znajduje się pięć ogrodów, które powstawały na przestrzeni wieków. Ogród Królewski to najstarszy ogród w Łazienkach. Został założony w XVII wieku, na miejscu dawnego Zwierzyńca. Projektowany i zmieniany przez lata, nie zachował swojej pierwotnej formy, ale łatwo go rozpoznać po prostych ścieżkach i alejkach. Co ciekawe, w środku ogrodu, gdzie zbiegają się alejki, znajduje się placyk, na którym ustawiono zakupioną przez króla Stanisława Augusta rzeźbę Tankreda i Kloryndy. Dziś podziwiamy tam kopię, bo oryginał zobaczyć można w Puławach. Zresztą, dekoracją Ogrodu Królewskiego do dziś są rzeźby, stanowiące “nowożytne muzeum na powietrzu”. Ogród Romantyczny powstał w XIX wieku. Otaczają go następujące budynki: Świątynia Sybilli, Świątynia Egipska oraz Oranżeria Neogotycka. Teren Ogrodu Romantycznego charakteryzują wijące się, nieregularne ścieżki. To tu zobaczymy rośliny z dalszych stron świata: miłorząb dwuklapowy, korkowiec amurski, magnolię kobus, czy leszczynę turecką. W Ogrodzie Romantycznym płynie sztuczna rzeka, a nad jej brzegami rosną różaneczniki (rododendrony), natomiast bliżej mostu na Alei Chińskiej azalie pontyjskie. Ogród Modernistyczny znajduje się w południowej części Łazienek Królewskich, dokładniej- wzdłuż Alei Chińskiej. Część ogrodu ma formę geometryczną, dlatego w jego układzie łatwo dostrzec kwadrat, koło. W Ogrodzie Modernistycznym stoi biała marmurowa rzeźba, Jutrzenka. Ten typ ogrodu widać również w pobliżu pomnika Fryderyka Chopina. Druga część Ogrodu Modernistycznego to część naturalistyczna. Znajduje się w nim łąka kwietna, drzewa owocowe: jabłonie, czereśnie, wiśnie. Warto odwiedzić ją wiosną, kiedy pięknie kwitnie. Łazienki Królewskie to również ciekawe pomniki, idealne na lekcję historii dla starszych i młodszych. Do najbardziej znanych pomników należą: • Pomnik Fryderyka Chopina- został odsłonięty w 1926 roku w zachodniej części parku To oczywiście nie wszystkie pomniki czy obiekty godne uwagi. Moim zdaniem, warto zwrócić uwagę na Omphalos (przy Świątyni Sybilli) oraz na cztery zegary słoneczne. Czym jest omphalos? Można powiedzieć, że to starożytny posąg, przez starożytnych Greków uważany był za pępek świata. Przy Świątyni Sybilli przykuwa uwagę swoim nietypowym kształtem, lecz co ciekawe w Łazienkach stoi dopiero od 2015 roku! To kopia antycznego Omfalosa z Delf, znalazły się na nim wybrane sentencje siedmiu mędrców. W Łazienkach zdecydowanie jest co robić. Jeśli jesteś w Warszawie latem, zapamiętaj: w niedziele o godz. 12.00 i 16.00. pod pomnikiem Chopina odbywa się Koncert Chopinowski. Natomiast zimą, Aleja Chińska rozświetlona jest świetlistymi postaciami w strojach z epoki. Przez cały rok można zachwycać się pięknem ogrodów, w zależności od tego co obecnie kwitnie: wiosną żonkile, forsycje, później różaneczniki i azalie. Można wybrać się oglądanie licznych rzeźb, poznać gatunki ptaków czy karmić wiewiórki. Łazienki Królewskie w Warszawie to nie lada gratka dla miłośników zwierząt. Można obserwować tu liczne gatunki ptaków, motyle, wiewiórki czy nawet lisy. Uwielbiam przychodzić do Łazienek właśnie po to, żeby zobaczyć zwierzęta, które mogłoby się wydawać, żyją w ciągłej symbiozie. I chociaż tak jest w wielu przypadkach, to warto pamiętać, że lisy to drapieżniki, a występujący tu puszczyk zwyczajny jest gatunkiem regulującym liczbę gryzoni. I chociaż większość gatunków sobie nie przeszkadza, to wielokrotnie pracownicy Łazienek musieli ratować młode sowy przed atakami wron, kun czy nawet przed utopieniem w stawie. Gawron, kawka, sójka- czyli najbardziej kolorowy krukowaty w Polsce. Co ciekawe, sójka tylko kiedy zauważy zagrożenie podnosi alarm. Dlatego, kiedy wchodzimy np. do lasu, słyszymy głośny skrzek. Z ptaków w Łazienkach Królewskich wyróżniają się liczne dzięcioły, w tym dzięcioł zielony. Zobaczymy rudzika, gila, sikorki czy kowaliki. Na terenie Łazienek Warszawskich występują kaczki, w tym kaczka mandarynka, łyska czy łabędź niemy. Nie zapominajmy o pawiach, które dumnie spacerują po parku i są swoistą atrakcją dla spacerowiczów. Opis Łazienek Królewskich nie będzie pełny, jeśli nie opowie się o zwierzętach mieszkających w parku. Ptaki to znaczna część, którą możemy spotkać podczas spaceru. Za to na dnie stawu moglibyśmy (gdyby było to dozwolone) zobaczyć raka pręgowatego, który został odkryty podczas badań ichtiologicznych w 2019 roku. Wcześniej wspomniany lis zamieszkuje ogrody, których wielkość jest wystarczająca do zamieszkania przez jedną, rozmnażającą się parę tego gatunku. Ze zwierząt zamieszkujących Łazienki Królewskie w Warszawie warto wymienić jeża, nietoperze czy myszarkę, którą dostrzeżecie uważnie patrząc pod nogi. I oczywiście, wiewiórki! Łazienki Królewskie w Warszawie to chyba najpopularniejszy spot do obserwacji wiewiórek w mieście. Obserwacja to w sumie za mało powiedziane, bo można z nimi obcować i bez problemu podać im orzeszki! Wiele osób przychodzi tam specjalnie, tylko dla nich. Nic dziwnego, bo sama jestem jedną takich osób, choć wiem, że to nie jedyne takie miejsce w Warszawie (o tym napiszę niedługo). Jeśli szukacie miejsca, w którym można zobaczyć wiewiórki, porobić im zdjęcia czy po prostu dać orzechy- Łazienki będą odpowiednim miejscem. Warto pamiętać, że zwierzęta w parku dokarmiamy z głową. Nie dajemy wiewiórkom chleba, tylko orzechy (np. włoskie, laskowe). Według regulaminu nie można karmić zwierząt przetworzonym (pieczywo, ciastka, resztki obiadowe) lub przygotowanym z użyciem soli pokarmem. Królewskie Łazienki to kopalnia ciekawostek. Ciężko poznać wszystkie, a co dopiero opisać. Wiele znaleźliście w tym artykule, ale przytoczę jeszcze dwie, historyczne. Dla przykładu, jeszcze Królowa Bona założyła w Ujazdowie letnią siedzibę (w 1553 roku), czyli jeszcze przed stworzeniem Łazienek. Kolejna ciekawostka o Łazienkach Królewskich będzie odnośnie Belwederu. To tam w 1767 roku, uruchomiono Królewską Fabrykę Farfurów czyli fajansów. Fajans to rodzaj ceramiki, podobny nieco do porcelany. Fabryka działała tam przez 12 lat i wytwarzano głównie przedmioty codziennego użytku na potrzeby dworu. Co ciekawe, te wyroby sygnowane były napisem Varsovie lub literą B. Ogrody Łazienek Królewskich otwarte są codziennie w godzinach 5:30-21:00. Natomiast poszczególne obiekty: Pałac na Wyspie, Stara Oranżeria i Teatr Królewski, Pałac Myślewicki, Biały Dom, Muzeum Łowiectwa i Jeździectwa są zamknięte w poniedziałki. Ich godziny otwarcia wyglądają następująco: Kto z Was nie był jeszcze w Łazienkach? A może jesteście stałymi bywalcami tego miejsca? Moim zdaniem Łazienki Królewskie nigdy się nie nudzą. O każdej porze roku zachwycają, jak możecie zobaczyć po zdjęciach, a różnorodność ogrodów i budowli jest świetnym miejscem do fotografii. Dlatego od lat bardzo lubię odwiedzać Łazienki- zanim mieszkałam w Warszawie, to był mój ulubiony punkt w mieście, a od kiedy mieszkam w stolicy, również często można mnie tam spotkać. Inne parki i ogrody Warszawy znajdziesz w tym wpisie: Parki w Warszawie, Park Szczęśliwicki, Park Skaryszewski w Warszawie oraz Kampinoski Park Narodowy. Inne atrakcje stolicy: Muzeum PRL w Warszawie oraz Śladami serialu Alternatywy 4", "url": "https://wposzukiwaniu.pl/lazienki-krolewskie/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Ciastka królewskie z Sosna Królewskiego"}