{"meta_description": "", "title": "Istebna: Najsmaczniejsze ciasteczka wybrane", "content": "W Trójwsi wczoraj (14 grudnia) rozstrzygnięto konkurs na najsmaczniejsze świąteczne ciasteczka. To pierwsza edycja słodkiego konkursu w Istebnej. 14 grudnia 2016 roku w Gminnym Ośrodku Kultury w Istebnej odbyło się rozstrzygnięcie I konkursu na „Świąteczne Ciasteczka z Trójwsi”. Jury w składzie: Elżbieta Legierska – Niewiadomska - dyrektor Ośrodka, Artur Kupczyk z Jaworzynki – kucharz, Renata Bielesz z Agroturystyki „Na Połomiu” z Istebnej oraz Sylwia Krębuszewska – Kozieł z Cukierni „Gałuszka” z Żywca miało nie lada wyzwanie, by wybrać najlepszy wypiek. - Do konkursu zgłosiło się aż 25 uczestniczek z Jaworzynki, Istebnej i Koniakowa. Każda z nich dostarczyła 1 talerz lub tacę drobnych ciasteczek. Ku miłemu zaskoczeniu rodzaj ciasteczek, ich wygląd, a przede wszystkim smak się nie powtórzył. Panie napiekły pierniczki, orzechowe składańce, przekładane, orzeszki, rogaliki orzechowe i waniliowe, „koci oczka” z marmoladą, babeczki, kruche, bakaliowe na opłatku, drożdżowe z marmoladą, przekładanki piernikowe, półksiężyce z lukrem, ciasteczka ze szpyrek, czekoladowo-pomarańczowe, ule, świeczki wigilijne – opisuje Lucyna Ligocka-Kohut z Gminnego Ośrodka Kultury w Istebnej, organizatora konkursu. Wypieki były różnorodne, jedne bardziej tradycyjne, inne mniej. -Młodsze cukierniczki starały się przemycać w swoich przepisach bardziej innowacyjne smaki, stąd pojawiły się pomarańcze, masy budyniowe, kawałki czekolady, gałka muszkatołowa, czy kajmak, a sędziwsze kucharki wierne najstarszym, tradycyjnym prostym formom i przepisom proponowały rogaliki, czy półksiężyce – zauważa instruktorka GOKu.    Jury oceniało smak, estetykę wykonania oraz sposób podania. Ostateczny wybór był bardzo trudny, ale udało się wyłonić zwyciężczynie.    - I nagroda przypadła Genowefie Kukuczce z Koniakowa za ciasteczka z marmoladą tzw. „koci oczka”, II nagroda Danucie Dragon z Jaworzynki za orzechowe składańce i III nagroda Krystynie Kukuczce z Istebnej za ule. Jury dodatkowo przyznało 2 wyróżnienia Bogusławie Wawrzacz z Jaworzynki za ciasteczka ze „szmolca” i Barbarze Juroszek z Istebnej za czekoladowo-pomarańczowe ciasteczka. Z kolei Pani Sylwia z Cukierni „Gałuszka” wyróżniła również Mariolę Czyż z Istebnej za bakaliowe babeczki na opłatku i Martę Wolny za rogaliki waniliowe. Panie na podium otrzymały nagrody pieniężne w wysokości 400, 300 i 200 zł za I, II i III miejsce – podaje Lucyna Ligocka-Kohut. Wszystkie uczestniczki zostały obdarowane upominkami oraz kalendarzami promocyjnymi Ośrodka Kultury.  - Serdecznie dziękujemy wszystkim uczestnikom za udział, gratulujemy pomysłów i umiejętności i już dziś zapraszamy za rok. Na nadchodzące Święta natomiast życzymy smacznego – życzy pracownica istebniańskiego GOKu.", "url": "https://wiadomosci.ox.pl/ciasteczka-wybrane,35741", "category": "śląskie", "sub_category": "Wyroby piekarnicze i cukiernicze", "phrase": "Ciastka ze szpyrek"}