{"meta_description": "Są wyjątkowe, a ich specyficzny charakter i właściwości wynikają z zastosowania tradycyjnych oraz historycznie potwierdzonych metod produkcji. Niemal 60 przysmaków z województwa zachodniopomorskiego znajduje...", "title": "Chleb z Dębna na Liście Produktów Tradycyjnych", "content": "Są wyjątkowe, a ich specyficzny charakter i właściwości wynikają z zastosowania tradycyjnych oraz historycznie potwierdzonych metod produkcji. Niemal 60 przysmaków z województwa zachodniopomorskiego znajduje się na Liście Produktów Tradycyjnych, którą prowadzi Minister Rolnictwa i Rozwoju Wsi. W tym roku trafił na nią kolejny przedstawiciel z Pomorza Zachodniego - chleb dębnowski. W Dębnie od ponad 30 lat, w oparciu o recepturę przywiezioną w 1946 r. przez powojennych osadników pow. myśliborskiego wypiekany jest produkt o nazwie chleb dębnowski. Przy jego wypieku wytwórcy starają się stosować jak najwięcej surowców pochodzących z własnego ekologicznego gospodarstwa, zachowując przy tym te same proporcje mąki pszennej i żytniej. Tak jak dawniej zakwas przygotowywany jest w rodzinnej, glinianej makutrze, a sam wypiek chleba odbywa się w zachowanych do dziś poniemieckich piecach chlebowych. Chleb dębnowski znany jest od wielu lat społeczności lokalnej. Można go zakupić bezpośrednio u jego wytwórców, a także podczas różnych lokalnych wydarzeń. Został wpisany na Listę Produktów Tradycyjnych 25 stycznia br. 22 marca br. list gratulacyjny wnioskodawcom - państwu Anecie i Stanisławowi Dobropolskim wręczył marszałek województwa Olgierd Geblewicz. Jest to drugi produkt państwa Dobropolskich, który znalazł się na tej ministerialnej liście. Pierwszym był zakwas buraczany z Dębna (wpisany 10 września 2019 r.). Obecnie na Liście Produktów Tradycyjnych, którą prowadzi Minister Rolnictwa i Rozwoju Wsi, znajduje się 58 produktów tradycyjnych z województwa zachodniopomorskiego.", "url": "https://24kurier.pl/aktualnosci/wiadomosci/chleb-z-debna-na-liscie-produktow-tradycyjnych/", "category": "zachodniopomorskie", "sub_category": "Wyroby piekarnicze i cukiernicze", "phrase": "Chleb dębnowski"}