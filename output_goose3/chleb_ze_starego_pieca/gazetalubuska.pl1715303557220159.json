{"meta_description": "Bochen chleba starowiejskiego produkowano w Polsce przedwojennej w małych miejscowościach (na wsiach). Wykorzystywano do tego celu piece piersiowe opalane drewnem. Aby uchronić...", "title": "Bochen chleba starowiejskiego", "content": "Bochen chleba starowiejskiego produkowano w Polsce przedwojennej w małych miejscowościach (na wsiach). Wykorzystywano do tego celu piece piersiowe opalane drewnem. Aby uchronić chleb przed zanieczyszczeniem popiołem, stosowano liście kapusty bądź chrzanu. W ten sposób spód chleba był czysty i aromatyczny. Chleb pieczono z grubo mielonej mąki pszennej, żytniej, jęczmiennej, owsianej, a nawet kukurydzianej, (...) do mąki dodawano różne tzw. przymieszki, aby powiększyć objętość pieczywa. Były to: ugotowane i przetarte ziemniaki, mąka z grochu, fasoli, soczewicy, a nawet kapusty, cebuli czy otrąb i plew. (Chleb w tradycji ludowej, Irena i Krzysztof Kubiakowie, cyt. za Materiały metodyczne dla nauczycieli. Od ziarna do chleba, oprac. Maria Podlasiecka, Małgorzata Szubert, s. 7). Ciasto wyrabiano w dzieżach. Dzieży nigdy nie myto, a jedynie wyskrobywano z niej ciasto, pozostawiając na dnie i przy ściankach tyle, aby było zaczynem do przyszłego zakwasu. (Materiały metodyczne dla nauczycieli. Od ziarna do chleba, op. cit., s. 8). Wyrabianie ciasta trwało dwa dni. Pierwszego dnia przygotowywano rozczyn, który pozostawiano na całą noc, by skisł. Następnego dnia dodawano pozostałe składniki (mąkę, wodę, sól, ziemniaki, serwatkę), wyrabiając ciasto przez około godzinę. Gdy było już gotowe, pozostawiano je do rośnięcia. Na jego powierzchni rysowano dłonią krzyż. W czasie, kiedy ciasto rosło, rozpalano piec. Ogień przegarniano w piekarniku za pomocą długiego kija zwanego ożogiem, popiół zaś usuwano kosiorem składającym się z drążka i pionowej deseczki. Do gruntownego oczyszczenia pieca używano pomiotła, tj. wiechcia ze słomy, szmat lub gałęzi sosnowych osadzonego na długim drążku. (Materiały metodyczne dla nauczycieli. Od ziarna do chleba, op. cit., s. 9). Taką metodę wypieku bochna chleba starowiejskiego stosowano w piekarni, którą otworzono zaraz po wojnie, wypiekając w niej chleb na okolicznościowe uroczystości. Producent: Piekarnia Bukowianka Władysław Giza, Bukowina Bobrzańska Tradycja wypieku chleba domowego na zakwasie, pieczonego w piecu chlebowym opalanym drewnem, na Ziemi Lubuskiej sięga okresu międzywojennego, gdzie na potrzeby rodzin wielopokoleniowych chleb był podstawą pożywienia. Sięgając do tradycji, ważną rolę chleb pełnił w obrzędach ludowych np. w swatach, chrzcinach, weselach czy świętach kościelnych. Ponadto zboże tj. żyto i pszenica używane do jego wypieku, były synonimem dobrobytu, ponieważ pszenica uważana była za tzw. „złoto rolników”. Klimat Ziemi Lubuskiej tj. lesiste tereny, czyste powietrze i woda, dobre gleby, mają bardzo duży wpływ na jakość ziarna i tym samym mąki. Chleb domowy na zakwasie wyrabiany jest ręcznie w dzieży, z ciasta poddanego fermentacji (zakwas), dzięki czemu jest miękki, elastyczny, lekko wilgotny, bez odstającej skórki. Do chleba dodaje się maślankę lub serwatkę, co podkreśla smak i trwałość chleba. Wypiekany jest on w tradycyjnym piecu opalanym drewnem liściastym. Chrupiące bochenki po wyjęciu z pieca, jeszcze gorące, smarowane są plastrem słoniny, dzięki czemu skórka jest błyszcząca i miękka. Mieszkańcy wsi z okolic powiatu słubickiego, pieką chleb na zakwasie według przepisów rodzinnych i starej receptury od kilku pokoleń w rodzinach, o tradycjach i korzeniach rolniczych. Obecnie, po nieznacznej modyfikacji receptury, chleb domowy na zakwasie jest pieczony przez piekarnię w miejscowości Kowalów.  Producent: Gospodarstwo Rolno-Agroturystyczne „Dereniówka”, Lubiechnia Wielka Tradycja wypieku chleba z dodatkiem nasion lnu została zaadaptowana na terenach województwa lubuskiego po 1945 roku. Przesiedleni mieszkańcy z terenów południowo - wschodniej Polski stosowali przywiezione przez siebie receptury wypieku pieczywa z dodatkiem nasion lnu, zachowując przy tym tradycję wypieku. Niestety z upływem lat i rozwojem piekarnictwa mechanicznego tradycja ta stopniowo zanikała. „Chleb pieczony jest na naturalnym zakwasie z użyciem mąki pszennej i żytniej, z dodatkiem nasion lnu. Nasiona są moczone w zimnej wodzie i dodawane do ciasta chlebowego gdy napęcznieją. Poza solą (i wodą) nie dodaje się do ciasta innych składników – polepszaczy, spulchniaczy, konserwantów. Przed włożeniem bochenków do komory pieca, górna – zewnętrzna część bochenka jest pokrywana zimną wodą za pomocą prostokątnej „strychówki” – miotełki z witek roślinnych” (Wywiad etnograficzny przeprowadzony z mieszkańcami powiatu żarskiego). Domieszka lnu, to pozytywna kompozycja kwasów Omega 3 i 6, zawartych w nasionach, które pozytywnie wpływają na organizm ludzki. Ponadto nasiona również wpływają na przedłużenie trwałości pieczywa i na jego walory smakowe. Mimo tego, że tradycyjne metody wytwarzania tego chleba zostały zastąpione przez piekarnie mechaniczne, to receptura pozostała wciąż ta sama.  Producent: Gminna Spółdzielnia „Samopomoc Chłopska”, Żary Na terenie województwa lubuskiego powszechna jest tradycja wypieku chleba ze starego pieca. Obrzęd pieczenia tego chleba został przeniesiony na tereny zachodnie z Wołynia, a znajdujące się w poniemieckich domach, zachowane w dobrym stanie piece sprzyjały kontynuowaniu tradycji wypieku chleba. Chleb ze starego pieca przygotowywany był z mąki pszennej, mąki żytniej, soli i wody. Niekiedy też, w zależności od pochodzenia mieszkańców, zawierał odmienne dodatki w postaci gotowanych ziemniaków, dyni lub różnego rodzaju przypraw i otrębów. Po przygotowaniu rozczynu dodawano pozostałe składniki i przystępowano do wyrabiania ciasta. Ciasto wyrabiano ok. 1 godziny, aż uzyska odpowiednią plastyczność. Wyrobione ciasto odstawiano w ciepłe miejsce do wyrośnięcia na ok. 3-4 godziny. Następnie ciasto to wkładano do formy wymoszczonej tłuszczem i obsypanej otrębami (ok. 1/3 pojemności formy) i odstawiano na ok. 1 godzinę do wyrośnięcia w formie. W tym czasie rozpalano w piecu przy użyciu drewna sosnowego. Ogień podtrzymywany był do czasu wyrośnięcia ciasta. Następnie usuwano żar i popiół i do tak przygotowanego pieca wkładano foremki z ciastem. Chleb należało piec 50-70 minut. „Taki chleb zachowuje o wiele dłużej świeżość w porównaniu do zwykłego wyrobu zakupionego w sklepie, a smak jest bez porównania. (…) U nas w domu jadło się go najczęściej ze świeżym masłem lub smalcem i skwarkami” (Wywiad przeprowadzony z mieszkańcami Drzecina). Należy podkreślić, że mieszkańcy Drzecina kontynuują wyrób chleba ze starego pieca w jego oryginalnym kształcie z wykorzystaniem dawnej receptury. Producent: Ryszard Kapica, Drzecin", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/10", "category": "lubuskie", "sub_category": "Wyroby piekarnicze i cukiernicze", "phrase": "Chleb ze starego pieca"}