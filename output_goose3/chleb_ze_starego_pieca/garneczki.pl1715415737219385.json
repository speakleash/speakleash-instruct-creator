{"meta_description": "", "title": "Jak odświeżyć suchy chleb i bułki? Sposoby na odświeżanie pieczywa", "content": "Świeże, jeszcze ciepłe pieczywo to zdecydowanie rozkosz dla podniebienia. Nie zawsze mamy jednak czas na kupno świeżych bułek, a nawet tego nieco już starego pieczywa nie powinno się wyrzucać. Zatem w jaki sposób skutecznie odświeżyć czerstwy chleb i bułki? Możesz zrobić to w piekarniku, mikrofalówce lub wykorzystać działanie pary wodnej i owoców. Przyjemnie miękka bułka czy kromka chleba z chrupiąca skórką to prawdziwa uczta dla naszego podniebienia. Dodatek masła i domowej roboty konfitury sprawia, że z lubością zajadamy pieczywo na śniadanie. Najlepsze jest oczywiście to jeszcze ciepłe, wypieczone w domu lub przyniesione prosto z piekarni. To czerstwe i suche nie jest już tak apetyczne. Jednocześnie, wedle tradycji nie powinno się wyrzucać pieczywa. Zatem, co zrobić, gdy chleb czy bułki nie są jeszcze zepsute, ale lekko suche? Poznaj sposoby na odświeżanie pieczywa, dzięki którym znowu stanie się apetyczne. By pieczywo na dłużej zachowało swoją świeżość, musisz je przechowywać w odpowiednich warunkach. Gdy będzie często zostawiane na kuchennym blacie lub układane w koszyczku bez żadnego opakowania – wysuszy się bardzo szybko. Chleb i bułki przechowuj w suchym miejscu o temperaturze pokojowej, najlepiej w chlebaku wykonanym z drewna, metalu, ceramiki czy plastiku. Wnętrze drewnianego chlebaka przetrzyj dodatkowo ściereczką nasączoną octem i pozostaw otwarty do wyschnięcia. Dzięki temu uchronisz chlebak od pleśnienia, a pieczywo od psucia się. Zamiast foliowych woreczków, warto włożyć pieczywo do bawełnianego worka na chleb, który pozwoli mu „oddychać”, a tym samym nie będzie przyczyniać się do pleśnienia. Nie wkładaj pieczywa do lodówki. Jego nadmiar możesz jednak zamrozić i rozmrozić w dowolnym momencie. Jeśli jednak Twoje pieczywo potrzebuje ratunku, zapoznaj się z domowymi sposobami jak odświeżyć stary chleb! Jak skutecznie odświeżyć suchy chleb i bułki w mikrofali? Budzisz się rano gotowy, by przygotować bułki na śniadanie i kanapki do pracy, a okazuje się, że jedyne, co masz w domu to czerstwe pieczywo… Nie masz już czasu, by wyskoczyć po świeże bułeczki do piekarni, a przecież musisz coś zjeść! Bez obaw – kuchenka mikrofalowa przyjdzie Ci na ratunek. Jak szybko odświeżyć pieczywo w mikrofalówce? Bułkę lub kawałek chleba owiń lekko namoczonym ręcznikiem papierowym lub posmaruj je mlekiem za pomocą silikonowego pędzelka. Możesz wykorzystać również specjalny worek do podgrzewania pieczywa w mikrofalówce. Włóż pieczywo do kuchenki, ustaw największą moc i włącz urządzenie na 10 sekund. Po wyjęciu powinno być dużo świeższe! W jaki sposób odświeżyć czerstwy chleb i bułki w piekarniku? Jeśli masz trochę więcej czasu na odświeżanie chleba, możesz zrobić to w piekarniku. Dzięki tej metodzie czerstwe pieczywo powinno odzyskać aromat oraz chrupiącą skórkę. Zwilż je wodą, zawiń w folię aluminiową i włóż do rozgrzanego piekarnika. (140-150° C). Pieczywo powinno się podpiekać przez około 15 minut. Czas zależy od wielkości produktu – duży chleb będzie potrzebował 15-20 minut, a małej bułce wystarczy nawet 5 minut. Do piekarnika możesz włożyć także naczynie wypełnione wodą i dopiero razem z nim zacząć rozgrzewanie. Wyłącz nagrzany piekarnik, a na półce powyżej naczynia z wodą ułóż chleb czy bułki. Parująca woda przeniknie do pieczywa, które przestanie być suche. Woda powinna cały czas parować. Takie odświeżanie pieczywa w piekarniku powinno trwać znacznie dłużej, bo 1-1,5 godziny. Piekarnik czy kuchenka mikrofalowa to doskonały sposób na odświeżanie bułek i chleba w całości. A jak można skutecznie odświeżyć chleb krojony? Wykorzystaj do tego jabłka lub łodygi selera naciowego! Przygotuj szczelny pojemnik na żywność i włóż do niego pieczywo wraz z kawałkami obranego jabłka lub dwoma łodygami selera naciowego. Taki pojemnik włóż na noc do lodówki, a już rano chleb powinien być odświeżony! Jak szybko i prosto odświeżyć bagietkę na parze? Sucha bagietka czy bułka nie smakuje już tak samo dobrze, nawet z dodatkiem prawdziwego masła i owocowego dżemu własnego roboty. Jak jeszcze inaczej możesz odświeżyć pieczywo? Na parze wodnej! Zagotuj w garnku wodę, przymocuj do niego bawełnianą ściereczkę lub połóż na nim metalowy durszlak. Ułóż na nim bagietkę i nakryj pokrywą. Parująca woda wchłonie się w pieczywo, które odzyska swoją miękkość. Jeśli masz w domu garnek do gotowania na parze, to bez wątpienia przyda się przy tej metodzie. Oprócz samych sposobów na odświeżanie pieczywa, możesz wykorzystać również pomysły na „dania” z czerstwego chleba. Suche pieczywo to dobra baza do grzanek, tostów, zapiekanek, a nawet knedli i śląskiej wodzionki. Zobacz koniecznie: Co można zrobić z czerstwego chleba?", "url": "https://www.garneczki.pl/blog/jak-odswiezyc-suchy-chleb-i-bulki/", "category": "lubuskie", "sub_category": "Wyroby piekarnicze i cukiernicze", "phrase": "Chleb ze starego pieca"}