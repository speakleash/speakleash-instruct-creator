{"meta_description": "Produkt wpisany na listę produktów tradycyjnych w dniu 2016-03-09 w kategorii Produkty Warzywa i owoce w woj. łódzkim.", "title": "Ogórki kiszone z Rogowa - - Portal Gov.pl", "content": "Długość od 6 cm do 10 cm, średnica w przekroju od 2 cm do 4 cm. Zewnętrzna oliwkowa z widocznymi jaśniejszymi prążkami, w przekroju barwa wyraźnie jaśniejsza z odcieniami zieleni i żółtego. Gmina Rogów położona jest w powiecie brzezińskim w województwie łódzkim. Jest gminą o charakterze typowo rolniczym i sadowniczym, gdzie od dawna mieszkańcy trudnią się uprawą warzyw gruntowych, w tym ogórków. Jednym ze sposobów zagospodarowania dużej ilości ogórków, a także przygotowania zapasów na okres zimowy było ich odpowiednie kiszenie. Przepis na przygotowywanie ogórków kiszonych przekazywany był ustnie przez gospodynie z terenu gminy Rogów podczas różnych spotkań czy warsztatów organizowanych przez Koła Gospodyń Wiejskich. „Do zakwaszenia wybieram ogórki jędrne, raczej długie i proste, żeby były kształtne, wybieram takie ogórki żeby lepiej się układały” (Wywiad przeprowadzony z mieszkańcami gminy Rogów). Na początku w słoje układane są przyprawy takie jak: chrzan, czosnek, koper (łodygi z baldachem), liście z wiśni, czarnej porzeczki oraz orzecha włoskiego, dzięki którym ogórki uzyskują odpowiednią kruchość i barwę. Następnie oczyszczone ogórki układane są dość ścisło, warstwowo, a wszystko zalewane jest wcześniej przygotowaną zalewą z wody i soli. Słoje są szczelnie zamykane i odstawiane na około 4 dni do pomieszczenia w temperaturze pokojowej, a następnie przenoszone są do chłodniejszego i ciemniejszego pomieszczenia, np. piwnicy. „Ogórki kiszone z Rogowa zaliczam do pożywienia zarówno codziennego, niedzielnego i także postnego. Ogórki kiszone z Rogowa są u mnie dodatkiem do potraw, wykorzystuję je bardzo często do wykonywania innych potraw” (Wywiad przeprowadzony z mieszkańcami gminy Rogów).", "url": "https://www.gov.pl/web/rolnictwo/ogorki-kiszone-z-rogowa", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kiszone z Rogowa"}