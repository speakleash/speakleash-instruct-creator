{"meta_description": "Śmietana Lasowiacka z Okręgowej Spółdzielni Mleczarskiej ze Stalowej Woli została wpisana na listę Produktów Tradycyjnych Ministerstwa Rolnictwa i Rozwoju Wsi.", "title": "Lasowiacka śmietana na ministerialnej liście Produktów Tradycyjnych", "content": "Radość z tego dla stalowowolskich mleczarzy jest wielka, dlatego na tę okazję zwołali w środę konferencję prasową. Mają powody do satysfakcji. Na Podkarpaciu uchowały się tylko trzy tak małe mleczarnie jak ta w Stalowej Woli. Na liście Produktów Tradycyjnych znajduje się 1 tysiąc 656 wyrobów z całego kraju, w tym 215 z Podkarpacia. A w tym dwa produkty ze stalowowolskiej mleczarni - śmietana lasowiacka i ser twarogowy lasowiacki. - To dla nas ogromne wyróżnienie. Śmietana lasowiacka to produkt tradycyjny, co oznacza, że jest produkowana w niezmiennej recepturze przynajmniej od dwudziestu pięciu lat. Tym bardziej jest to dla nas miłe, że to kolejny produkt, który został wpisany na listę Produktów Tradycyjnych - cieszył się Sławomir Czwal, prezes OSM w Stalowej Woli. Zanim śmietana trafiła na listę tradycyjnych produktów, jej wytwarzaniu przyglądnęli się specjaliści z kolbuszowskiego muzeum. Ocenili, że rzeczywiście jest produkowana tradycyjną metodą.", "url": "https://echodnia.eu/podkarpackie/lasowiacka-smietana-na-ministerialnej-liscie-produktow-tradycyjnych/ar/11818484", "category": "podkarpackie", "sub_category": "Sery i inne produkty mleczne", "phrase": "Ser twarogowy lasowiacki"}