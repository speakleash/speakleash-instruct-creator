{"meta_description": "Produkt wpisany na listę produktów tradycyjnych w dniu 2013-06-24\nW kategorii Warzywa i owoce\nW województwie woj. lubelskim", "title": "Konfitura różana z Końskowoli - - Portal Gov.pl", "content": "Utarta masa z płatków róż, cukru oraz soku z cytryny. Historia wytwarzania konfitury z płatków róży związana jest z Końskowolą, której to mieszkańcy od wielu pokoleń uprawiają róże zarówno dekoracyjne, jak i smakowe. Najczęściej na tych terenach uprawiana jest róża pomarszczona (Rosa rugosa) o kwiatach różowych i mocno pachnących. Ponadto jedna z opowieści głosi, że na obrazie Świętej Anny z Najświętszą Maryją Panną i Dzieciątkiem Jezus, który znajduje się w kościele św. Anny w Końskowoli, trzymany przez Maryję kwiat to właśnie róża stulistna Rosa centifolia L, uprawiana na plantacjach w gminie Końskowola. Niektórzy mieszkańcy uważają, że w taki symboliczny sposób zainicjowana została hodowla róż w tym regionie, a Matka Boża otacza tutejszych producentów szczególną opieką.", "url": "https://www.gov.pl/web/rolnictwo/konfitura-rozana-z-konskowoli", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura różana z Końskowoli"}