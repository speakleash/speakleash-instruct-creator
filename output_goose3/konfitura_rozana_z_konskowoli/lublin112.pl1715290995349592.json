{"meta_description": "Najszybsze informacje z Lublina, regionu i kraju", "title": "Wędzony karp, ryba w soli, konfitura różaną oraz krupnik staropolski – Kulinarne dziedzictwo zostało nagrodzone (zdjęcia)", "content": "W miniony weekend na terenie Międzynarodowych Targów Poznańskich odbyły się Targi Smaki Regionów, w trakcie których przyznano prestiżowe nagrody „Perły 2021”. Otrzymali je laureaci XX jubileuszowej edycji ogólnopolskiego Konkursu „Nasze Kulinarne Dziedzictwo-Smaki Regionów” na najlepszy regionalny i tradycyjny produkt żywnościowy oraz na najlepsze danie i potrawę regionalną i tradycyjną. Celem wydarzenia jest zachowanie narodowych specjałów, zanim odejdą w zapomnienie, wyparte przez „szybką” przemysłową żywność. Chodzi o lokalne i regionalne wyroby, osadzone głęboko w polskiej tradycji i od lat wytwarzane tymi samymi metodami i według tych samych receptur. Do tego dochodzi zachęcanie rolników i właścicieli lokalnych firm, obiektów agroturystycznych, turystycznych i gastronomicznych do czerpania z bogatej spuścizny kulinarnego dziedzictwa i wykorzystania jej w ofercie rynkowej, do sięgania do lokalnych zasobów surowców a także inspiracja producentów do wytwarzania certyfikowanej tradycyjnej żywności wysokiej jakości. W tegorocznej edycji zostało nagrodzonych sześć produktów regionalnych z województwa lubelskiego. Statuetki trafiły do Anny Kuśmierzak-Kucel z Gospodarstwa Rybackiego w Bełżcu za karpia wędzonego z Bełżca, Koła Aktywnych Kobiet z Łobaczewa Małego za rybę w soli, Ireneusza Kwaśniaka z Pasieki Malinowa Kraina za miód akacjowo-malinowy, Aleksandry Mazurkiewicz z Manufaktury Różanej za konfiturę różaną z Końskowoli, Jolanty i Eligiusza Pecio z Gospodarstwa Ekologicznego Skarby Natury z Zabłocia za niepaloną kaszę gryczaną z Zabłocia, oraz do Jolanty Dobrzyńskiej za Krupnik Staropolski. Z kolei Koło Aktywnych Kobiet w Tarzymiechach Trzecich zostało nagrodzone za najlepsze danie regionalne. Była to zupa koperkowa zakraszana z kluskami spod pachy i pierś z kaczki z sodziakami.", "url": "https://www.lublin112.pl/wedzony-karp-ryba-w-soli-konfitura-rozana-oraz-krupnik-staropolski-kulinarne-dziedzictwo-zostalo-nagrodzone-zdjecia/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura różana z Końskowoli"}