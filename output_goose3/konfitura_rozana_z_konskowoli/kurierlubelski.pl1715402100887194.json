{"meta_description": "Goście XVII Święta Róży w Końskowoli przekonają się, że ten królewski kwiat nie tylko wspaniale wygląda, ale również świetnie smakuje.", "title": "Święto Róży w Końskowoli: Konfitury z płatków i inne różane specjały", "content": "Czerwone, białe, herbaciane... W trzecią niedzielę lipca róże i ich wielbiciele mają swoje święto w Końskowoli. W tym roku przygotowano dla gości wiele atrakcji, m.in. oczywiście wybór królowej róż. Doroczne Święto Róży odbędzie się już po raz siedemnasty. Ale te majestatyczne kwiaty od dawien dawna można nie tylko podziwiać, ale również jeść. Jedną z osób, która kontynuuje tradycję wytwarzania konfitury różanej, jest Małgorzata Mazurkiewicz ze Starej Wsi koło Końskowoli. - Zdecydowaliśmy się wskrzesić tę trochę zapomnianą tradycję, bo Końskowola już od czasów Czartoryskich słynęła z pięknych różanych ogrodów i chcieliśmy, aby znakiem firmowym miejscowości były nie tylko kwiaty, ale również przetwory - wyjaśnia Małgorzata Mazurkiewicz. Udało się pozbierać przekazy od mieszkańców gminy, upewnić, jak wyglądała tradycyjna produkcja konfitury i dzięki temu w ubiegłym roku trafiła ona na ogólnopolską listę produktów tradycyjnych.", "url": "https://kurierlubelski.pl/swieto-rozy-w-konskowoli-konfitury-z-platkow-i-inne-rozane-specjaly/ar/3503281", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura różana z Końskowoli"}