{"meta_description": "", "title": "Konfitura z owoców róży nagrodzona Perłą 2015 – Końskowola", "content": "Konfitura z owoców róży, wytwarzana przez Manufakturę Różaną w Końskowoli została nagrodzona „Perłą” w XV edycji konkursu „Nasze Kulinarne Dziedzictwo – Smaki Regionów”. Nagroda została wręczona podczas Targów Smaki Regionu, które odbyły się w dniach 19-22 września w Poznaniu. Statuetkę odebrała Pani Jolanta Mazurkiewicz, właścicielka Manufaktury Różanej. O nagrodę walczyły produkty regionalne z całego kraju, tym bardziej cieszy, że zwycięstwo przypadło właśnie gospodarstwu z Końskowoli. Manufaktura Różana to gospodarstwo łączące zamiłowanie do róż i gotowania. Specjalizuje się w produkcji sadzonek, jednak największą popularnością cieszy się ze względu na swoje wyroby kulinarne. W ofercie znajdują się m.in. konfitura z płatków róży, syrop z płatków i owoców róży, półfrancuskie rogaliki z masą orzechową i różą oraz marmolada różana. Konfitura Różana produkowana w zakładzie w Końskowoli 24 czerwca 2013 r została wpisana na Listę Produktów Tradycyjnych. Organizatorem konkursu była Polska Izba Produktu Regionalnego i Lokalnego oraz Związek Województw RP, a jego patronami są: Minister Rolnictwa i Rozwoju Wsi oraz Marszałkowie Województw z całej Polski.", "url": "https://markakonskowola.pl/konfitura-z-owocow-rozy-nagrodzona-perla-2015/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura różana z Końskowoli"}