{"meta_description": "Produkt wpisany na listę produktów tradycyjnych w dniu 2013-10-01\nW kategorii Warzywa i owoce\nW województwie woj. lubelskim", "title": "Konfitura z owoców róży - - Portal Gov.pl", "content": "Gmina Końskowola w województwie lubelskim, zwana zagłębiem szkółkarskim, słynie z produkcji róż, przez co nazywana jest też Różaną Krainą. Początki szkółkarskiej działalności przypisuje się księżnej Izabeli Czartoryskiej, która na początku XIX wieku w miejscowości Pożóg, założyła ogród w stylu angielskim o powierzchni ok. 9 hektarów. Przez lata zmieniała się technologia i metody produkcji róż, ale zainteresowanie uprawą tej rośliny nie malało. W 1998 roku Wójt Gminy Końskowola ustanowił Święto Róż, podczas którego każdy plantator ma możliwość zaprezentowania swoich kwiatów. Święto to odbywa się w każdą trzecią niedzielę lipca. Mimo że w regionie róże kojarzą się przede wszystkim ze sprzedażą krzewów różanych, nie jest to jedyne zastosowanie tych przepięknych roślin. Wielowiekowa tradycja uprawy zaowocowała wieloma metodami wykorzystania zarówno płatków róż, jak i ich owoców. Konfitura z owoców róży to gęsta masa o charakterystycznym intensywnym pomarańczowo-czerwonym kolorze; słodkość z lekko kwaśnym posmakiem, bez dodatku konserwantów i sztucznych barwników. Konfiturę wytwarza się z wyjątkowo cennych dla zdrowia owoców róży pomarszczonej R. rugosy. Jest to krzew dochodzący do 2 m wysokości. Kwitnie od maja do mrozów. Posiada pięciopłatkowe, pojedyncze kwiaty, różowe lub różowo-czerwone i duże, kuliste, szkarłatnoczerwone owoce, które kształtem i barwą przypominają małe pomidory. Róża ta jest łatwa w uprawie, nie ma specjalnych wymagań co do gleby, jest też całkowicie mrozoodporna i łatwo się rozmnaża. Wymaga tylko słońca, bo wtedy kwitnie i owocuje obficie. W okolicach Końskowoli rośnie na plantacjach. Rzadziej spotyka się ją w stanie dzikim, częściej tworzy żywopłoty lub jest sadzona w przydomowym ogrodzie. Do przygotowania konfitury z owoców róży, jędrne, dojrzałe, dobrze wybarwione owoce róż zbierane są ręcznie. „Każdemu owockowi trzeba odciąć ogonek, wyciągnąć szypułkę, przeciąć go wzdłuż i wyciągnąć nasiona razem z włoskami pokrywającymi wnętrze owocu” (Wywiad etnograficzny z mieszkańcami Końskowoli). Następnie „przygotowujemy gęsty syrop, biorąc – jak zawsze – „kilo na kilo”, czyli na 1 kg owoców wydrylowanych – 1 kg cukru i ok. pół szklanki wody. Na gorący syrop ciągnący się wkładamy owoce. Doprowadzamy do wrzenia i zestawiamy z ognia. Następnego dnia znowu smażymy i gdy konfitury nabiorą przeźroczystości, owoce są dobrze usmażone i jakby szkliste wkładamy je gorące do gorących słoików, od razu je zamykając” (I. Gumowska, „Owoce z lasów i pól”). Konfitura z róż odznacza się głębokim, zachęcającym do degustacji aromatem oraz wyrafinowanym smakiem. Jest piękną dekoracją tortów i deserów, ale wyśmienicie też smakuje np. z białym serem.", "url": "https://www.gov.pl/web/rolnictwo/konfitura-z-owocow-rozy", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura różana z Końskowoli"}