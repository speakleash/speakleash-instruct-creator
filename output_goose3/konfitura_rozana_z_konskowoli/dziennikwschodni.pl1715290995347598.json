{"meta_description": "W ostatnią sobotę w Nałęczowie rozstrzygnięto konkurs kulinarny pod nazwą „Nasze Kulinarne Dziedzictwo-Smaki Regionów”. Po raz drugi wygrał go produkt z „Manufaktury Różanej” w Starej Wsi w gminie Końskowola.", "title": "Nasza różana perełka z gminy Końskowola", "content": "Kolejny raz różane konfitury z powiatu puławskiego nie miały sobie równych podczas wojewódzkiego konkursu organizowanego przez lubelski Urząd Marszałkowski. W sobotnim finale pierwsze miejsce zajęła konfitura różana z Końskowoli przygotowana przez „Manufakturę Różaną”. Ten sam produkt „Smaki Regionów” wygrał także 2014 roku. – To jest nasza perełka – przyznaje Jolanta Mazurkiewicz z manufaktury, która zachęca do wypróbowania także szeregu innych swoich przetworów. Oprócz słynnej różanej konfitury, w Starej Wsi powstają także syropy z płatków i owoców róży, rogaliki z masą orzechową i różą, a także konfitury z pigwowca. Róże pochodzą z własnych plantacji, a zbiór ich płatków i owoców odbywa się ręcznie. Pracownicy „Manufaktury” zapewniają, że ich produkty są wolne od sztucznych barwników, aromatów, czy konserwantów. To nie wszystko, bo stare, różane receptury mają podobno także pozytywny wpływ na zdrowie, szczególnie dla osób narażonych na codzienny stres. Warto dodać, że różana konfitura z gminy Końskowola pokonała prawie 90 innych produktów wystawionych przez kilkudziesięciu wystawców. Konkurencja w tym roku przygotowała ekologiczną czekoladę deserową z maliną, rogaliki z nadzieniem, miody, pasztety, wędliny, napoje, ciastka, pierogi, twarogi, duszone żeberka i wiele innych.", "url": "https://www.dziennikwschodni.pl/pulawy/nasza-rozana-perelka-z-gminy-konskowola,n,1000224956.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura różana z Końskowoli"}