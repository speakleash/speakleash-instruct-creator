{"meta_description": "", "title": "Usługi Der-Pol, Gospodarstwo Rolno-Agroturystyczne, Zagroda Edukacyjna DERENIÓWKA", "content": "Gospodarstwo rolno-agroturystyczne Dereniówka (woj. lubuskie)  oferta gospodarstwa bazuje na dużym doświadczeniu gospodyni Grażyny Dereń, jako kucharza oraz wielokrotnej laureatki ogólnopolskich konkursów kulinarnych m.in. \"Nasze Kulinarne Dziedzictwo  Smaki Regionów\". Gospodyni jest znaną propagatorką regionalnego dziedzictwa kulinarnego na terenie województwa lubuskiego, gdyż oprócz prowadzenia kulinarnych działań edukacyjnych w swoim gospodarstwie, aktywnie publikuje artykuły w prasie rolniczej i realizuje filmy o żywnościowych produktach regionalnych Ziemi Lubuskiej. Oferta edukacyjna oparta jest o warsztaty kulinarne oraz kursy gotowania i pieczenia dla różnych grup wiekowych dzieci, ale przede wszystkim dorosłych. Program edukacyjny Warsztaty kulinarne obejmuje przygotowywanie produktów tradycyjnych, które zostały przez gospodynię wprowadzone na LPT, czyli: schab tradycyjny słubicki, chleb domowy na zakwasie, pierogi z kaszą gryczaną i twarogiem, pierogi z kapustą i grzybami leśnymi oraz nalewka z owoców derenia. Do działań kulinarnych, jakie są oferowane w gospodarstwie zalicza się również tradycyjne przetwórstwo żywności, np. smażenie konfitur, wędzenie wędlin, kiszenie ogórków lub suszenie grzybów i owoców. Wszystkie sporządzone potrawy oraz produkty żywnościowe są przez turystów degustowane i omawiane na kolacji wspólnie z gospodynią prowadzącą warsztaty kulinarne [www.dereniowka.com.pl].", "url": "https://www.polskasmakuje.pl/author/dereniowka/", "category": "lubuskie", "sub_category": "Mięso świeże oraz produkty mięsne", "phrase": "Schab tradycyjny słubicki"}