{"meta_description": "", "title": "Lubuska Izba Rolnicza » Archiwum bloga » SCHAB SŁUBICKI NA RZĄDOWEJ LIŚCIE PRODUKTÓW TRADYCYJNYCH", "content": "Na ministerialnej Liście Produktów Tradycyjnych znajduje się 11 potraw i napojów z województwa lubuskiego. Na liście lubuskich regionalnych specjałów są: paska Bukowińska, piwo wschowskie, wino gronowe, strudel, kapusta kiszona nadnotecka, miód wielokwiatowy z doliny Noteci, jarzębiak, jarzębiak na winiaku, trójniak i bochen chleba starowiejskiego. W połowie kwietnia wpisano na nią schab słubicki. Trafił na listę dzięki staraniom Grażyny Dereń ze wsi Lubiechnia Wielka w powiecie słubickim. Gospodyni postanowiła ocalić od zapomnienia jeden z przepisów z Kresów Wschodnich, który przekazał jej dziadek. Surowy schab musi pochodzić z tucznika o wadze ok.120 kg. Następnie mięso jest przyprawiane: solą, pieprzem, czosnkiem, kozieradką i trafia do lodówki na 4-5 dni. Schab jest wędzony na zimno w błonie okalającej sadło tucznika. – Tak przygotowany schab jest soczysty, ma lekko czosnkowy zapach, a mięso jest różowe i apetycznie wygląda, a smakuje wspaniale – powiedziała Dereń. Dodała, że prowadzi rozmowy z właścicielami małych masarni z pobliskich miejscowości, aby skorzystały z przepisu i dołączyły schab słubicki do swojej oferty wędlin. – To pozwoli na poznanie jego smaku większej liczbie ludzi i uchroni przepis od zapomnienia. Tradycja wyrobu tego schabu została udokumentowana w literaturze kulinarnej; był on przygotowywany już od 1868 roku – dodała. Uzyskanie statusu Produktu Regionalnego nie jest łatwe i obwarowane wieloma warunkami. Dana potrawa, napój lub inny produkt spożywczy musi powstawać z wykorzystaniem tradycyjnych metod, używanych od co najmniej 25 lat. Ważny jest także element tożsamości społeczności lokalnej. Pierwszym produktem w kraju umieszczonym na liście – w lipcu 2005 roku – był pierekaczewnik – pieróg z Podlasia, który jest specjalnością mieszkających na tych ziemiach Tatarów. W 2009 r. pierekaczewnik został już zarejestrowany w UE jako Gwarantowana Tradycyjna Specjalność. Polska Lista Produktów Tradycyjnych liczy już 963 pozycji. Polska Izba Produktu Regionalnego i Lokalnego wspólnie ze Związkiem Województwa RP organizuje XII edycję ogólnopolskiego konkursu ,,Nasze Kulinarne Dziedzictwo – Smaki Regionów. Jego celem jest przede wszystkim identyfikacja regionalnych produktów, ich promocja a także zachęcanie mieszkańców do poszukiwania alternatywnych źródeł dochodu oraz przygotowania producentów do ubiegania się o odpowiednia prawna ochronę , zgodnie ze standardami obowiązującymi w Unii Europejskiej. Przez żywnościowe produkty regionalne organizatorzy rozumieją surowce lub wyroby, które mogą być przeznaczone do bezpośredniego spożycia lub sporządzania potraw. Regionalne produkty muszą być związane z określonym obszarem geograficznym, charakteryzować się szczególnymi cechami, często wynikającymi ze specyficznych warunków klimatycznych i glebowych regionu, z którego pochodzą. Powinny być wytwarzane w małej skali, tradycyjnymi metodami, wywodzić się z tradycji i kultywowanych w danym regionie zwyczajów oraz powinny być od dawna znane w okolicy. W konkursie mogą wziąć udział wszyscy ci, którzy przedstawią produkty spełniające warunki podanej wyżej definicji oraz przyślą wypełnione karty zgłoszenia do konkursu. Karty powinny wpłynąć najpóźniej na dwa tygodnie przed finałem w danym regionie, na adres: Polska Izba Produktu Regionalnego i Lokalnego, 00-380 Warszawa, ul. Kruczkowskiego 3 lok. 9 z dopiskiem: „Nasze Kulinarne Dziedzictwo-Smaki Regionów””. Wzór formularza na www.produktyregionalne.pl . Krajowy Finał Konkursu, i wręczenie statuetki „Perły”, odbędzie się w Poznaniu, w czasie trwania Targów Polagra- Food, w X 2012r. Wszyscy laureaci „Pereł”, ze wszystkich edycji, otrzymają propozycję udziału w ekspozycji swoich produktów wraz z możliwością ich sprzedaży w czasie trwania Targów, na specjalnie wydzielonych stoiskach w ramach Pawilonu „Smaki Regionów”. Skład Komisji Konkursowych i Kapituły Krajowej do wglądu w siedzibie Polskiej Izby Produktu Regionalnego i Lokalnego. Wzorem lat ubiegłych, Kapituła Krajowa wybierze laureatów „Klucza do Polskiej Spiżarni”, przyznawanego osobom szczególnie zasłużonym w regionach dla wspierania kulinarnego dziedzictwa, promocji i budowy rynku produktów regionalnych, lokalnych i tradycyjnych. Zgłoszenia z regionów kandydatów do nagrody „Klucz do Polskiej Spiżarni” należy przysyłać (z uzasadnieniem oraz opisem dokonań i fotografiami zgłaszanych osób) do dnia 10. września br. Zachęcamy do promocji własnych produktów.", "url": "https://lir.agro.pl/?p=3764", "category": "lubuskie", "sub_category": "Mięso świeże oraz produkty mięsne", "phrase": "Schab tradycyjny słubicki"}