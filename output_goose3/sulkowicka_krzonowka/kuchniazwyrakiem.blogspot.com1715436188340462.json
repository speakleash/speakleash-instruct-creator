{"meta_description": "Sułkowicka krzonówka - tradycyjna zupa chrzanowa na serwatce; co zrobić z serwatką z twarogu?", "title": "Sułkowicka krzonówka - tradycyjna zupa chrzanowa na serwatce", "content": "Krzonówka (chrzanówka) to tradycyjna zupa wielkanocna gotowana w okolicach podkrakowskich Sułkowicach (k. Myślenic), dawniej podawana w świąteczną niedzielę wielkanocną. Tę jednogarnkową potrawę sporządzano z tradycyjnych wędlin wielkanocnych, które zostawały ze święconki. Nazwa krzonówki pochodzi od jednego ze składników zupy – chrzanu, na który w okolicy Sułkowic dawniej mówiło się „krzan” albo „krzon”. Tradycja mówi, że do jej powstania wykorzystywano wszystkie resztki po śniadaniu wielkanocnym z poświęconych potraw (zarówno wędliny, jak i jajka). Dziś poświęcona wędlina zastępowana jest często zwykłą kiełbasą, bo zupę lepiej jest przecież przygotować wcześniej. Jej trzon stanowi chrzan. W dawnych czasach, kiedy panowała bieda, jarzynę tę można było „ukopać” i pozbierać za darmo na polach. Obfitość tej potrawy zależała od statusu materialnego poszczególnych rodzin, dlatego też czasem sułkowicka krzonówka była uboga, a czasem bardzo bogata w składniki. Krzonówka w okolicach Sułkowic gotowana jest na bazie serwatki, co wyróżnia ją wśród innych chrzanówek gotowanych w Małopolsce. Składniki:  250 g łopatki wieprzowej 250 g wędzonych żeberek 250 g surowego wędzonego boczku 250 g kiełbasy (może być ze święconki) 2 l serwatki pół selera dwie marchewki korzeń pietruszki kawałek korzenia chrzanu oraz tarty chrzan do smaku (może być gotowy) 2 liście laurowe 4 ziarenka ziela angielskiego sól pieprz  natka pietruszki i koperek do dekoracji 5 jajek na twardo    W niewielkiej ilości wody ugotować mięso z łopatki, żeberka oraz wędzony boczek pokrojony w drobną kostkę przez pół godziny. Po ugotowaniu oddzielić mięso z żeberek i dodać znów do garnka. Zalać serwatką, dodać kiełbasę (można podsmażyć wcześniej) i zagotować. Dodać warzywa wraz z całym korzeniem chrzaniu. Przyprawić pieprzem, zielem angielskim i liściem laurowym. Gotować ok. 30 minut. Na koniec dodać tarty chrzan do smaku. Podawać z koperkiem, pietruszką i półkami jajek.", "url": "http://kuchniazwyrakiem.blogspot.com/2018/03/sukowicka-krzonowka-tradycyjna-zupa.html", "category": "małopolskie", "sub_category": "Gotowe dania i potrawy", "phrase": "Sułkowicka krzonówka"}