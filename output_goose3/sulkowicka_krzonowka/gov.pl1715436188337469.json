{"meta_description": "Produkt wpisany na listę produktów tradycyjnych w dniu 2010-12-01\nW kategorii Gotowe dania i potrawy\nW województwie woj. małopolskim", "title": "Sułkowicka krzonówka - - Portal Gov.pl", "content": "Jasna, gęsta zupa z osadem z chrzanu. Widoczne kawałki pokrojonych wędlin, mięsa, a także ćwiartki jajka. Całość posypana zieleniną. Krzonówka (chrzanówka) to tradycyjna zupa wielkanocna gotowana na południu Polski, głównie w Małopolsce, dawniej podawana w świąteczną niedzielę Zmartwychwstania Pańskiego. Tę jednogarnkową potrawę sporządzano z tradycyjnych wędlin wielkanocnych, które zostawały ze święconki. Nazwa krzonówki pochodzi od jednego ze składników zupy – chrzanu, na który w okolicy Sułkowic dawniej mówiło się „krzan” albo „krzon”. Obecnie wielu mieszkańców tego terenu używa starej nazwy „krzonówka”, zaś młodsze pokolenie na świąteczną zupę mówi „chrzanówka”.", "url": "https://www.gov.pl/web/rolnictwo/sulkowicka-krzonowka", "category": "małopolskie", "sub_category": "Gotowe dania i potrawy", "phrase": "Sułkowicka krzonówka"}