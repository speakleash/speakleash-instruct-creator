{"meta_description": "Jaką zupę jada się w Wielkanoc w Małopolsce? W wielu domach nie jest ani barszcz biały, nie żur, nie grzybowa, ale krzonówka (nazywana też chrzanówką). Najbardziej popularna jest w Sułkowicach/k.Myślenic, stąd też na ministerialnej liście produktów tradycyjnych znajdziemy sułkowicką krzonówkę. Jak można usłyszeć w Sułkowicach gotuje się ją tutaj od pokoleń. Poza tym, że jest smaczna pozwala też zagospodarować resztki ze świątecznego śniadania, czyli wpisuje się w trend zero waste.", "title": "Sułkowicka krzonówka, zupa idealna (nie tylko) na Wielkanoc: smaczna i w nurcie zero waste. Poza tym hołduje tradycji", "content": "Jaką zupę jada się w Wielkanoc w Małopolsce? W wielu domach nie jest ani barszcz biały, nie żur, nie grzybowa, ale krzonówka (nazywana też chrzanówką). Najbardziej popularna jest w Sułkowicach/k.Myślenic, stąd też na ministerialnej liście produktów tradycyjnych znajdziemy sułkowicką krzonówkę. Jak można usłyszeć w Sułkowicach gotuje się ją tutaj od pokoleń. Poza tym, że jest smaczna pozwala też zagospodarować resztki ze świątecznego śniadania, czyli wpisuje się w trend zero waste. Jak mówi Anna Gatlik ze Stowarzyszenia Gospodyń w Sułkowicach, dawniej przed świętami gospodarze bili świnie, stąd było mięso. Każdy miał krowę, więc miał też pod dostatkiem serwatki. Nie mówiąc już o chrzanie, po który wystarczyło wyjść na pole i „ukopać”. Jeśli dodało się do tego jajka i wędliny z koszyczka otrzymywało się sytą zupę, która wystarczała za cały świąteczny obiad. Nie przyrządzało się już drugiego dania. Dziś już mało kto hoduje świnie, zwłaszcza w mieście. Podobnie jest hodowlą krów, ale nawet jeśli po serwatkę idzie się teraz do sklepu to tradycja pozostaje żywa i krzonówka na święta być musi. Chrzan i serwatka to produkty, o których zakupie na święta pamięta każda sułkowicka gospodyni. Bez nich nie ma sułkowickiej krzonówki a to zupa, która króluje w tej gminie na świątecznych stołach. Zresztą od chrzanu pochodzi jej nazwa. Oprócz serwatki i chrzanu do zupy zgodnie z tradycją trafia to co zostało po wielkanocnym śniadaniu: okrawki wędlin, kiełbasa i jajka. Wcześniej gotuje się wywar na żeberkach, łopatce, boczku. Przepis przekazywano sobie z pokolenia na pokolenia, przy czym w różnych domach może się od nieznacznie od siebie różnić. Mówił o tym Piotr Pułka, były burmistrz Sułkowic, kiedy we wrześniu 2010 roku w Urzędzie Marszałkowskim Województwa Małopolskiego razem z paniami ze Stowarzyszenia Gospodyń w Sułkowicach, prezentował Radzie ds. Produktów Tradycyjnych sułkowicką krzonówkę jako kandydatkę do wpisania na Listę Produktów Tradycyjnych. Pokreślono też wtedy nie tylko walory smakowe zupy, ale także prozdrowotne wszak chrzan słynie z takich właściwości. Sułkowicka krzonówka  (przepis pochodzi ze strony gminy Sułkowice i podaje proporcje na 10 litrów zupy) W niewielkiej ilości wody ugotować mięso z łopatki, żeberka wieprzowe wędzone + wędzony surowy boczek pokrojony w 0,5 cm kostkę (ok. 0,5 godziny). Po ugotowaniu ww. produktów dodać pokrojoną w kostkę kiełbasę swojską (nie obraną ze skórki) i zalać serwatkę do ilości 10 litrów i zagotować. Odstawić. Dodać do krzonówki jarzynę startą na grubej tarce (marchew, pietruszkę, seler, pora) i całą laskę chrzanu. Przyprawić pieprzem, zielem angielskim i liściem laurowym. Pogotować 20 min. Dodać lubczyk. Do zagotowanej zupy dodać dużą ilość startego, sparzonego chrzanu (wg smaku) – około 20 dkg. Nie gotować. Gorącą zupę podawać na głębokim talerzu z poćwiartowanym, ugotowanym na twardo jajkiem, posypać szczypiorkiem. Na stole można postawić pojemnik z tartym chrzanem i doprawić według indywidualnego smaku. Sułkowicka krzonówka najlepiej smakuje podana ze świeżym chlebem.", "url": "https://dziennikpolski24.pl/sulkowicka-krzonowka-zupa-idealna-nie-tylko-na-wielkanoc-smaczna-i-w-nurcie-zero-waste-poza-tym-holduje-tradycji/ar/c17-17437629", "category": "małopolskie", "sub_category": "Gotowe dania i potrawy", "phrase": "Sułkowicka krzonówka"}