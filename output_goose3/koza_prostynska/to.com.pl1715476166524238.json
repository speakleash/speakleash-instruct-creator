{"meta_description": "Prostyń, 04.06. Takie pytanie zadawali sobie uczestnicy Międzyszkolnego Konkursu Plastycznego \"Koza Prostyńska\", który Stowarzyszenie Miłośników Ziemi Prostyńskiej i Zespół Szkół Gminnych im. Jana Pawła II w Prostyni zorganizowało po raz pierwszy w ramach promocji swojego regionalnego produktu - kozy z ciasta. Do konkursy przystąpili uczniowie i nauczyciele trzech szkół z terenu parafii Prostyń - SP Kiełczew, SP Orzełek i ZSG Prostyń.", "title": "Która \"Koza Prostyńska\" jest najładniejsza ??", "content": "Prostyń, 04.06. Takie pytanie zadawali sobie uczestnicy Międzyszkolnego Konkursu Plastycznego \"Koza Prostyńska\", który Stowarzyszenie Miłośników Ziemi Prostyńskiej i Zespół Szkół Gminnych im. Jana Pawła II w Prostyni zorganizowało po raz pierwszy w ramach promocji swojego regionalnego produktu - kozy z ciasta. Do konkursy przystąpili uczniowie i nauczyciele trzech szkół z terenu parafii Prostyń - SP Kiełczew, SP Orzełek i ZSG Prostyń. Konkurs obejmował dwa rodzaje prac plastycznych. Najmłodsi malowali kozy na papierze a starci lepili je z ciasta i malowali na różne kolory. Gimnazjaliści i nauczyciele zgodnie stwierdzili, że lepienie kozy, to wyjątkowo trudne zadanie. Głównym celem konkursu była kontynuacja tradycji ludowych, pobudzanie inwencji twórczej, przypomnienie tradycyjnego wzornictwa, sposobu wykonania kozy, przekazywanie umiejętności następnym pokoleniom, rozwijanie zdolności plastyczno - technicznych u dzieci i młodzieży, integrowanie grup szkolnych do osiągania wspólnego celu ze zwróceniem szczególnej uwagi na oryginalność i estetykę wykonania pracy. - Cały nasz konkurs przebiegał w bardzo przyjaznej i miłej atmosferze - powiedział nam podsumowując zmagania uczniów Wojciech Jakubik, dyrektor Zespołu Szkół Gminnych w Prostyni. - Po zakończeniu pieczenia i malowania wszystkie prace podlegały ocenie naszych surowych jurorów. Kozy były tak piękne, tak kolorowe i pomysłowe, że narada trwała bardzo długo. Ocenie podlegało zachowanie tradycyjnych motywów i kolorystyki, precyzja i dokładność wykonania oraz walory artystyczne. - Jak powszechnie wiadomo już od wielu lat, Prostyń kojarzona jest z Tronem Łaski - rzeźbą lipową uznawaną za cudowną, prawdopodobnie autorstwa Wita Stwosza, a także z kozami prostyńskimi - ciastem w kształcie kozy - mówił o pomyśle powstania konkursu dyrektor Jakubik. - Historia kóz sięga daleko w przeszłość. Legenda głosi, że to kozy pierwsze zauważyły w krzakach na brzegu Buga statuę Trójcy Przenajświętszej i głośnych beczeniem zawiadomiły miejscową ludność o swoim znalezisku. Kolejne wieści mówią, że po upadku powstania styczniowego na odpust do Prostyni, udając handlarzu kóz, przybywali unici Podlascy, myląc w ten sposób władze carskie, przystępowali do sakramentów świętych. Faktem jest na pewno, że koza jest symbolem Prostyni. - A ostatnio nasza koza z ciasta doceniona została także przez Marszałka Województwa Mazowieckiego i otrzymała Laur za najlepszy produkt roku 2008. \"Koza Prostyńska\", tak mocno promowana przez nasze stowarzyszenie na czele z panią prezes Marią Deniszewską, uznana tam została produktem wyróżniającym się oryginalnością w formie prezentowania tradycji kulinarnej \"Ziemi Prostyńskiej\". Aż szkoda by było, gdyby została zapomniana przez społeczeństwo. Tego typu konkursy raczej na to nie pozwolą - dodał z nadzieją w głosie Jakubik.", "url": "https://to.com.pl/ktora-koza-prostynska-jest-najladniejsza/ar/6322516", "category": "mazowieckie", "sub_category": "Wyroby piekarnicze i cukiernicze", "phrase": "Koza prostyńska"}