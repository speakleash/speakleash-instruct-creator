{"meta_description": "Miłkowice Maćki to niewielka wieś nad Bugiem niedaleko Drohiczyna (woj. podlaskie). Trafiliśmy tam 16 sierpnia, akurat na odpust w kościele św. Rocha. Na stoiskach ustawionych wzdłuż drogi zobaczyliśmy mnóstwo kolorowych figurek kóz. To kozy prostyńskie, jak nam wyjaśnili sprzedawcy. Wielobarwne figurki kóz są wykonane z ciasta chlebowego. Sprzedaje się je na odpustach na pograniczu Mazowsza…", "title": "Miłkowice Maćki – kozy prostyńskie", "content": "Miłkowice Maćki to niewielka wieś nad Bugiem niedaleko Drohiczyna (woj. podlaskie). Trafiliśmy tam 16 sierpnia, akurat na odpust w kościele św. Rocha. Na stoiskach ustawionych wzdłuż drogi zobaczyliśmy mnóstwo kolorowych figurek kóz. To kozy prostyńskie, jak nam wyjaśnili sprzedawcy. Wielobarwne figurki kóz są wykonane z ciasta chlebowego. Sprzedaje się je na odpustach na pograniczu Mazowsza i Podlasia. Są pamiątką wydarzeń, jakie kilka wieków temu miały miejsce w Prostyni (woj. mazowieckie) . Otóż w 1510 r. jednej z mieszkanek ukazała się św. Anna. Wyraziła życzenie, aby na wzgórzu wybudowano kościół pod wezwaniem Trójcy Przenajświętszej, a w miejscu jej objawienia kapliczkę. Prostyńscy, właściciele miejscowych dóbr, wybudowali więc dwa kościoły. Dziś świątynia jest jedna. Na początku XVI w. do Prostyni przywieziono drogą wodną statuę Trójcy Świętej (rzeźbę wykonał Wit Stwosz lub jego uczniowie) w formie tzw. Tronu Łaski. Przedstawia Boga Ojca siedzącego na tronie, który trzyma ciało ukrzyżowanego Syna, a nad krzyżem znajduje się symbol Ducha Świętego – gołębica. I tu pojawiają się kozy. Otóż według podania, to właśnie kozy pasące się nad rzeką, beczeniem zawiadomiły ludzi o płynącej rzeźbie. Na pamiątkę do dziś wytarza się figurki tych zwierzaków i sprzedaje na odpustach. Ale kozy prostyńskie nawiązują również do historii. Otóż unici podlascy, prześladowani po upadku Powstania Styczniowego, licznie przybywali na odpust do Prostyni. Aby zmylić carskich urzędników, udawali handlarzy kóz… Na figurkach w Miłkowicach Maćkach wymalowane są imiona. Kózki, choć wykonane z ciasta chlebowego, nie są do jedzenia, to talizman. Kupiliśmy, kosztowały 2 złote. A ponieważ nie znaleźliśmy naszego imienia, sprzedawczyni kolorowym pisakiem szybko uzupełniła „brak”. Niech nam się szczęści.", "url": "https://proszewycieczki.wordpress.com/2018/08/30/milkowice-macki-kozy-prostynskie/", "category": "mazowieckie", "sub_category": "Wyroby piekarnicze i cukiernicze", "phrase": "Koza prostyńska"}