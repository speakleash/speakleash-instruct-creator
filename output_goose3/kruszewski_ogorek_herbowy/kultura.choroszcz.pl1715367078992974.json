{"meta_description": "Ogórki kiszone i te jeszcze nieprzetworzone prosto z zagonów były bohaterami 16. edycji Dnia Ogórka w Kruszewie. Obok straganów warzywniczych nie zabrakło znakomitych podlaskich miodów, wypieków – przede wszystkim kurpiowskich i tatarskich. Były pierścionki, baloniki – ogółem cała piękna menażeria festynu na cztery fajerki. Liczne grono handlowców nie mogło narzekać na brak koniunktury – smakowitości", "title": "Wiwat ogórek kruszewski herbowy – czyli o XVI Ogólnopolskim Dniu Ogórka w Kruszewie - M-GCKiS W CHOROSZCZY", "content": "Ogórki kiszone i te jeszcze nieprzetworzone prosto z zagonów były bohaterami 16. edycji Dnia Ogórka w Kruszewie. Obok straganów warzywniczych nie zabrakło znakomitych podlaskich miodów, wypieków – przede wszystkim kurpiowskich i tatarskich. Były pierścionki, baloniki – ogółem cała piękna menażeria festynu na cztery fajerki. Liczne grono handlowców nie mogło narzekać na brak koniunktury – smakowitości szybko znikały ze straganów i chyba nie było nikogo, kto by się nie skusił na lokalne specjały. Plantatorzy stanęli w szranki w licznych konkursach. Najcięższego ogórka wyhodował Wiesław Konopko z Łomży – jego jeszcze zielone warzywo warzyło 2 kilogramy! Tropikalna pogoda wpłynęła w ostatnich miesiącach na kształt warzyw – były one bananoidalnie zakrzywione. Rekordzista wyhodowany przez Jerzego Sokoła mierzył 54 cm. Wśród najdziwniejszych prym wiódł ogórek „Zorro” z ogródka Natalii Kucińskiej. W konkursie przepisów wygrał Kruszewski ogórek w zalewie miodowej autorstwa Aliny Bruszewskiej. Najsmaczniejszą surówkę przygotowała Barbara Nierodzik. Mistrzem rzutu ogórkiem został Łukasz Bołtryk – dla wyłonienia zwycięzcy potrzeba było aż 5 rund. W eliminacjach wciąż czekającej na wpisanie w poczet olimpijski konkurencji uczestniczyło aż 50 osób, z których 22 awansowało do II rundy. Nie mniej emocji wywołał konkurs przeciągania liny – tym razem uczestnicy festynu wystawili dwie drużyny: kawalerów i żonatych. Mężów mężnie wsparł sołtys Kruszewa Adam Radłowski – nie powinno więc nikogo dziwić, że żonaci wygrali bezapelacyjnie 2:0! Były również wspaniałe stroiki i figurki z ogórków tworzone i eksponowane przez całą imprezę. Konkurs „Figurka z Ogórka” cieszył się wielkim zainteresowaniem. Placyk pod namiotem organizatora zapełniał tłumek uczestników i ich rodzin, a na stolikach panował ogórkowy rozgardiasz, miąższ i skórki z ogórków, patyczki, wykałaczki, goździki, kawałki cukinii, czarny bez. Same ekologiczne materiały. Już od lat taka jest właśnie idea konkursu – tworzenie niebywałego przedmiotu z materiałów ekologicznych ogórka i dodatków. Ekspozycja powstałych prac była bodaj najbardziej obfotografowanym miejscem na imprezie. W tym roku konkurs był podzielony na kilka poddyscyplin. Indywidualnie pracowano nad pojazdem, zwierzęciem oraz pracą przedstawiającą sławną postać, oczywiście z ogórka. Powstało dziesiątki prac. Na bieżąco trwało rozstrzyganie konkursów. Autorzy najciekawszych odbierali ze sceny dyplomy i upominki (zestawy do tworzenia aplikacji na ubraniach) za I, II i II miejsce ufundowane przez Miejsko-Gminne Centrum Kultury i Sportu w Choroszczy. Obok konkursów indywidualnych trwał konkurs rodzinny na najciekawszy stroik z ogórka. Nagrodę ufundował Urząd Marszałkowski. Powędrowała ona do Natalki Kucińskiej i jej babci, które wykonały wyjątkowo uroczy bukiet ogórkowych tulipanów „Dla mamy”. Warto nadmienić, że ogórkowi rzeźbiarze wykazali się nie lada kunsztem przy wymyślaniu nazw dla swoich prac. Powstały: „Autobus dziadka Wojtka”, „Flagowiec”, „Kruszewskie pingwiny”, „Magda Gesler”. Serdecznie dziękujemy producentom za podarowanie przerośniętych ogórków na prace. Konkurs wymyśliła i opiekuje się nim Monika Tekielska-Chmielewska, instruktorka M-GCKiS, która serdecznie zaprasza dzieci, młodzież, dorosłych i seniorów na cotygodniowe zajęcia do Pracowni Sztuk Wizualnych w M-GCKiS. Szczegóły na kultura.choroszcz.pl Wśród poetów walczących o ogórkowy wieniec zwycięstwa w annały wpisał się Kamil Bruszewski twórca wiersza pt. „Kruszewski ogórek zielony” – zawarł w nim nie tylko wielopokoleniowe doświadczenie plantatorskie: Rolnik czerpie wodę z wodociągu i o deszcz wzdycha”. W podobnym tonie akcentującym trud pracy rolnika i problem z tegoroczną aurą wypowiadali się celebrujący mszę św. ks Bogusław Kieżel i notable przybyli na wydarzenie. Przemawiający na otwarciu składali życzenia wszystkim plantatorom – czynił tak Robert Wardziński burmistrz Choroszczy, Maciej Żywno wicemarszałek woj. podlaskiego i Krzysztof Jurgiel poseł na Sejm RP. Bardzo ciepło o gościnie w Kruszewie wypowiadali się uczestnicy wyjazdu przygotowanego z Normandii na czele z Casimirem Rzepkowskim Prezydentem Stowarzyszenia Francja-Polska z Mondeville. Przez cały czas uwagę gości przyciągała wystawa „Kruszewo przed laty” stworzona przez Stowarzyszenie Pamięć i Tożsamość Skała a uroczyście otwarta przez Reginę Krysiewicz. O zdjęciach zebranych z całego Kruszewa opowiadał jego prezes Grzegorz Krysiewicz., a oglądający wystawę otrzymywali pamiątkowe foldery z opisem historii Kruszewa i wybranymi zdjęciami. Folder oraz promowaną w czasie całego wydarzenia książkę z wieloma kruszewskimi wątkami pt. „Wspomnienia wojenne” wydało Miejsko-Gminne Centrum Kultury i Sportu w Choroszczy. Turystyczne walory okolicy mogli podziwiać uczestnicy przejazdów ogórkobusem z Choroszczy do Kruszewa i z Kruszewa do Śliwna – przejazdy ufundowało Komunalne Przedsiębiorstwo Komunikacyjne z Białegostoku. Część sceniczną otworzyły koncertem Narwianki z Kruszewa, które śpiewają razem już od 30 lat. Jesienny Liść z Gródka oraz Klepaczanki przyciągały licznych słuchaczy do wspólnego śpiewania. Rej wodzili Maliniowiaki z pobliskiego Tykocina, a w klimaty kubańskie porwało publikę Latin Studio z Białegostoku. A to był dopiero początek tanecznych rozrywek. Grupa Forti wprowadziła na dobre zebranych taneczny trans, by gwiazda Hi-Fi doprowadziła publikę w disco-polową ekstazę. Nikt nie siedział, nikt nie narzekał na wieczorny chłód – wszyscy tańczyli do zachodu szczodrego kruszewskim ogórkom słońca. Następny Dzień Ogórka zawita do Kruszewa już za niecały rok – w niedzielę 4 września 2016. Wydarzenie zorganizowali: Miejsko-Gminne Centrum kultury i Sportu w Choroszczy, choroski Urząd Miejski, Urząd Marszałkowski Województwa Podlaskiego, Szkoła Podstawowa im. Marszałka J. Piłsudskiego w Kruszewie, sołtys wsi Kruszewo, producenci ogórków z terenu gminy Choroszcz, Stowarzyszenie Kruszewskie Warzywa Herbowe, Stowarzyszenie Pamięć i Tożsamość Skała.", "url": "https://kultura.choroszcz.pl/wiwat-ogorek-kruszewski-herbowy-czyli-o-xvi-ogolnopolskim-dniu-ogorka-w-kruszewie/", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kruszewski ogórek herbowy"}