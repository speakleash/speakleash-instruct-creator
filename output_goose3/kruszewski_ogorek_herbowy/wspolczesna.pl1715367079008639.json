{"meta_description": "To już po raz czternasty w Kruszewie nad Narwią spotkali się producenci ogórków i ci, którzy lubią te warzywa.", "title": "Kruszewo. Dzień Ogórka 2013. Ogórki, które mają renomę", "content": "Przyjeżdżamy tutaj od lat i zawsze z chęcią wracamy po ten pyszny smakołyk. Najbardziej smakują nam kiszone ogórki - mówili Edyta i Jarosław z Choroszczy. Byli jednymi z wielu osób, które w niedzielę odwiedziły Kruszewo. Jak co roku, impreza przyciągnęła mnóstwo miłośników małosolnych i kiszonych ogórków oraz produktów z tymi warzywami. - Sprzedałem wszystkie ogórki, które miałem ze sobą - cieszył się Kazimierz Zagórski, producent z Kruszewa. Była więc degustacja, ale także mistrzostwa w rzucie ogórkiem do beczki. Był też konkurs na najdłuższy i najcięższy ogórek. I tym razem również pobito rekord.  Najdłuższy tegoroczny ogórek wyrósł na pięćdziesiąt trzy centymetry. Natomiast najcięższy, choć mocno zniekształcony, ważył dwa kilogramy i osiemdziesiąt gramów. - Nasze warzywa uprawiamy zgodnie z tradycją. Zajmowali się tym nasi dziadkowe i ojcowie. Do ogórków nie dodajemy żadnych konserwantów. Ja kiszę ogórki w beczce - podkreślał Kazimierz Zagórski z Kruszewa.", "url": "https://wspolczesna.pl/kruszewo-dzien-ogorka-2013-ogorki-ktore-maja-renome/ar/5862220", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kruszewski ogórek herbowy"}