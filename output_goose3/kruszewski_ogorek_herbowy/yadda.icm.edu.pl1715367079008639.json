{"meta_description": "", "title": "Przedsmak oscypka w Europie? O nazwach i oznaczeniach produktów rolnych i środków spożywczych w Polsce - Wspólnoty Europejskie - Numer nr 12 (169) (2005) - Biblioteka Nauki - Yadda", "content": "Od w 2002 r., gdy oscypki baców z Podhala podczas największych na świecie targów produktów regionalnych \"Salone del Gusto\" w Turynie zdobyły wielkie uznanie fachowców i konsumentów, wiele zmieniło się w postrzeganiu polskich produktów rolnych i artykułów spożywczych. Po \"wojnie oscypkowej\" i \"źródełkach kłótni\" wzrosło zainteresowanie mediów i opinii publicznej produktami i artykułami wcześniej prawie nieznanymi. Na polskim stole pojawił się chleb staropolski, masło z Filipowa, kiełbasa lisiecka, kruszewski ogórek herbowy, pierekaczewnik, jabłka łąckie oraz oscypek. Nie mogło też zabraknąć miodu wrzosowego z Borów Dolnośląskich ani staropolskich miodów pitnych, czy też śliwowicy łąckiej. Skosztować można również sękacza podlaskiego i jeża. Odpowiedzią ustawodawcy na wzmożone zainteresowanie produktami regionalnymi i tradycyjnymi oraz na konieczność dostosowania prawa polskiego do wymagań zawartych w rozporządzeniach wspólnotowych była ustawa z 17 grudnia 2004 r. o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych. Zakres ustawy obejmuje m.in. właściwość organów w zakresie oceny wniosków o rejestrację, ocenę zastrzeżeń na poziomie krajowym do wniosków o rejestrację, procedurę sprzeciwu na poziomie wspólnotowym wobec wniosku o rejestrację, tymczasową ochronę krajową nazw pochodzenia i oznaczeń geograficznych produktów rolnych i środków spożywczych oraz kontrolę produktów na zlecenie producenta. Niezależnie od tej problematyki, uregulowanej zgodnie z przepisami wspólnotowymi, ustawa ustanawia listę produktów tradycyjnych, prowadzoną przez Ministra Rolnictwa. (fragment tekstu)", "url": "http://yadda.icm.edu.pl/yadda/element/bwmeta1.element.ekon-element-000171317143", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kruszewski ogórek herbowy"}