{"meta_description": "Na wszystkich, którzy odwiedzą teren szkoły podstawowej, czeka mnóstwo atrakcji. W programie przewidziano m.in. występy zespołów folklorystycznych (Narwianki, Klepaczanki, Jesienny Liść, Maliniowiaki) oraz discopolowych (Forti oraz Hi-Fi). Po raz trzeci odbędzie się też Turniej Sołectw o Puchar Burmistrza Choroszczy.", "title": "Już w najbliższą niedzielę – 6 września – XVI Dzień Ogórka w Kruszewie", "content": "Na najmłodszych czekają warsztaty plastyczne, a także liczne konkursy (oczywiście z ogórkiem w roli głównej), gry i zabawy. Na stałe w krajobraz kruszewskiego święta wpisał się już m.in. konkurs „Figurka z ogórka”. Nie ma on ograniczeń wiekowych, a prace są tworzone i eksponowane na miejscu. W tym roku konkurs, w którym potrzebny jest talent rzeźbiarski, będzie miał trzy odsłony: na najciekawszy pojazd z ogórka (godz. 13-14), na najciekawsze zwierzę z ogórka (godz. 14.15-15.15) oraz na sławną postać z ogórka (godz. 15.30-16.30). Podczas Dni Ogórka będzie można też zobaczyć wystawę Stowarzyszenia Pamięć i Tożsamość Skała „Kruszewo przed laty”. Nie powinno też zabraknąć kiszonej kapusty, tradycyjnych chlebów, miodów, wędlin oraz innych tradycyjnych produktów. Przypomnijmy, że Kruszewski Ogórek Herbowy został wpisany na prowadzoną przez ministra rolnictwa listę produktów tradycyjnych, zdobył też prestiżową nagrodę „Perły” (przyznawaną podczas poznańskich targów Polagra Food.  Organizatorem Dnia Ogórka jest Miejsko-Gminne Centrum Kultury i Sportu w Choroszczy, a współorganizatorami urząd miejski, Szkoła Podstawowa im. Marszałka Józefa Piłsudskiego, sołtys Kruszewa i Stowarzyszenie Kruszewskie Warzywa Herbowe.", "url": "https://strefaagro.pl/juz-w-najblizsza-niedziele-6-wrzesnia-xvi-dzien-ogorka-w-kruszewie/ar/12383872", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kruszewski ogórek herbowy"}