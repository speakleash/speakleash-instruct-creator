{"meta_description": "", "title": "Ogórki – Tworzymy produkty.podlaskie!", "content": "Rodzinne gospodarstwo kultywujące 100-letnią tradycję kiszenia ogorków i kapusty z własnych upraw. Laureaci Agroligi 2021, konkursu „Nasze Kulinarne Dziedzictwo”. Artur Pawłuszewicz jest także prezesem Stowarzyszenia „Kruszewskie Warzywa Herbowe” skupiającego producentów ogórków i kapusty z okolic Kruszewa (gm. Choroszcz). Rodzina pana Artura tradycyjnym sposobem kiszenia warzyw zajmuje się od stu lat. Dziadkowie mieszkali jeszcze w Kruszewie, potem sprowadzili się do sąsiedniego Śliwna. Tutaj urodził się pan Artur. U pana Artura ogórki i kapustę można kupić i w beczkach, i wiaderkach: większych i mniejszych. Asortyment opakowań zmienia się prawie co rok. Ogórki rodziny Pawłuszewiczów sprzedawane są w samym Białymstoku w ok. 20 punktach. To głównie niewielkie warzywniaki prowadzone od lat przez tych samych właścicieli. Co kryje się w beczkach z ogórkami i kapustą ze Śliwna? Warzywa, sól jako konserwant i tradycyjne dodatki. W przypadku ogórków to np.: koper, chrzan, czosnek ale też gałązki i liście dębu, wiśni czy czarnej porzeczki. Nie dodawana jest żadna chemia, sztuczne zakwaszacze, bo warzywa są kwaszone, a nie kiszone. To co dodawane jest do ogórków, zależy od ich odmian. Od lat pracują w gospodarstwie na starej, tradycyjnej odmianie holenderskiej. Ona nie wymaga wiele, wystarczy jej koper i chrzan. Dąb czy wiśnia, albo porzeczka to taka namiastka dawnej, drewnianej beczki, ma odpowiadać głównie za chrupkość. Niezwykle ważna jest także sól i woda. Sól musi być kopalna, nie może być jodowana. Z kolei woda bez chloru, inaczej ogórki nie wyjdą. Jeszcze bardziej skomplikowana jest kapusta. Każdą da się zakisić, trzeba tylko wiedzieć jak i chcieć z nią popracować. Pan Artur tajemną wiedzę o kiszeniu ogórków i kapusty posiadł w domu. Od dzieciństwa przyglądał się pracy rodziców, a kiedy przejął ich gospodarstwo postanowił uczynić z tradycji sposób na życie. Kruszewska kapusta kiszona i kruszewski ogórek herbowy zostały wpisane na Listę Produktów Tradycyjnych Ministra Rolnictwa i Rozwoju Wsi: ogórek – w roku 2005; kapusta – w roku 2007.", "url": "https://tworzymyprodukty.pl/ogorki/", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kruszewski ogórek herbowy"}