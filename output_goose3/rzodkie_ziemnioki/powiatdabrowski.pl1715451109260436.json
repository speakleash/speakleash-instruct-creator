{"meta_description": "", "title": "„Rzodkie ziemnioki” kandydatem do Listy Produktów Tradycyjnych - Powiat dąbrowski", "content": "Znana na całym Powiślu Dąbrowskim zupa „Rzodkie Ziemnioki”, wkrótce pojawi się na Liście Produktów Tradycyjnych Ministerstwa Rolnictwa i Rozwoju Wsi. Ta sztandarowa potrawa przygotowywana przez Stowarzyszenie Kobiet Wsi Smęgorzów według przepisu Teresy Rygielskiej wiceprezes stowarzyszenia, uzyskała już rekomendację małopolskiej Rady ds. Produktów Tradycyjnych i Dziedzictwa Kulinarnego. Wniosek o wpis został przygotowany przez Małgorzatę Mazur z Biura Powiatowego Małopolskiego Ośrodka Doradztwa Rolniczego w Dąbrowie Tarnowskiej. Teraz decyzję o jej wpisaniu na listę produktów tradycyjnych podejmie Ministerstwo Rolnictwa i Rozwoju Wsi. Zupa ta od kilku lat jest główną potrawą serwowaną na „Święcie Ziemniaka” we wsi Smęgorzów. Podczas święta, przypadającego we wrześniu cieszy się ogromnym powodzeniem. Pomysłodawczynią zupy jest mieszkanka wsi, Teresa Rygielska. Jest prosta, smaczna i popularna wśród lokalnej społeczności, wpisuje się w tutejsze imprezy jako tradycyjny specjał regionu Powiśla Dąbrowskiego. Dzięki powstaniu Koła Gospodyń Wiejskich w Smęgorzowie przepis ten został na nowo prezentowany na licznych imprezach promujących tradycyjną kuchnię regionalną. Podstawą zupy są oczywiście ziemniaki, wędzone żeberka, jarzyny, a także aromatyczne zioła. Pod koniec gotowania należy dodać podsmażoną na maśle cebulkę z czosnkiem oraz słodką śmietanę. Przepis na tę potrawę znalazł się w publikacji pt. \"Smaki i zapachy Powiśla Dąbrowskiego\" wydanej przez Stowarzyszenie Samorządów Powiatu Dąbrowskiego:", "url": "https://powiatdabrowski.pl/aktualnosci/rzodkie-ziemnioki-kandydatem-do-listy-produkt%C3%B3w-tradycyjnych.html", "category": "małopolskie", "sub_category": "Gotowe dania i potrawy", "phrase": "Rzodkie ziemnioki"}