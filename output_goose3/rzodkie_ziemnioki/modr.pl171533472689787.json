{"meta_description": "Kolejna potrawa z Powiśla Dąbrowskiego, przygotowywana przez Stowarzyszenie Kobiet Wsi Smęgorzów, zupa Rzodkie Ziemnioki zostanie wpisana na Listę Produktów Tradycyjnych Ministerstwa Rolnictwa i Rozwoju Wsi.", "title": "„Rzodkie ziemnioki” ze Smęgorzowa będą wpisane na Listę Produktów Tradycyjnych Ministerstwa Rolnictwa i Rozwoju Wsi | Małopolski Ośrodek Doradztwa Rolniczego", "content": "Kolejna potrawa z Powiśla Dąbrowskiego, przygotowywana przez Stowarzyszenie Kobiet Wsi Smęgorzów, znana na całym Powiślu Dąbrowskim zupa: Rzodkie Ziemnioki według przepisu vice-prezes stowarzyszenia - pani Teresy Rygielskiej, zostanie wpisana na Listę Produktów Tradycyjnych Ministerstwa Rolnictwa i Rozwoju Wsi. Wniosek o wpis został przygotowany przez Małgorzatę Mazur z Małopolskiego Ośrodka Doradztwa Rolniczego w Dąbrowie Tarnowskiej. O samej recepturze na Rzodkie Ziemnioki opowiedziała Pani Teresa Rygielska, podczas posiedzenia Rady Opiniującej działającej przy Małopolskim Urzędzie Marszałkowskim w dniu 13 marca 2019 r. w Krakowie. Rada przy Małopolskim Urzędzie Marszałkowskim rekomendująca produkty do wpisu na Listę Ministra, w składzie z p.o Dyrektorem MODR Dominikiem Paskiem, jednogłośnie wyraziła pozytywną opinię. Posiedzeniu Rady przewodniczył Marszałek Województwa Małopolskiego Łukasz Smółka. W spotkaniu uczestniczyli również goście żywo zainteresowani promocją produktu lokalnego: Burmistrz Miasta i Gminy Dąbrowa Tarnowska – Krzysztof Kaczmarski, który udzielił wsparcia finansowego na realizację całego przedsięwzięcia oraz kierownik Małopolskiego Ośrodka Doradztwa Rolniczego w Dąbrowie Tarnowskiej - Anna Morawiec i Małgorzata Mazur. Przypominamy, że produkty tradycyjne to produkty rolne, środki spożywcze oraz napoje spirytusowe przeznaczone do spożycia przez ludzi, których jakość lub wyjątkowe cechy i właściwości wynikają ze stosowania tradycyjnych metod produkcji, stanowiące element dziedzictwa kulturowego regionu, w którym są wytwarzane. Dzięki niezmiennej od lat recepturze wytwarzania, gwarantującej wyjątkowe cechy i właściwości wyrobu mogą ubiegać się o wpis na Listę Produktów Tradycyjnych. Natomiast sama Lista Produktów Tradycyjnych (LPT) jest przewodnikiem po regionalnej kuchni polskiej, a także skarbnicą informacji na temat tradycji, sposobów wytwarzania oraz wyjątkowych walorów najstarszych przysmaków. Jej prowadzenie opiera się na identyfikacji i promocji produktów zakorzenionych w tradycji, produkowanych przez lokalne społeczności, lecz mało rozpowszechnione. Małopolski Ośrodek Doradztwa Rolniczego serdecznie gratuluje Pani Teresie Rygielskiej pięknego przedstawienia receptury Rzodkich Ziemnioków, a tym samym dziękujemy za promocję powiślańskiej żywności.", "url": "https://modr.pl/wydarzenie/rzodkie-ziemnioki-ze-smegorzowa-beda-wpisane-na-liste-produktow-tradycyjnych-ministerstwa", "category": "małopolskie", "sub_category": "Gotowe dania i potrawy", "phrase": "Rzodkie ziemnioki"}