{"meta_description": "Informacje, związane przede wszystkim z Dąbrową Tarnowską i Powiślem Dąbrowskim. Swobodna wymiana myśli i opinii.", "title": "e-Kurier Dąbrowski – niezależny portal internetowy » Blog Archive » „RZODKIE ZIEMNIOKI” NA LIŚCIE PRODUKTÓW TRADYCYJNYCH", "content": "Kolejna potrawa z Powiśla Dąbrowskiego, przygotowywana przez Stowarzyszenie Kobiet Wsi Smęgorzów, znana na całym Powiślu Dąbrowskim zupa: „Rzodkie Ziemnioki” według przepisu vice-prezes stowarzyszenia – pani Teresy Rygielskiej zostanie wpisana na Listę Produktów Tradycyjnych Ministerstwa Rolnictwa i Rozwoju Wsi. Wniosek o wpis został przygotowany przez Małgorzatę Mazur z Małopolskiego Ośrodka Doradztwa Rolniczego w Dąbrowie Tarnowskiej. O samej recepturze na „Rzodkie Ziemnioki” opowiedziała Pani Teresa Rygielska, podczas posiedzenia Rady Opiniującej działającej przy Małopolskim Urzędzie Marszałkowskim w dniu 13 marca 2019r. w Krakowie.  Rada przy Małopolskim Urzędzie Marszałkowskim rekomendująca produkty do wpisu na Listę Ministra jednogłośnie wyraziła pozytywną opinię. W spotkaniu uczestniczyli goście, żywo zainteresowani promocją produktu lokalnego — Burmistrz Miasta i Gminy Dąbrowa Tarnowska – Krzysztof Kaczmarski, który udzielił wsparcia finansowego na realizację całego przedsięwzięcia, kierownik Małopolskiego Ośrodka Doradztwa Rolniczego w Dąbrowie Tarnowskiej – Anna Morawiec i Małgorzata Mazur. Przypominamy, że produkty tradycyjne to produkty rolne, środki spożywcze oraz napoje spirytusowe przeznaczone do spożycia przez ludzi, których jakość lub wyjątkowe cechy i właściwości wynikają ze stosowania tradycyjnych metod produkcji, stanowiące element dziedzictwa kulturowego regionu, w którym są wytwarzane. Dzięki niezmiennej od lat recepturze wytwarzania, gwarantującej wyjątkowe cechy i właściwości wyrobu mogą ubiegać się o wpis na Listę Produktów Tradycyjnych. Natomiast sama Lista Produktów Tradycyjnych (LPT) jest przewodnikiem po regionalnej kuchni polskiej, a także skarbnicą informacji na temat tradycji, sposobów wytwarzania oraz wyjątkowych walorów najstarszych przysmaków. Jej prowadzenie opiera się na identyfikacji i promocji produktów zakorzenionych w tradycji, produkowanych przez lokalne społeczności, lecz mało rozpowszechnione. W imieniu Małopolskiego Ośrodka Doradztwa Rolniczego w Dąbrowie Tarnowskiej chciałam serdecznie pogratulować Pani Teresie Rygielskiej pięknego przedstawienia receptury „Rzodkich Ziemnioków”, a tym samym podziękować za promocję powiślańskiej żywności. Zupa od kilku lat jest główną potrawą serwowaną na „Święcie Ziemniaka” we wsi Smęgorzów. Podczas święta, przypadającego we wrześniu cieszy się ogromnym powodzeniem. Pomysłodawczynią zupy jest mieszkanka wsi, Teresa Rygielska. Jest prosta, smaczna i popularna wśród lokalnej społeczności, wpisuje się w tutejsze imprezy jako tradycyjny specjał regionu Powiśla Dąbrowskiego. Dzięki powstaniu Koła Gospodyń Wiejskich w Smęgorzowie przepis ten został na nowo prezentowany na licznych imprezach promujących tradycyjną kuchnię regionalną. Podstawą zupy są oczywiście ziemniaki, wędzone żeberka, jarzyny, a także aromatyczne zioła. Pod koniec gotowania należy dodać podsmażoną na maśle cebulkę z czosnkiem oraz słodką śmietanę.", "url": "http://www.kurierdabrowski.pl/rzodkie-ziemnioki-na-liscie-produktow-tradycyjnych", "category": "małopolskie", "sub_category": "Gotowe dania i potrawy", "phrase": "Rzodkie ziemnioki"}