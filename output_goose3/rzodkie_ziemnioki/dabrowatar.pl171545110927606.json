{"meta_description": "", "title": "Dąbrowski Kiermasz Wielkanocny za nami", "content": "27 marca br. na parkingu przed Urzędem Miejskim w Dąbrowie Tarnowskiej odbył się tradycyjny Dąbrowski Kiermasz Wielkanocny. W tym dniu można było poczuć zapach wiosny, a sprzyjająca słoneczna pogoda spowodowała, że plac przed Urzędem Miejskim tętnił gwarem. Na Kiermaszu królowały stroiki, rękodzieło i ozdoby świąteczne. Nie zabrakło również pysznych ciast, babek, pieczywa, mięs, wędlin, regionalnych produktów czy przetworów. Na duże uznanie zasługują te niesamowite talenty oraz włożona praca i serce w poszczególne dzieła, nawiązujące do naszych wielkanocnych tradycji. Efekt końcowy był godny podziwu, co było widać chociażby po ilości osób oglądających, chwalących i kupujących rzeczy na stoiskach. Sukces kiermaszu był widoczny niemal od pierwszych chwil jego rozpoczęcia. Klienci rozchwytywali produkty w błyskawicznym tempie, dlatego w związku z wyprzedaniem asortymentu część stoisk zostało zlikwidowane jeszcze przed zakończeniem kiermaszu. Świadczy to nie tylko o popularności naszych jarmarków, ale również o wysokiej jakości oferowanych produktów oraz tęsknocie za tradycyjną, domową żywnością. Wśród wystawców obecni byli twórcy indywidualni oraz zrzeszeni w organizacjach, stowarzyszeniach, instytucjach oświatowych, kulturalnych czy jednostkach pomocy społecznej. Najmłodsi mieszkańcy naszej gminy mogli skorzystać z warsztatów pisania oraz zdobienia pisanek, prowadzonych przez członków Stowarzyszenia Twórców Kultury Powiśla Dąbrowskiego działającego przy DDK oraz Panie z Oddziału dla Dzieci MBP w Dąbrowie Tarnowskiej. W zajęciach uczestniczyli również uczniowie ze Szkół Podstawowych z terenu miasta Dąbrowa Tarnowska. Wszyscy przybyli na kiermasz mogli także bezpłatnie skosztować tradycyjnego wielkanocnego żurku w różnych odsłonach, słodkich wypieków, wielkanocnych smakołyków, niezastąpionych gofrów oraz zupy „Rzodkie ziemnioki” według przepisu Teresy Rygielskiej wpisanej na Listę Produktów Tradycyjnych Ministerstwa Rolnictwa i Rozwoju Wsi. To wydarzenie było doskonałą okazją nie tylko do zakupów, ale też do spotkania ze znajomymi i mieszkańcami gminy oraz wspólnego życzenia sobie Zdrowych i Radosnych Świąt. Burmistrz Dąbrowy Tarnowskiej Krzysztof Kaczmarski odwiedzając każde stoisko i napotykając mieszkańców wręczał symboliczne wielkanocne słodkie pisanki i figurki oraz składał świąteczne życzenia. Wszystkim wystawcom dziękujemy za zorganizowanie stoisk i współpracę. Dziękujemy szczególnie Uczniom, Podopiecznym Stowarzyszeń i Placówek, Nauczycielom, Młodzieży, Dzieciom i Rodzicom za zaangażowanie w przygotowanie stoisk i różnorakich twórczości, a także Pracownikom podległych jednostek. Bardzo dziękujemy za poświęcony czas i za trud włożony w organizację. Podziękowania kierujemy także, do instytucji i osób, które co roku wspierają nas poprzez wypożyczenie namiotów, a także pomagają te namioty rozkładać i składać oraz przygotować plac parkingowy.", "url": "https://dabrowatar.pl/dabrowski-kiermasz-wielkanocny-za-nami/", "category": "małopolskie", "sub_category": "Gotowe dania i potrawy", "phrase": "Rzodkie ziemnioki"}