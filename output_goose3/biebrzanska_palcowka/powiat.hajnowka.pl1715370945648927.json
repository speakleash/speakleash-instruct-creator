{"meta_description": "", "title": "Powiat Hajnówka :: Kulinarne Perły 2017 wręczone - wśród nich laureat z powiatu hajnowskiego", "content": "W aromacie i smaku utrwalone zostało to co w Podlasiu najpiękniejsze – wielokulturowość, przywiązanie do tradycji, silna więź między człowiekiem a przyrodą. Smakołyki z Podlasia szturmują kulinarne konkursy , zajmując wysokie lokaty. Nikogo nie będzie więc dziwić news, że pięć produktów z województwa podlaskiego otrzymało tytuł Kulinarnej Perły 2017. A wśród nich perełka z regionu Puszczy Białowieskiej – chleb razowy Pana Stanisława Gryki z Suszczego Borku. Nagrody - Kulinarne Perły oraz Klucze do Polskiej Spiżarni, zostały przyznane w ramach XVII edycji konkursu „Nasze Kulinarne Dziedzictwo – Smaki Regionów” 24 września b.r. w trakcie targów „Smaki Regionów” w Poznaniu. Prestiżowe statuetki przyznano 57. produktom i 14. daniom regionalnym. Wręczono też sześć Kluczy do Polskiej Spiżarni – te trafiły do osób szczególnie zasłużonych dla wspierania kulinarnego dziedzictwa w swoim regionie. Chleb razowy Pana Gryki to nie jedyny kulinarny reprezentant regionu Puszczy Białowieskiej, doceniony i nagradzany. Najcenniejsze, najlepsze produkty, nagradzane w konkursach i wyróżniane certyfikatami, można sprawdzić w Bazie Produktów Lokalnych: http://produkty.wrotapodlasia.pl/index.php/terytorialnie/powiat-hajnowski. To prawdziwe kompendium sprawdzonych produktów lokalnych – naturalnych pod względem składu czy sposobu produkcji. Zapomnijcie o konserwantach, sztucznych barwnikach, GMO, taśmowej produkcji – Baza Produktów Lokalnych to zagłębie tradycyjnej kuchni Podlasia. Hajnowski Marcinek, Podlaski Miód Pitny, Lipiec Białowieski, carski ser, zioła i herbatki – to tylko kilka przykładów. Sprawdź jak smakuje Puszcza Białowieska :)", "url": "http://powiat.hajnowka.pl/aktualnosci/print/kulinarne-perly-2017-wreczone-wsrod-nich-laureat-z-powiatu-hajnowskiego", "category": "podlaskie", "sub_category": "Mięso świeże oraz produkty mięsne", "phrase": "Biebrzańska palcówka"}