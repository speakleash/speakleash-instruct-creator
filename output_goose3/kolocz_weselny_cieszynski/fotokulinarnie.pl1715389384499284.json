{"meta_description": "Kołocz śląski, czy kołacz śląski z serem i charakterystyczną posypką - idealnie sprawdzi się na Wielkanoc, Boże Narodzenie czy wszelkie inne uroczystości.", "title": "Tradycyjny kołocz śląski z serem", "content": "Kołocz śląski, czy inaczej kołacz śląski, to tradycyjny drożdżowy wypiek z Górnego Śląska i Opolszczyzny, który wywodzi się z tradycji wypiekania kołocza staropolskiego. Jest nie tylko przepysznym ciastem, ale też wypiekiem obrzędowym, który towarzyszy najważniejszym uroczystościom i Świętom. Tradycyjny kołocz śląski ma kształt prostokąta i wypieka się go na dużych blachach. Wyróżniamy cztery równorzędne odmiany kołocza: bez nadzienia oraz z nadzieniami pomiędzy dwoma warstwami ciasta drożdżowego: z nadzieniem serowym, makowym i z prażonych jabłek. Wszystkie odmiany pokryte są charakterystyczną maślaną, rwaną posypką. W 2011 roku, staraniami regionalnych cukierników, kołocz śląski został wpisany na listę produktów regionalnych Unii Europejskiej, co daje pewność zachowania jego wyjątkowej, tradycyjnej receptury. Ja proponuję kołocz śląski z serem, czyli z nadzieniem z sera twarogowego z bakaliami. Idealnie sprawdzi się na Wielkanoc, Boże Narodzenie czy wszelkie inne uroczystości. A duży rozmiar w jakim się go wypieka, zaoszczędzi Wam pracy i nakarmi wielu gości. Kołocz bardzo dobrze przechowuje się w lodówce i równie świetnie mrozi. Do jego przygotowania koniecznie użyjcie najlepszego sera twarogowego w kostce. W przypadku kołocza nie sprawdzi się żaden ser z wiaderka – nadzienie serowe musi być naprawdę gęste, by nie “popłynąć” na spodzie drożdżowym. W składnikach masy serowej jest też trochę śmietany – użyjcie jej tylko wtedy gdy będziecie mieć naprawdę suchy ser. Jeśli twaróg będzie dość wilgotny to pomińcie śmietanę. Do wypieku kołocza – zarówno ciasta drożdżowego jak i posypki, koniecznie należy użyć prawdziwego masła, a nie żadnych zamienników czy margaryny. Właśnie maślany smak jest jedną z charakterystycznych cech tradycyjnego kołocza.", "url": "https://fotokulinarnie.pl/tradycyjny-kolocz-slaski-z-serem", "category": "śląskie", "sub_category": "Wyroby piekarnicze i cukiernicze", "phrase": "Kołocz weselny cieszyński"}