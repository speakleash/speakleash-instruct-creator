{"meta_description": "", "title": "WEGAŃSKI ŚLĄSKI KOŁOCZ/KOŁACZ Z MAKIEM", "content": "Z niektórymi potrawami regionalnymi tak jest, że dopóki nie pojedziemy w dane miejsca, to nie mamy pojęcia, że istnieją. Tak było z kołoczem. Mój tegoroczny urlop w Ustroniu, otworzył mi oczy na wiele regionalnych potraw. Był nim miedzy innymi kołocz. Był w każdej piekarni czy cukierni. W Ustroniu, Wiśle, Cieszynie, Pszczynie, Istebnej czy Koniakowie. W różnych konfiguracjach smakowych. Klasycznie z serem, makiem czy jabłkiem. Były też sezonowe propozycje, jak z jagodami czy wiśniami. Szybki wywiad, z czego się składa i myśl, jak go zweganizować Teraz kilka zdań o kołaczu lub kołoczu, bo nazw jest kilka. Pierwsze wzmianki o wypieku, sięgają XVIII wieku. Była to słodkość typowo weselna. Nie było możliwości, by go zabrakło. Na Festiwalu Smaków w Chorzowie, Panie z koła gospodyń opowiadały ciekawe historie. Do dnia dzisiejszego jest tradycja dzielenia się kołoczem. Przyszli państwo młodzi idąc prosić gości na wesele, wręczają kawałek kołocza. Możecie spotkać trzy rodzaje kołocza. Śląski i ten jest Chroniony Oznaczeniem Geograficznym w UE. Kołocz weselny cieszyński i kołocz międzyrzecki. Różnią się kształtem i składem. Wszystkie wpisane na Listę Produktów Regionalnych. Jak jest „zbudowany” kołocz? Na dole znajduje się cienka warstwa ciasta drożdżowego. Następnie nadzienie z sera, maku lub jabłek (jest też wersja bez nadzienia). Ponownie cienka warstwa ciasta drożdżowego i kruszonka. Ta ostatnia może być luźno rozrzucona lub misternie utkana (jak na zdjęciu). Na koniec ciasto posypuje się cukrem pudrem. Wyprodukowanie trochę czasu trwa, ale smak jest wyjątkowy. Pierwszy zrobiłem z masą makową. Nie wymagała weganizowania, więc poszedłem na łatwiznę. Kolejny będzie z serem lub jabłkami. Nie będziecie się mogli powstrzymać, przed natychmiastowym zjedzeniem. Poczekajcie aż będzie zimny, bo inaczej wypłynie masa makowa (ja nie mogłem ). – do miski włożyć drożdże, cukier i ½ szklanki ciepłego mleka. Wymieszać, przykryć ściereczką i odstawić na 15 minut w ciepłe miejsce  – resztę mleka podgrzać z margaryną do jej rozpuszczenia  – wlać do mąki zaczyn i mleko z tłuszczem. Wyrabiać kilka minut aż ciasto będzie odstawać od ręki, będzie miękkie. Przykryć ściereczką, odstawić w ciepłe miejsce na godzinę – mak zalać wrzącym mlekiem, odstawić na godzinę. Odsączyć nadmiar płynu  – zmielić w maszynce lub zmiksować  – dodać rozpuszczoną margarynę i pozostałe składniki – posiekać nożem, zmiksować malakserem lub mikserem, składniki kruszonki  – jeśli będzie zbyt sucha, dodać zimnej wody. Jeśli mokra to mąki – ciasto drożdżowe podzielić na 2 równe części  – jedna wyłożyć na dno formy o wymiarach 30 na 40 cm, która wyłożona jest papierem do pieczenia. Ciasto nakłóć w kilku miejscach widelcem  – następnie wyłożyć masę makową  – ponownie rozwałkowane ciasto drożdżowe (również nakłóć w kilku miejscach)  – na samą górę wyłożyć kruszonkę. Można ja niedbale rozsypać lub zrobić jak ja. Utoczyłem cienkie wałki, kroiłem na małe krążki. Spłaszczałem je i układałem na wierzchu ciasta  – piec około 45-50 minut w 180°C. Góra/dół, półka trochę poniżej środka  – dobrze schłodzić po upieczeniu i posypać pudrem", "url": "https://weganon.pl/weganski-slaski-koloczkolacz-z-makiem/", "category": "śląskie", "sub_category": "Wyroby piekarnicze i cukiernicze", "phrase": "Kołocz weselny cieszyński"}