{"meta_description": "Przepis na chleb z ziemniakami. Z przepisu wychodzi duży bochenek chleba o bardzo delikatnym, puszystym miąższu i lekko chrupiącej skórce. Jest bardzo smaczny. Ziemniaki mają nadać mu wilgotności.", "title": "Chleb z ziemniakami", "content": "Z przepisu wychodzi duży bochenek o bardzo delikatnym, puszystym miąższu i lekko chrupiącej skórce. Jest bardzo smaczny. Ziemniaki mają nadać mu wilgotności. Dzięki nim chleb ma również ładny, delikatny żółty kolor. Gdybym sama nie piekła tego chleba, nigdy nie domyśliłabym się, że w środku są ziemniaki. Z czego bardzo się cieszę, bo obawiałam się, że chleb będzie mocno ziemniaczany i ciężki. A tu niespodzianka :) • Ziemniaki ugotować w osolonej wodzie w mundurkach. Pozostawić na chwilę do ostygnięcia, obrać i przecisnąć przez praskę do ziemniaków. • Mąkę wsypać do dużej miski, zrobić w środku wgłębienie i wkruszyć drożdże. Dodać cukier i lekko ciepłą wodę. Składniki w środku lekko zamieszać i przysypać lekko mąką z brzegów. Przykryć ściereczką i odstawić w ciepłe miejsce na 10 minut do wyrośnięcia. • Dodać jajko, olej, sól i ziemniaki. Zagnieść ciasto. (Ewentualnie dodać jeszcze trochę wody, jeśli ciasto będzie za suche i nie będzie się go dało zagnieść na jednolitą masę. Ja dodałam jeszcze 10ml). Ciasto przykryć ściereczką i odstawić w ciepłe miejsce do wyrośnięcia na 45 minut. • Ciasto zagnieść ponownie. Z ciasta uformować kulę, posypać mąką i położyć na blasze wyłożonej papierem do pieczenia. Ciasto nakłuć parę razy widelcem. Ponownie przykryć ściereczką i pozostawić na 30 minut • Piec w nagrzanym piekarniku, na środkowej szynie, ok. 30 minut w temperaturze 200°C (lub termoobieg: 180°C) na złoty kolor. • Upieczony chleb wyłożyć na kratkę z piekarnika i pozostawić do całkowitego ostygnięcia.", "url": "https://domowe-wypieki.pl/przepisy/pieczywo/chleby/368-chleb-z-ziemniakami", "category": "pomorskie", "sub_category": "Wyroby piekarnicze i cukiernicze", "phrase": "Kaszubski chleb żytni na ziemniakach"}