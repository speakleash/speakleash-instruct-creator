{"meta_description": "Baleron wędzony z Zaborowa...", "title": "Tradycyjne wyroby mięsne z województwa łódzkiego", "content": "Baleron wędzony z Zaborowa Produkt wpisany na listę produktów tradycyjnych w dniu 2016-12-01 w kategorii Produkty mięsne w woj. łódzkim. Wygląd: Mięso wieprzowe, karczek bez kości uwędzony. Kształt: Nieregularny, podłużny. Rozmiar: Waga około 1500 g. Barwa: Zewnętrzna brązowo-czerwona, na przekroju różowa z białymi przerośnięciami. Konsystencja: Stała. Mięso soczyste, lekko wilgotne. Smak: Charakterystyczne dla wędzonego w ciepłym dymie mięsa. Smak lekko słony z wyczuwalnym zapachem wędzonki i przypraw. Tradycja: Zaborów to wieś położona w województwie łódzkim w gminie Tomaszów Mazowiecki niedaleko wsi Ujazd, należącej kiedyś podobnie jak Tomaszów Mazowiecki do rodziny Ostrowskich. Jest to typowo rolniczy teren, oddalony znacznie od przemysłowych obszarów, stosunkowo wolny od zanieczyszczeń środowiska. Mieszkańcy od pokoleń zajmują się tu uprawą ziemi oraz hodowlą zwierząt, głównie trzody chlewnej i bydła. Z pokolenia na pokolenie według tradycyjnej receptury przygotowywany jest na tym terenie baleron wędzony. Mięso przeznaczone na baleron z Zaborowa na początku dzielone jest na odpowiednie kawałki, a następnie przechowywane w chłodzie przez około trzy dni, aby „dojrzało”. Następnym etapem jest peklowanie mięsa na mokro w dębowej beczce w roztworze soli oraz przypraw takich jak ziele angielskie, liście laurowe oraz pieprz. Po minimum 14 dniach mięso jest wyjmowane z marynaty i moczone przez około dobę w chłodnej wodzie. Po tym okresie mięso jest sznurowane dla uzyskania odpowiedniego kształtu i umieszczane w wędzarni. Baleron wędzony jest ciepłym dymem przez około 9 godzin. Do wędzenia używane jest drewno bukowe i olchowe z okolicznych lasów oraz w połowie drewno z drzew owocowych. Cechą charakterystyczną baleronu jest sposób oraz dość długi czas jego peklowania oraz wędzenie w ciepłym dymie. Dzięki temu zachowuje on bardzo długo swoją świeżość. Baleron wędzony z Zaborowa zazwyczaj przygotowywany jest na święta takie jak Wielkanoc czy Boże Narodzenie, choć coraz częściej gości na stołach mieszkańców bez okazji. Salceson gospodarza Produkt wpisany na listę produktów tradycyjnych w dniu 2016-01-19 w kategorii Produkty mięsne w woj. łódzkim. Wygląd: Składniki równomiernie rozłożone, widoczne na przekroju użyte podroby – serce oraz ozory. Osłonka ściśle przylegająca do farszu, dopuszczalny niewielki podciek tłuszczu oraz pęcherzyki powietrza. Kształt: Owalny. Rozmiar: Batony w naturalnych kątnicach wieprzowych. Barwa: Na przekroju barwa od szarobrązowej do ciemnobrązowej. Konsystencja: Jednolita, zwarta. Smak: Charakterystyczne dla wędliny podrobowej parzonej z wyczuwalnym charakterystycznym smakiem ozorów i serc wieprzowych. Wyczuwalny smak i aromat przypraw takich jak pieprz, czosnek i kminek. Tradycja: Gmina Rzgów położona jest w środkowej części województwa łódzkiego. Około 70% jej terenu stanowią użytki rolne. W strukturze upraw przeważają zboża, ponadto uprawiane są ziemniaki i warzywa gruntowe. Ze względu na słabą jakość gleby na tym terenie mieszkańcy głównie zajmują się hodowlą bydła oraz trzody chlewnej. Dzięki hodowli tuczników rozwinęło się wędliniarstwo, które na tym obszarze posiada długoletnią tradycję. Jednym z charakterystycznych wyrobów przygotowywanych w gminie Rzgów jest salceson gospodarza. „Do wyrobu salcesonu wykorzystywano mięso z głów, ozór wieprzowy, serce, nerki i część z masy z kiełbasy. Dodawano doń pieprz, sól i czosnek. Wszystko wyrabiano w jednolitą masę, którą ręcznie napychano do uprzednio wyczyszczonego żołądka i kątnicy. Struganym, drewnianym patyczkiem „zszywano” go, po czym gotowano. Po wyjęciu, salceson „prasowano”, żeby lepiej się związał” (Wywiad przeprowadzony z mieszkańcami gminy Rzgów). Salceson gospodarza posiada naturalny skład surowcowy. Dodatek kminku zawierającego olejek lotny kminkowy w połączeniu z czosnkiem i pieprzem daje charakterystyczny aromatyczny smak. Salceson gospodarza przygotowywany jest na terenie gminy Rzgów od wczesnych lat 80-tych i do dnia dzisiejszego cieszy się dużą popularnością wśród mieszkańców oraz odwiedzających województwo łódzkie. Kaszanka cienka Produkt wpisany na listę produktów tradycyjnych w dniu 2016-01-19 w kategorii Produkty mięsne w woj. łódzkim. Kaszanka cienka Wygląd: Kaszanka cienka z kaszą gryczaną białą, na przekroju ziarnista, widoczne jaśniejsze punkty kaszy. Osłonka ściśle przylegająca do farszu, dopuszczalne niewielkie pęcherzyki powietrza. Kształt: Na przekroju kształt okrągły. Rozmiar: Batony w jelitach wieprzowych o średnicy od 30 mm do 32 mm. Barwa: Farszu od brązowej do ciemnobrązowej, widoczne kawałki szarobrunatnej wątroby oraz jasne punkty kaszy i tłuszczu. Konsystencja: Jednolita, zwarta. Smak: Charakterystyczny dla wędliny podrobowej parzonej z dodatkiem krwi i kaszy gryczanej, umiarkowanie słony, wyczuwalne przyprawy takie jak pieprz. Tradycja: Gmina Rzgów położona jest w środkowej części województwa łódzkiego. Około 70% jej terenu stanowią użytki rolne. W strukturze upraw przeważają zboża, ponadto uprawiane są ziemniaki i warzywa gruntowe. Ze względu na słabą jakość gleby na tym terenie mieszkańcy głównie zajmują się hodowlą bydła oraz trzody chlewnej. Dzięki hodowli trzody chlewnej rozwinęło się wędliniarstwo, które na tym obszarze posiada długoletnią tradycję. Jednym z charakterystycznych wyrobów przygotowywanych w gminie Rzgów jest kaszanka cienka. Do jej przygotowania używane są surowce wieprzowe tj: maski z głów, ośrodek, wątroba, skóra wieprzowa, tłuszcz, płuca, skwarki oraz krew. Cechą wyróżniającą kaszankę cienką jest użycie do jej produkcji kaszy gryczanej białej parzonej w tzw. „rosole” (woda, w której uprzednio gotowano ogłowie) w proporcji 1 kg kaszy na dwa litry wywaru. Delikatny smak tak przygotowanej kaszy, krojonej w grubą kostkę wątróbki nadaje produktowi specyficznego smaku. Parzenie kaszanki odbywa się w dużych kotłach, gdzie produkt wkłada się do gorącej wody, w której pozostaje przez około 30 minut. „Czy produkt jest już gotowy, sprawdzano nakłuwając kaszankę kawałkiem zaostrzonego patyczka. Jeśli nie wypływała z niej krew, wyrób był gotowy do spożycia” (Wywiad przeprowadzony z mieszkańcami gminy Rzgów). Kaszanka cienka od początku powstania receptury przygotowywana jest z naturalnych jelit wieprzowych pozyskiwanych od tuczników. Dzięki takim surowcom oraz niezmiennej metodzie produkcji kaszanka cienka posiada niepowtarzalny smak i cieszy się ogromnym uznaniem lokalnej społeczności oraz mieszkańców województwa łódzkiego. Wędzonka z beczki Produkt wpisany na listę produktów tradycyjnych w dniu 2016-01-19 w kategorii Produkty mięsne w woj. łódzkim. Wędzonki z beczki Wygląd: Produkt otrzymany z mięśni szynki (górnej zrazowej), sznurowany, peklowany, wędzony, parzony. Kształt: Nieregularny, spłaszczony owal. Rozmiar: W zależności od użytych mięśni. Waga od 0,8 kg do 2 kg, średnica od 8 cm do 15 cm. Barwa: Zewnętrzna od brązowej do ciemnobrązowej. Na przekroju mięso o barwie od jasnoróżowej do czerwonej, tłuszcz od białej do kremowej. Na przekroju dopuszcza się szarozielone pojedyncze fragmenty nieprzepeklowanego mięsa. Konsystencja: Dość ścisła, soczysta, krucha. Smak: Wyrazisty, wyczuwalny posmak i zapach wędzenia oraz użytych przypraw (ziela angielskiego oraz liścia laurowego). Tradycja: Gmina Rzgów położona jest w środkowej części województwa łódzkiego. Około 70% jej terenu stanowią użytki rolne. W strukturze upraw przeważają zboża, ponadto uprawiane są ziemniaki i warzywa gruntowe. Ze względu na słabą jakość gleby na tym terenie mieszkańcy głównie zajmują się hodowlą bydła oraz trzody chlewnej. Dzięki hodowli trzody chlewnej rozwinęło się wędliniarstwo, które na tym obszarze posiada długoletnią tradycję. Jedną z charakterystycznych wędlin przygotowywanych jest wędzonka z beczki. Surowce mięsne do jej produkcji pochodzą z tuczników hodowanych w gminie Rzgów i z okolicznych miejscowości. Odpowiednio wykrojony mięsień szynki umieszczany jest w tzw. „ladze”, czyli zalewie z dodatkiem ziela angielskiego, pieprzu i liścia laurowego. Mięso poddawane jest peklowaniu i leży w zalewie do 8 dni. „Po tym czasie mięso sznurowano (pod sznurek wkładano liść laurowy) i zostawiano je na krótko, aby ociekło” (Wywiad przeprowadzony z mieszkańcami gminy Rzgów). Liść laurowy w czasie wędzenia nadaje wędzonce wyjątkowego aromatu. Do wędzenia wykorzystywane jest wyłącznie drzewo olchowe i bukowe, które nadaje wędzonce charakterystyczną barwę oraz smak. Wędzonka z beczki, podobnie jak inne wędzonki, od początku była wytwarzana w związku ze świętami Wielkiej Nocy, Bożego Narodzenia czy ważnymi uroczystościami rodzinnymi, takimi jak wesele. Dopiero po kilku latach zaczęła być spożywana na co dzień.", "url": "https://dzienniklodzki.pl/tradycyjne-wyroby-miesne-z-wojewodztwa-lodzkiego-produkty-tradycyjne-z-wojewodztwa-lodzkiego/gh/c17-16337365/4", "category": "łódzkie", "sub_category": "Mięso świeże oraz produkty mięsne", "phrase": "Baleron wędzony z Zaborowa"}