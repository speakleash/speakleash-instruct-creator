{"meta_description": "Poznaj regionalne potrawy kuchni łemkowskiej. Czego warto spróbować będąc w Beskidzie Sądeckim? Sprawdź z czego słynie ten region Polski!", "title": "Kuchnia łemkowska - tradycyjne potrawy Beskidu Niskiego i Sądeckiego", "content": "Łemkowie i ich kuchnia - powrót do tradycji Po II wojnie światowej Rusini zostali przesiedleni na tereny dzisiejszej Ukrainy lub na Ziemie Zachodnie. Pomimo przymusowego wyjazdu z rodzinnych stron elementy takie jak taniec, stroje, gwara góralska czy tradycje kulinarne nie uległy jednak zapomnieniu, a obecnie wraz z modą na powrót do natury i etniczność triumfalnie powracają na stoły zarówno w domach, jak i w restauracjach. Dostosowane do dzisiejszych przyzwyczajeń, wykorzystujące więcej aromatycznych ziół i przypraw niż w przeszłości, ale wciąż pełne naturalnych składników, łemkowskie potrawy odzwierciedlają harmonię i naturalne piękno krajobrazów Beskidu Niskiego i Sądeckiego. Dziś w restauracji Strakija w Muszynie spróbować można wielu tradycyjnych dań łemkowskich. Królują tu potrawy mączne oraz wykorzystujące ziemniaki i kapustę. Tak, jak na dawnych góralskich stołach, także tu w menu pojawiają się pierogi z serem i ziemniakami, kapustą i grzybami. Są też zlepieńce czyli pierogi z pikantną kaszanką. Można skosztować bałamutów - tradycyjnych pyz ziemniaczanych z bryndzą. W menu restauracji, podobnie jak w każdym łemkowskim domu nie może też zabraknąć haluszków. Są to znane wszędzie od Podhala po Bieszczady, zarówno po polskiej, jak i słowackiej stronie kluseczki z surowych ziemniaków. Dziś podaje się je z gulaszem wieprzowym, choć w przeszłości okraszane były jedynie omastą i solą. Inną popularną łemkowską potrawą są dyruny - placki ziemniaczane, którym towarzyszy gulasz i śmietana. Łemkowie jedli także holubcy - gołąbki z kaszy gryczanej, do której dodaje się ziemniaki i warzywa. Królową stołu jest zaś poliwka, nazywana też gdzieniegdzie warem, czyli żur gotowany na wywarze z rydzów. Natura i tradycja góralska to dwa filary współczesnej kuchni łemkowskiej. Jej smaki to uzupełnienie pobytu na dawnej Łemkowszczyźnie i cudowna podróż do krainy łagodnych wzgórz i dolin dawnych ruskich wsi.", "url": "https://www.pensjonatklimek.pl/kuchnia-lemkowska", "category": "podkarpackie", "sub_category": "Sery i inne produkty mleczne", "phrase": "Bryndza łemkowska"}