{"meta_description": "", "title": "Rodzinne Gospodarstwo Ekologiczne \"Figa\" Waldemar i Tomasz Maziejuk", "content": "Rodzinne Gospodarstwo Ekologiczne „FIGA” z Mszany położone jest na granicy Beskidu Niskiego i Bieszczad w okolicach Przełęczy Dukielskiej.  Gospodarstwo jako główną działalność prowadzi hodowlę kóz oraz przetwórstwo mleka koziego.  Tereny wypasów to jedno z najczystszych przyrodniczo miejsc w Polsce, dzięki czemu mleko kozie i sery mają bogate właściwości odżywcze i zdrowotne. Kozie mleko jest doskonałe dla dzieci i alergików. Sery kozie są źródłem wartości odżywczych takich jak wapń, kwas foliowy, witaminy i sole mineralne.  Z początkiem lat 2000-ych Waldemar Maziejuk, najpierw na małą skalę, zaczął produkować tradycyjne sery – bundze, bryndze, wołoskie – jeszcze wtedy zwane oscypkami. Równocześnie rozpoczęła się, trwająca do dziś hodowla ekologiczna kóz.  W 2011 zarejestrowany został zakład serowarski – prowadzący produkcję tradycyjnych serów w nowoczesnym zakładzie. Celem jest utrzymanie wciąż żywych tradycyjnych receptur.  Zasady przyświecające temu to:  – niskie przetworzenie surowców  – jak najprostszy skład  – brak pasteryzacji  – tylko ekologiczne składniki  – prostota przy zachowaniu najwyższych standardów higienicznych. Specjalnością gospodarstwa jest tradycyjne przetwórstwo mleka niepasteryzowanego, niczym domowy wyrób serów. W ofercie znajdują się sery białe, sery podpuszczkowe (bundz i bryndza), sery dojrzewające, sery wołoskie i farmerskie, twarożki, domowe masło, surowe mleko, serwatka W gamie bio-wyrobów znajdują się: sery kozie wołoskie (wędzone i naturalne), bundze kozie (wędzone i naturalne), bryndza kozia, sery łemkowskie (wędzone i naturalne), bundze łemkowskie (wędzone i naturalne), bryndza łemkowska. Od 2002 roku gospodarstwo rolne nieustannie jest pod kontrolą jednostek certyfikujących. Od 2011 zarejestrowany warsztat serowarski również jest certyfikowany. W roku 2005 Rodzinne Gospodarstwo Ekologiczne „FIGA” sukcesywnie dokonuje rejestracji produktów na Liście Produktów Tradycyjnych Ministerstwa Rolnictwa.", "url": "https://gospodarstwademonstracyjne.cdr.gov.pl/gospodarstwo/rodzinne-gospodarstwo-ekologiczne-figa/", "category": "podkarpackie", "sub_category": "Sery i inne produkty mleczne", "phrase": "Bryndza łemkowska"}