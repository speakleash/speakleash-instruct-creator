{"meta_description": "Działalność Świętokrzyskiego Ośrodka Doradztwa Rolniczego w Modliszewicach obejmuje: fachowe doradztwo, wdrażanie i upowszechnianie wyników badań naukowych w praktyce,\r\nszkolenia rolnicze,działalność informacyjno-wydawniczą,działalność w zakresie rozwoju przedsiębiorczości rolniczej i marketingu w tym udział w tworzeniu grup producentów,\r\ndziałalność w zakresie poszukiwania alternatywnych źródeł dochodów na obszarach wiejskich,zbieranie, gromadzenie oraz i przekazywanie informacji dotyczących cen artykułów rolnych oraz podaży, w ramach Zintegrowanego Systemu Rolniczej Informacji Rynkowej, wykonywanie analiz kosztów wytwarzania produktów rolnych.", "title": "Inspirujące spotkania z najlepszymi praktykami, czyli relacja z wyjazdu studyjnego „Gospodarstwa demonstracyjne jako efektywny instrument transferu innowacji w rolnictwie", "content": "Gospodarstwa demonstracyjne stały się efektywnym instrumentem transferu innowacji w rolnictwie. Dlatego też coraz więcej wyjazdów studyjnych organizuje się do takich gospodarstw. Tym razem spotkania z najlepszymi praktykami miały miejsce w województwie podkarpackim. Wyjazd studyjny do gospodarstw demonstracyjnych w województwie podkarpackim realizowany był w ramach projektu Sieci na rzecz innowacji w rolnictwie i na obszarach wiejskich (SIR) pn. „Gospodarstwa demonstracyjne jako efektywny instrument transferu innowacji w rolnictwie\". Odbywał się od 8 do 10 listopada 2022 r. Pomysł na zrealizowanie ww. projektu powstał z chęci pokazania i przedstawienia idei istnienia sieci gospodarstw demonstracyjnych świętokrzyskim rolnikom i innym zainteresowanym osobom. Miał też na celu zapoznawanie z innymi przykładami i zainteresowanie przystąpieniem do sieci świętokrzyskich rolników. Gospodarstwa demonstracyjne są dla rolników miejscem zdobywania wiedzy i doświadczenia. To tam mają oni możliwość poczynienia obserwacji, porównania sposobów gospodarowania z tymi stosowanymi we własnych gospodarstwach. Mogą również wymieniać doświadczenia i przekonać się, że stosowanie nowych lepszych rozwiązań z innych gospodarstw poprawią ich własne wyniki. Pierwszym gospodarstwem, które odwiedziliśmy, było gospodarstwo szkółkarskie Renaty i Janusza Dziaków w Tyczynie. Powstało w 1999 roku i od tego czasu znacznie się rozrosło, osiągając około 20 hektarów powierzchni, z czego 16 hektarów zajmuje materiał szkółkarski, w tym 3,5 hektara rośliny kontenerowe. Właściciel postawił na innowacyjne rozwiązania, m.in. zbudował w pełni zautomatyzowany zblokowany tunel foliowy wykorzystywany do intensywnej produkcji roślin. W hali produkcyjnej swoje miejsce znalazła nowoczesna maszyna - doniczkarka, pozwalająca na produkcję kilkudziesięciu tysięcy sztuk roślin w doniczkach rocznie. Nowoczesne technologie wraz z połączeniem pasji i ogromnego doświadczenia pana Janusza sprawiają, że gospodarstwo oferuje ponad 400 różnych odmian roślin najwyższej jakości. Dzięki temu jest to jedna z największych szkółek drzew i krzewów w południowo-wschodniej Polsce. Drugim gospodarstwem, które gościło naszych rolników, był „Bieszczadzki Ogród” prowadzony przez Katarzynę i Mirosława Krupów. Miejsce jest wyjątkowe, a to za sprawą właścicieli, którzy swoją pasją, zaangażowaniem i chęcią dzielenia się swoją wiedzą i aktywną promocją regionu Bieszczad zjednują sobie każdego, kto zawita do ich gospodarstwa. Gospodarze prowadzą w Ustrzykach Dolnych „Gościniec Pod Małym Królem”. Tam w naprawdę komfortowych warunkach można nie tylko wypocząć, ale również prowadzić bardzo ciekawe rozmowy z właścicielami o kulturze i dziedzictwie kulturowym regionu Bieszczad. Państwo Krupowie nie tylko zajmują się agroturystyką. W 2018 r. państwo Krupowie stworzyli inicjatywę i zapoczątkowali działanie Inkubatora Przetwórstwa Lokalnego. Postawili sobie za zadanie stworzenia obiektu, który spełniałby najwyższe standardy związane z produkcją spożywczą, wyposażonego w najnowszą linię technologiczną przetwórstwa owocowo-warzywnego oraz w sprzęt niezbędny do konfekcjonowania miodu, a także suszarnię. Dodatkowo w budynku Inkubatora powstała sala edukacyjna ze sprzętem multimedialnym, w której istnieje możliwość przeprowadzania warsztatów, konferencji i wykładów. Dzięki wspomnianym działaniom w 2020 roku, udało się stworzyć własną markę produktów pod nazwą Bieszczadzki Ogród, a zaplecze w postaci plantacji i ogrodu pozwala w 100% dostarczyć materiał, który wykorzystywany jest w przetwórstwie bieszczadzkich produktów. Drugi dzień wyjazdu studyjnego rozpoczął się od wizyty w zagrodzie edukacyjnej państwa Beaty i Marka Kołodziejów w miejscowości Dżwiniacz Dolny. Prowadzą oni gospodarstwo rolne o powierzchni około 15 ha (w większości łąki i pastwiska). W gospodarstwie utrzymywane są zwierzęta - bydło mleczne, kury, kaczki i króliki. Gospodarstwo specjalizuje się w przetwórstwie owoców i warzyw oraz mleka (głównie sery) w ramach Rolniczego Handlu Detalicznego. Państwo Kołodziejowie oprócz gospodarstwa rolnego, stanowiącego główne źródło utrzymania, prowadzą również agroturystykę i zagrodę edukacyjną dla dzieci. Część gospodarcza oddzielona jest od wypoczynkowo-rekreacyjnej. Właściciele do swojej dodatkowej działalności podchodzą z ogromnym zaangażowaniem. Każdy zainteresowany tym, jak wygląda życie w gospodarstwie i jak się produkuje sery, ma możliwość doświadczyć tego osobiście. Gospodarstwo jest przystosowane do przyjmowania grup zorganizowanych i oferuje dodatkowo miejsce przygotowane do zajęć edukacyjnych. Jest to sala z wyposażeniem, wiata, ścieżki edukacyjne, dla uczestników warsztatów oddzielna toaleta przystosowana również dla młodszej grupy dzieci. Tego dnia wyjazdu odwiedziliśmy również Rodzinne Gospodarstwo Ekologiczne „FIGA” z Mszany, które położone jest na granicy Beskidu Niskiego i Bieszczad w okolicach Przełęczy Dukielskiej. Gospodarstwo jako główną działalność prowadzi hodowlę kóz oraz przetwórstwo mleka koziego. Gospodarz Waldemar Maziejuk na wstępie opowiedział nam, jak zaczął swoją przygodę z rolnictwem. Rozpoczynał od produkcji na małą skalę tradycyjnych serów kozich. Równocześnie rozpoczęła się trwająca do dziś hodowla ekologiczna kóz. Naturalną koleją rzeczy było zarejestrowanie zakładu serowarskiego i w 2011 roku rozpoczęcie produkcji tradycyjnych serów w nowoczesnym zakładzie. Zakład wyspecjalizował się w tradycyjnym przetwórstwie mleka niepasteryzowanego, niczym domowy wyrób serów. W ofercie znajdują się sery białe, podpuszczkowe (bundz i bryndza), dojrzewające, wołoskie i farmerskie, twarożki, domowe masło, surowe mleko, serwatka. W gamie bio-wyrobów znajdują się: sery kozie wołoskie (wędzone i naturalne), bundze kozie (wędzone i naturalne), bryndza kozia, sery łemkowskie (wędzone i naturalne), bundze łemkowskie (wędzone i naturalne), bryndza łemkowska. Uczestnicy wyjazdu, wśród których były osoby zajmujące się produkcją serów kozich, z wyraźnym zainteresowaniem nawiązali dyskusję z panem Waldemarem. Rozmowy trwały bardzo długo i wniosły wiele ciekawych informacji dla zainteresowanych tym tematem. Niestety ograniczenie czasowe i nadchodzący wieczór przerwały owocną dyskusję. W ostatnim dniu wyjazdu grupa miała okazję zobaczyć Gospodarstwo Rolnicze Urbanek. Jest to gospodarstwo z wieloletnimi tradycjami rodzinnymi, które kontynuuje Andrzej Urbanek. Powierzchnia gospodarstwa to 310 ha, z czego większość przypada na uprawy zbóż ozimych i jarych, kukurydzy, rzepaku i bobiku. Oprócz upraw rolniczych utrzymywane jest też bydło mleczne rasy simentalskiej (buhaj Estragon), a przy gospodarstwie prowadzony jest sklep „KARDI”, w którym można zaopatrzyć się w produkty zbożowe, pasze dla drobiu, bydła i trzody chlewnej oraz cała gamę gotowych mieszanek paszowych dla gołębi pocztowych, ptaków egzotycznych i gryzoni. W ofercie znajdują się również produkty witaminowe dla bydła opasowego, mlecznego, cieląt, tuczników, drobiu oraz królików. W bogatym asortymencie znajdziemy także akcesoria takie jak: poidła dla cieląt, drobiu, karmniki, miseczki lęgowe i wiele innych. Pan Andrzej zajmuje się również prowadzeniem sadu jabłoniowego. Sadownictwo stało się jego pasją i sposobem na życie. Reagując na zapotrzebowanie rynku i oczekiwania klientów, gospodarstwo poszerzyło swoją ofertę o nowy produkt, jakim są soki, a także najnowszy pomysł - alkohole. Jego Okowita zdobyła 8 złotych medali, a Okowita z ziemniaka zdobyła podwójne złoto. Produkty znalazły się pośród najlepszych polskich alkoholi kraftowych. Andrzej Urbanek jest człowiekiem otwartym na współpracę, lubi dzielić się swoją. Prowadzone przez niego gospodarstwo jest pełne nowinek technologicznych, a asortyment produktów pochodzących z gospodarstwa jest bardzo bogaty. Każdy odwiedzający to gospodarstwo wyniesie nową wiedzę o produkcji rolnej, przetwórstwie i marketingu. Gospodarz, jako osoba inspirująca, przekona wielu do nowego spojrzenia na własne zasoby i być może do działania w kierunku rozwijania własnych gospodarstw. Wyjazd studyjny „Gospodarstwa demonstracyjne jako efektywny instrument transferu innowacji w rolnictwie\", do gospodarstw rolnych z terenu podkarpacia, pokazał ogromne możliwości jakie każdy z rolników może realizować w swoim terenie. Inspirujące spotkania z praktykami, nawiązane kontakty, nowe spojrzenie na własne gospodarstwa z pewnością przyczynią się do rozwoju tak i samej Sieci Gospodarstw Demonstracyjnych na terenie województwa świętokrzyskiego, jak i poszczególnych gospodarstw.", "url": "https://www.sodr.pl/main/aktualnosci/Inspirujace-spotkania-z-najlepszymi-praktykami-czyli-relacja-z-wyjazdu-studyjnego-Gospodarstwa-demonstracyjne-jako-efektywny-instrument-transferu-innowacji-w-rolnictwie/idn:2622", "category": "podkarpackie", "sub_category": "Sery i inne produkty mleczne", "phrase": "Bryndza łemkowska"}