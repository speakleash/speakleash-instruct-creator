{"meta_description": "", "title": "Linia pszczół M: Kampinoska (MK)", "content": "Pszczoły linii M Kampinoskiej naturalnie występują na rozległych terenach Puszczy Kampinoskiej. Doskonale radzą sobie w środowisku, które nie jest zbyt bogate w rośliny miododajne i pyłkodajne. Utrzymują je głównie starsi pszczelarze, którzy stosują tradycyjne metody pracy w pasiece. Pszczoły linii M Kampinoskiej są jednolicie ciemne, nie mają żadnych zażółceń. Matki mają wydłużony kształt i nieco jaśnieją podczas czerwienia. Zapasy miodu pszczoły tej linii gromadzą nad czerwiem, bardzo często w nadstawkach. Pyłek natomiast układany jest wokół czerwiu oraz na sąsiednich plastrach. Pszczoły wykazują tendencje do rabunków w czasie przerwy w pożytkach. Linia M Kampinoska jest wyjątkowo wytrzymała. Tworzy bardzo duże i silne rodziny, które bez problemu znoszą zimowlę i nie mają tendencji do nadmiernego osypu na przedwiośniu. Na wiosnę rozwijają się bardzo intensywnie, szczególnie wtedy, gdy pogoda już się ustabilizuje. Brak pożytku lub zbyt ciasne gniazdo może powodować u nich nastrój rojowy. Pszczoły linii M Kampinoskiej są średnio złośliwe, mogą być dość agresywne podczas kiepskiej pogody oraz w okresie bezpożytkowym. Zdarza się on jednak rzadko, gdyż pszczoły tej linii wykorzystują praktycznie każde pożytki od wczesnych do najpóźniejszych. Dla pszczół linii M Kampinoskiej istnieją specjalne rejony hodowli zachowawczej, które określono w latach 80-tych ubiegłego wieku. Najczęściej pszczoły tej linii są hodowane przez starszych wiekiem pszczelarzy, którzy stosują tradycyjną gospodarkę pasieczną i stare metody pszczelarskie. Nie używają metod ograniczania czerwienia ani nie sterują rozwojem pszczół, nie odbierają im też całego miodu przed zimą, dzięki czemu nie ma potrzeby nadmiernego dokarmiania pszczół. Nie są nastawieni na wysokość produkcji z pasieki, a przede wszystkim na dobrobyt pszczół. Być może dlatego linia M Kampinoska radzi sobie doskonale.", "url": "https://www.portalpszczelarski.pl/artykul/837-linia-pszczol-m-kampinoska-mk", "category": "mazowieckie", "sub_category": "Miody", "phrase": "Miód kampinoski wielokwiatowy"}