{"meta_description": "Pieróg z Hodowicy to prosty, bardzo pożywny placek drożdżowy z nadzieniem z kaszy, ziemniaków i boczku. Był pieczony na co dzień i od święta.", "title": "Pieróg to tradycyjne danie kresowiaków przybyłych z Hodowicy.", "content": "Pieróg to tradycyjne danie kresowiaków przybyłych z Hodowicy pod Lwowem. Prosty i bardzo pożywny placek był pieczony na co dzień i od święta zazwyczaj w prostokątnej, dużej formie, nieraz w mniejszej jako wyższy placek. Obowiązkowo podawano go na ważnych rodzinnych uroczystościach oraz spotkaniach. Pieróg dobrze komponuje się z maślanką, kwaśnym lub słodkim mlekiem. Lekko ciepły można podać ze zwykłym lub czosnkowym masłem. Moim zdaniem świetnie będzie smakował z czystym barszczem. Ziemniaki, cebule oraz czosnek obieramy. Cebule kroimy w drobną kostkę, czosnek rozcieramy. Ziemniaki gotujemy w osolonej wodzie, odcedzamy i tłuczemy lub przeciskamy przez praskę. Na patelni, na wolnym ogniu podsmażamy pokrojony w kostkę boczek. Dodajemy cebulę i lekko oprószamy solą. Smażymy razem do zezłocenia, pod koniec dodając roztarty czosnek. Kaszę zalewamy wrzątkiem i po 10 minutach odcedzamy na sitku. Na patelni rozgrzewamy olej, wrzucamy kaszę i smażymy kilka minut, mieszając. Łączymy ziemniaki, boczek z cebulą oraz kaszą. Mieszamy i doprawiamy solą oraz pieprzem. Farsz powinien być dobrze doprawiony. Drożdże rozcieramy z cukrem, 2 łyżkami mąki i połową mleka. Odstawiamy, aby rozczyn zaczął pracować. Dodajemy resztę mleka, sól i 2 szklanki mąki. Wyrabiamy gładkie ciasto, w miarę potrzeby dosypując więcej mąki. Ciasto powinno dać się rozwałkować. Przykrywamy i odstawiamy na około 15 minut do wyrośnięcia. Formę smarujemy tłuszczem. Ciasto dzielimy ma dwie części. Większą wykładamy dno i boki formy, tworząc spory rant. Nakładamy równomiernie farsz. Drugą częścią ciasta po rozwałkowaniu przykrywamy farsz i sklejamy. Pieróg wstawiamy do piekarnika nagrzanego do 100°C, po około 15 minutach zwiększamy temperaturę do 190°C i pieczemy do delikatnego zarumieniena ciasta. Po upieczeniu wykładamy na deskę, przykrywamy drugą, obciążamy i studzimy.", "url": "https://magazynkociol.pl/2014/12/pierog-z-hodowicy/", "category": "podkarpackie", "sub_category": "Gotowe dania i potrawy", "phrase": "Pieróg dachnowski z kaszą gryczaną i ziemniakami"}