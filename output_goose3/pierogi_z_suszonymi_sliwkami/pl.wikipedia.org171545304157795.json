{"meta_description": "", "title": "Pierogi z suszonymi śliwkami – Wikipedia, wolna encyklopedia", "content": "Pierogi z suszonymi śliwkami – regionalne pierogi jarskie, nadziewane farszem z całych, wypestkowanych suszonych śliwek węgierek, podawane podczas wigilijnej wieczerzy, m.in. na Podkarpaciu[1]. Owoce drzew owocowych, rosnących w sąsiedztwie wiejskich gospodarstw, były od dawna wykorzystywane w kuchni[2]. Jednym z takich owoców były śliwki węgierki, które suszono na zimę i wykorzystywano do przygotowania różnych potraw m.in. do pierogów[3]. Do takich pierogów wykorzystywano też ugotowane śliwki, pozostałe z kompotu z suszu[4]. Obecnie można kupić suszone śliwki kalifornijskie, ale tradycyjne regionalne pierogi są gotowane z polskich suszonych śliwek węgierek. Pierogi z suszonymi śliwkami na słodko cieszą się nadal szczególnym powodzeniem wśród dzieci, przy podkarpackim wigilijnym stole[5]. Przykładowe składniki: ciasto na pierogi, suszone śliwki węgierki bez pestek, namoczone w gorącej wodzie na ok. 30 minut, gęsta kwaśna śmietana, cukier, masło, bułka tarta - według uznania[1]. Ciasto przygotowuje się z mąki, wody i soli, a farszem są suszone śliwki. Ciasto rozwałkowuje się do grubości około 2 mm, farsz oblepia się ciastem i gotuje w lekko osolonej wodzie. Pierogi w wieczerzę wigilijną świąt Bożego Narodzenia są podawane na ciepło, polane tylko klarowanym masłem lub zrumienioną na maśle bułką tartą. Bywają też podawane z gęstą kwaśną śmietaną i posypane cukrem. Smakują też odgrzewane i zrumienione na maśle na drugi dzień[3][5].", "url": "https://pl.wikipedia.org/wiki/Pierogi_z_suszonymi_%C5%9Bliwkami", "category": "małopolskie", "sub_category": "Gotowe dania i potrawy", "phrase": "Pierogi z suszonymi śliwkami"}