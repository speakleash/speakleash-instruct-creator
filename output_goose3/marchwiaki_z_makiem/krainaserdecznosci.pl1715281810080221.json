{"meta_description": "Zgodnie z tradycją gospodynie z Kąkolewnicy częstowały tym specjałem ubogich w czasie świąt Wszystkich Świętych.\r\n\r\n\tMarchwiaki z makiem to rolada z ciasta nadziewana surową marchwią,...", "title": "Marchwiaki z makiem : Radzyńska Kraina Serdeczności", "content": "Zgodnie z tradycją gospodynie z Kąkolewnicy częstowały tym specjałem ubogich w czasie świąt Wszystkich Świętych. Marchwiaki z makiem to rolada z ciasta nadziewana surową marchwią, makiem i cukrem. Po upieczeniu przybiera na zewnątrz barwę pociemniałego złota. Smak rolady jest lekko słodki, intensywnie pachnie marchwią. Do wyrobu produktu potrzebna jest mąka pszenna, mleko, jaja, cukier, smalec oraz sól. Nadzienie składa się z marchwi surowej, maku wyłuskanego z makówek oraz cukru do smaku. Wieś Kąkolewnica otoczona była żyznymi glebami, na której uprawiano pszenicę. Dobre zbiory umożliwiały przygotowanie potraw z mąki pszennej, głównie pierogów. Miało to odbicie w potocznej nazwie mieszkańców tej wsi, których nazywano \"Pieroźnikami\".", "url": "http://krainaserdecznosci.pl/pl/marchwiaki-z-makiem/textSize/incerase", "category": "lubelskie", "sub_category": "Wyroby piekarnicze i cukiernicze", "phrase": "Marchwiaki z makiem"}