{"meta_description": "W kuchni Województwa Lubelskiego miksują się różne wpływy i smaki. Lubelska sztuka kulinarna to mieszanka dań staropolskich, ruskich, ukraińskich, tatarskich i", "title": "Lubelskie ciasto marchwiak siekam i nadziewam wyjątkowym farszem. Lepsze niż makowiec i strudel", "content": "Gdy pisałam ostatnio o buraczaku lubelskim, na Facebooku Przyślij Przepis rozwinęła się bardzo ciekawa dyskusja na temat tego regionalnego, wyjątkowego ciasta drożdżowego. Okazało się, że wiele osób je pamięta, ale głównie z lat młodości - i dawno do niego nie wracało. Do buraczaka lubelskiego potrzebne są buraki cukrowe, ale da się to obejść. Inne regionalne ciasto, marchwiak, jest jeszcze mniej wymagające niż buraczak. Nadzienie ze słodkiej marchewki z kilkoma dodatkami w zwijanym jak na makowiec czy strudel cieście robi robotę. Cebularze lubelskie z drożdżowego ciasta wypełnionego cebulą i makiem to największy hit „eksportowy” Lublina na całą Polskę. Powstały one jednak najprawdopodobniej w Starym Mieście. Wymyślili je żydowscy piekarze, a w całym regionie, w tym w Lublinie, w XIX w. rozpowszechnili ich pobratymcy. Lublin ma też jednak inne swoje sztandardowe dania, w tym pierogi lubelskie z kaszą gryczaną, słoniną i twarogiem, kulebiak, a także zupę cebulową z Goraja (również żydowską, na gęsinie i z grzankami z chleba żytniego). Lubelskie słynie też na całą Polskę z miodów - pitnych i pszczelich. Popularny lokalnie jest też schabowy po lubelsku. Różni się od innych tym, że do panierowania nie używa się bułki tartej - dlatego bardziej przypomina omlet niż standardowe schabowe, jakie zna reszta kraju. W Lubelskim warto też zjeść piróg biłgorajski, czyli pożywne ciasto drożdżowe z farszem z kaszy gryczanej, twarogu, ziemniaków, śmietany i jajek. Innym ciekawym lokalnym ciastem jest marchwiak lubelski. Jest to intensywnie siekane proste ciasto na bazie mąki, soli, masła, proszku do pieczenia i śmietany. Nadziewa się je prostą masą marchewkowo-makową z dodatkiem cukru. Ciasto z zewnątrz wygląda jak strudel, a w środku, w przekroju, jak klasyczny zwijany makowiec. • Posiekajcie na stolnicy mąkę, masło, sól i proszek do pieczenia na piasek. Nie dotykajcie ciasta dłońmi. • Następnie stopniowo dodawajcie śmietanę i siekajcie dalej, aż ciasto zacznie się łączyć. • Zmoczcie ściereczkę w lodowatej wodzie, zawińcie w nią kulę ciasta i odłóżcie do lodówki na 24 godziny. • Następnego dnia obierzcie marchew i zetrzyjcie ją na dużych oczkach tarki. Posypcie cukrem, wymieszajcie i odciśnijcie lekko nadmiar soku. • Rozwałkujcie ciasto w prostokąt i rozłóżcie na nim farsz równą warstwą. Zwińcie w roladę. • Wstawcie do lekko nagrzanego pieca. Następnie, zwiększcie temperaturę do 180 st. C i pieczcie 40 minut - aż wierzch ciasta się zrumieni.", "url": "https://www.przyslijprzepis.pl/artykul/lubelskie-ciasto-marchwiak-siekam-i-nadziewam-wyjatkowym-farszem-lepsze-niz-makowiec-i-strudel", "category": "lubelskie", "sub_category": "Wyroby piekarnicze i cukiernicze", "phrase": "Marchwiaki z makiem"}