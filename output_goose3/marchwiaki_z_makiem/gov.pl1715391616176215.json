{"meta_description": "Produkt wpisany na listę produktów tradycyjnych w dniu 2005-11-21\nW kategorii Wyroby piekarnicze i cukiernicze\nW województwie woj. lubelskim", "title": "Marchwiaki z makiem - - Portal Gov.pl", "content": "Wygląd podobny do zwiniętej w rulon rolady, w przekroju – wygląd rolady. Długość ok. 30-35 cm (w zależności od wielkości blachy piecowej), o średnicy zewnętrznej ok. 8-10 cm. Kąkolewnica od dawnych czasów – co najmniej od początku XX wieku – była znana z wyrobu pierogów. Na tym terenie gleby były dobrej jakości, co umożliwiało zasiewanie dużej ilości pszenicy. Kąkolewnica uważana była przez sąsiednie miejscowości za bogatą wieś, a jej gospodarze – za zamożnych. Dobre zbiory pszenicy pozwalały na powszechne stosowanie mąki pszennej do przygotowywania posiłków. Bardzo często zarówno z dobrej jakościowo mąki, jak i tej nieco gorszej przygotowywano różne rodzaje dań zwanych tu pierogami. Popularność pierogów spowodowała, że mieszkańców Kąkolewnicy od dawna nazywano „pieroźnikami”. Także obecnie mieszkańcy sąsiednich miejscowości nazywają ich w ten sposób. Jednym z rodzajów pierogów, popularnych dawniej i obecnie są marchwiaki z makiem. Były one często przygotowywane przez gospodynie, a niemal obowiązkowo pieczono je z okazji dnia Wszystkich Świętych. Tradycja nakazywała kąkolewnickim gospodyniom, aby właśnie w tym okresie obdarowywały ubogich gromadzących się przy cmentarzach i kościołach pieczonymi marchwiakami z makiem.", "url": "https://www.gov.pl/web/rolnictwo/marchwiaki-z-makiem", "category": "lubelskie", "sub_category": "Wyroby piekarnicze i cukiernicze", "phrase": "Marchwiaki z makiem"}