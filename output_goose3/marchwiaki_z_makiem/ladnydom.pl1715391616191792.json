{"meta_description": "Maku nie jada się co dzień. To pokarm na specjalne okazje. W Polsce i innych krajach słowiańskich potrawy z makiem należą do najważniejszych dań wigilijnych,…", "title": "Wigilijna opowieść o maku - e-ogrody - Rośliny", "content": "Bardzo wcześnie poznano niezwykłe właściwości maku i w wielu kulturach traktowano go jako roślinę wyjątkową. Sumerowie 3000 lat przed naszą erą czcili święte maki. W starożytnej Grecji odurzający napój z niedojrzałych makówek pili bohaterowie i wojownicy, ponieważ dodawał odwagi, \"znosił ból i dawał zapomnienie krzywd\".Grecy określali maki słowem mekon, które mogło przeniknąć do wielu języków słowiańskich, również do polskiego. Rzymianie nazywali mak papaver. Pełna łacińska nazwa maku lekarskiego to Papaver somniferum - jej drugi człon tworzą słowa somnus - sen i fero - niosę, oznacza więc \"niosący sen, usypiający\". Wergiliusz nadał roślinie miano letejskiej, czyli tej, która ma w sobie moc wód rzeki Lety płynącej w podziemiach Hadesu i sprowadzającej zapomnienie. W średniowieczu wyciąg z maku był składnikiem teriaku, cudownego leku przeciwko wszelkim chorobom. Bezlik drobniutkich nasion wypełniających makówki kojarzył się z urodzajem i płodnością, toteż wiele jest świątecznych potraw z makiem - kutia, kluski, pieróg, strucla. Według tradycji \"dziewczyny tarły mak na Wigilię, aby rychło wyjść za mąż\". Ucierały go drewnianą pałką w makutrze - ceramicznej misie z rowkami przeznaczonej specjalnie do tego celu.Suchy mak rozrzucano po izbie, aby pobudzić płodność wszystkiego, co może się rozradzać, a także, by odstraszyć zło. Obsianie wsi wąskim pasem maku, koniecznie przez jedynaka (!), skutecznie chroniło przed zarazą, a wsypanie do kieszeni zmarłego garści maku zapobiegało pojawieniu się wampira.Lecz mak wywoływał również odmienne stany świadomości i sprowadzał sen, był więc rośliną świętą i niebezpieczną. Uważano go za roślinę rytualną, pozwalającą przekroczyć granicę pomiędzy światem żywych i zaświatami. W mitologii greckiej był atrybutem boga snów Hypnosa oraz boga śmierci Tanatosa. Przed grotą Hypnosa rosły maki o fioletowych kwiatach. Makówki składano w ofierze greckiej bogini urodzaju Demeter. Specjały pod ochroną Prócz wigilijnych makowców i kutii (pszenica z makiem i miodem jadana we wschodniej Polsce) z okazji przeróżnych świąt jada się potrawy z maku. Niektóre z nich nawet wpisano do rejestru produktów regionalnych i tradycyjnych Unii Europejskiej. Są to na przykład nadziewane białym makiem rogale świętomarcińskie z Poznania. Rogalami symbolizującymi podkowę, którą miał zgubić koń św. Marcina, w dzień 11 listopada obdarowywano tam ubogich. W rejestrze unijnym znalazły się ponadto: chleb z makiem ze Stolna w woj. kujawsko-pomorskim, marchwiaki z makiem pieczone na dzień Wszystkich Świętych i wigilijne racuchy z makiem z Lubelskiego, śliszki z Opolskiego i makowiec sędziszowski.Śliszki to świąteczne bułeczki drożdżowe z makiem. Są pozostałością starej tradycji Godów, czyli \"godzenia\" nowego roku ze starym i najdłuższej nocy w roku. Upieczone na święta bułeczki z nadzieniem makowym na sylwestra były już czerstwe, dlatego moczono je w mleku i podawano jako śliszki.Wszystkie części maku lekarskiego zawierają biały sok mleczny, czyli lateks. Nie nadaje się on jednak do produkcji kauczuku - to cieszące się złą sławą opium, substancja działająca odurzająco i narkotycznie. Palenie opium, zwłaszcza na Dalekim Wschodzie, było niezwykle popularne, mimo że wywołuje ogromne szkody i prowadzi do uzależnienia. Opium zawiera bowiem alkaloidy maku - morfinę, kodeinę, papawerynę, tebainę i narkotynę. Na potrzeby medycyny wyizolowano i oczyszczono każdy z tych związków. Morfina działa silnie przeciwbólowo, uspokajająco oraz nasennie. Niestety, ma również działanie narkotyczne i łatwo uzależnia, prowadząc do nałogu - morfinizmu. Kodeina jest częstym składnikiem syropów i leków, ponieważ hamuje kaszel, ale również uzależnia. Papaweryna natomiast jest środkiem silnie rozkurczowym.Nasiona maku używane w kuchni żadnych alkaloidów nie zawierają. Za to jest w nich około 60 procent cennego oleju. (W Polsce olej z maku na potrzeby dworu tłoczono już za czasów Władysława Jagiełły!). Tłoczony na zimno olej jest bogatym źródłem NNKT, - niezbędnych nienasyconych kwasów tłuszczowych Omega-3 i Omega-6, których ludzki organizm nie wytwarza. Jest to doskonały komponent zbilansowanej diety. Nadaje wyjątkowy smak sałatkom, ale może być też doskonałym dodatkiem do ciast i wypieków.Mak lekarski (Papaver somniferum), czasem nazwany siewnym, nie występuje dziko. Zaczęto go uprawiać już w czasach prehistorycznych w Azji Mniejszej, w zachodniej części basenu Morza Śródziemnego, północnej Afryce i w Chinach. Jest rośliną jednoroczną, dorasta do 150 cm, a jego łodygi i liście są gładkie, niebieskozielone. Mak lekarski ma kwiaty białe, fioletowe lub różowe, często z ciemnymi plamami. Płatki szybko opadają, odsłaniając makówkę, w której dojrzewają liczne, drobne nasiona koloru szarego, niebieskiego lub białego.Urocze małe maczki kwitnące latem w zbożu wraz z chabrami to maki polne. Jeśli pojawią się w naszym ogrodzie, możemy być pewni, że mamy glebę gliniastą, zasobną w wapń i ubogą w potas, o odczynie obojętnym lub lekko zasadowym. Bo mak polny to roślina wskaźnikowa, charakteryzująca typ gleby i siedliska. Jego delikatne płatki szybko opadają i stąd pewnie łacińska nazwa - Papaver rhoeas (rhoeas może pochodzić od greckiego rhein, czyli \"płynąć\", inaczej - być nietrwałym). Maki polne są znacznie niższe niż lekarskie, a ich łodygi i liście - szorstko owłosione. W ogrodach króluje mak przykwiatkowy (Papaver bracteatum) - wysoka (ok. 150 cm) bylina o pięknych, krwistoczerwonych kwiatach i dużych, pomarszczonych płatkach, zwykle bez plam. To najpiękniejszy z maków, pochodzący z południowo-wschodniej Azji. Jego nazwa wywodzi się od łuskowatych przykwiatków ulokowanych pod pąkiem kwiatowym. Słowo bracteatus znaczy \"okryty łuskami\". Roślinę pokrywają białe, szorstkie włoski, a nasiona są brunatne.Genetycy na całym świecie prowadzą prace mające na celu otrzymanie bezpiecznych odmian bezmorfinowych maku dla przemysłu spożywczego. Na potrzeby medycyny w laboratoriach biotechnologicznych przeprowadza się próby otrzymania leczniczych alkaloidów za pomocą drobnoustrojów wyposażonych w geny maku. Do celów spożywczych i nasiennictwa w Polsce uprawia się odmiany niskomorfinowe maku: 'Agat', 'Mieszko', 'Rubin' i 'Zambo'. Wszystkie etapy uprawy maku, począwszy od wyboru miejsca i areału poprzez wysiew nasion, pielęgnację roślin aż po zbiór podlegają ścisłej kontroli. Resztki roślin są komisyjnie niszczone. Nadzór nad tymi specjalnymi uprawami sprawuje z urzędu wójt, burmistrz lub prezydent miasta.Uprawa maku lekarskiego - nawet na małą skalę - bez zezwoleń jest w Polsce zabroniona (warunki uprawy reguluje Ustawa o przeciwdziałaniu narkomanii z dnia 29 lipca 2005 r.).Miłośnikom ogrodów pozostaje zatem radość z uprawy maku przykwiatkowego. Można rozmnażać go z nasion i przez podział korzeni. Potrzebuje słonecznej grządki z żyzną ziemią. W pierwszym roku uprawy bylina wytworzy tylko rozetę liści, ale piękny mak będzie potem wiernie zakwitał przez wiele sezonów.W naszym języku mak bardzo się zadomowił. Wielość drobniutkich makowych ziarenek pozwalała w metaforyczny sposób doskonale opisać przeróżne sytuacje. Można więc pisać drobnym maczkiem, mieć czegoś jak maku, dobrać się jak w korcu maku albo też mieć główkę jak makówkę. Czasem też bywa, że ludzi jak maku, a roboty ani znaku, a w ogóle to nie trzeba maku drobić. Poza tym, kiedy kwitnie w czerwcu bób, to największy wtedy głód, a kiedy mak, to już nie tak. Wszak kwitnie mak na znak, że lato. Mak w końcu sprowadza sen, można więc sypać komuś na oczy mak, a potem to już cisza jak makiem zasiał... Zapisz się na NEWSLETTER. Co tydzień najnowsze wiadomości o ogrodach: encyklopedia roślin, porady ekspertów, zdjęcia pięknych ogrodów w Twojej poczcie e-mail: Zobacz przykład", "url": "https://ladnydom.pl/Ogrody/1,113408,8700614,Wigilijna_opowiesc_o_maku.html", "category": "lubelskie", "sub_category": "Wyroby piekarnicze i cukiernicze", "phrase": "Marchwiaki z makiem"}