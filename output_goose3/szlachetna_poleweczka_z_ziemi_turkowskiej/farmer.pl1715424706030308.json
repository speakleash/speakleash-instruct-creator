{"meta_description": "", "title": "Tradycyjne potrawy z dodatkiem bardzo nietypowych problemów - Przedsiębiorczość", "content": "W ostatnim czasie \"bum\" na tradycyjne artykuły spożywcze jest tak duży, że producenci często nie na nadążają z ich produkcją. Konsumenci coraz częściej zwracają uwagę nie tylko na zdrową żywność lecz także na taką, która ma swoją historię. Jak mówi nam specjalista z dziedziny marketingu, tradycyjne produkty nie muszą być specjalnie ubarwiane reklamą, ich historia sama w sobie jest najlepszą promocją. - Ich unikalność, a przy tym często wielowiekowa tradycja sama się broni. Ta aura tradycji jest świetnym wabikiem na klienta. Zwróćmy uwagę choćby na nalewki z rokitnika, czy morwy. Gwarantuję, że 3/4 konsumentów pierwszy raz w życiu słyszy te nazwy. Gdy się mówi klientowi, że od kilkunastu pokoleń z tych owoców powstawały najlepsze nalewki, co jest w końcu prawdą, klienta mamy w kieszeni. Tak jest z innymi produktami, które dodatkowo górują nad pozostałymi jakością - przekonuje Piotr Wilczarek, specjalista z dziedziny PR. Nie ma się zatem co dziwić, że tradycyjnych produktów przybywa, a ministerialna lista w ostatnim okresie rozrasta się do niebotycznych rozmiarów. Obecnie znajduje się na niej ponad 1,5 tysiąca produktów! Nie ma też miesiąca, by nie by nie powiększała się o kolejne specjały. Ostatnie pojawiły się 12 lutego. Oto nowości: szlachetna poleweczka z ziemi turkowskiej, kluski żelazne oraz pączki lubuskie. - Warto zgłaszać produkty, daje to bardzo dużą satysfakcję. Proces zgłoszenia nie jest też bardzo skomplikowany. Bez problemu można się umówić na spotkanie w Urzędzie Marszałkowskim. Tam są specjaliści, którzy krok po kroku wytłumaczą i pomogą w załatwieniu formalności - mówi Elżbieta Kuczma z Ząbrowa w województwie zachodniopomorskim, która zgłosiła na listę ogórek kołobrzeski. - Produkt musi mieć udokumentowaną przynajmniej 25 letnią historię. Dzięki tej rejestracji mamy szansę je wypromować. Promujemy zresztą nie tylko produkt, lecz także region - wyjaśnia. Jak czytamy na stronie jednego urzędów marszałkowskich, procedura przyznania wpisu jest bezpłatna na każdym jej etapie. O wpis mogą ubiegać się osoby fizyczne, osoby prawne oraz jednostki organizacyjne nie posiadające osobowości prawnej. – Przyznaję, że zidentyfikowałam i wypromowałam 26 produktów - mówi pani Elżbieta i dodaje- Oczywiście nie moich. Za moim przykładem poszli kolejni producenci, którym pomogłam z dokumentami - tłumaczy. Producentka ogórków, dodaje, że tej działalności nie traktuje zawodowo. Z gospodarstwa nie da się wyżyć, dlatego ogórek to takie dodatkowe zajęcie. - Nie zamierzam też produkować ogórków masowo, planuję podtrzymywać tradycje i przygotowywać je w warunkach gospodarstwa. Chodzi tu w końcu nie o ilość a jakość - wyjaśnia. Jednak promocja produktu to jedno. Osobną sprawą jest fakt, że poza dokładnym opisem produktu, jego receptury i historii na ministerialnej liście powinien znajdować się także kontakt do producenta, który zgłosił produkt. Niedopatrzenie, które już dawno powinno być naprawione, zachęca do nieuczciwych praktyk. - Na ministerialnej liście mamy 5 produktów - mówi Paweł Krajmas, który był jednym z pierwszych producentów, który zgłosił się po wpis - Ta lista według mnie jest wypaczona. Wpis na nią tak naprawdę nic nie daje. Po pierwsze to powinno się oddzielić zarówno produkty kulinarne od tych typowo wizerunkowych, tworzonych. Przykład Pawła Krajmasa z Zakładów Mięsnych Jasiołka może być dla wielu osób przestrogą. Kiedy jego sztandarowy produkt - kiełbasa pradziada, zaczęła zyskiwać popularność, inny zakład postanowił skorzystać z darmowej reklamy. Nie miał przy tym problemów z wyprodukowaniem identycznej kiełbasy, bo receptura jest dostępna na stronie ministerstwa. - Wystąpiliśmy najpierw z pismem o zaniechanie tej praktyki, a następnie poszliśmy już na drogę sądową. Przegraliśmy. Nie pomogło nawet to, że kiełbasa pradziada została przez nas wcześniej opatentowana- wspomina Krajmas. Niestety na rynku takich przykładów można by mnożyć. Poza kiełbasą lisiecką mamy jeszcze przecież lisiecką, lisiszczkę i podlisiczkę. Podobnie jest też z kabanosami, które zostały zgłoszone do Unii. - Coś tu jest nie tak. Warto się zastanowić, jak produkować uczciwie, by ktoś zaraz nas nie podrobił - proponuje Krajmas, który dodaje, że na zgłaszane od dawna uwagi Ministerstwo Rolnictwa nie reaguje.", "url": "https://www.farmer.pl/biznes/przedsiebiorczosc/tradycyjne-potrawy-z-dodatkiem-bardzo-nietypowych-problemow,63379.html", "category": "wielkopolskie", "sub_category": "Gotowe dania i potrawy", "phrase": "Szlachetna poleweczka z ziemi turkowskiej"}