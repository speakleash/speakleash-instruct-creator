{"meta_description": "Odkryj wyjątkowe produkty certyfikowane z Turku: zdrowe przetwory, tradycyjne specjały. Smakuj naturę i tradycję. Dowiedz się więcej o lokalnych specjałach!", "title": "Produkty certyfikowane i zdrowe przetwory", "content": "Stowarzyszenie „Turkowska Unia Rozwoju – T.U.R.” rozpoczęło swoją przygodę z przetworami w maju 2022 roku. Mieliśmy świadomość, jaką moc ma otaczająca nas Natura, ile może dać nam dobrego, jeśli korzystać będziemy z jej zasobów z rozwagą i szacunkiem. Dla naszych babć Natura była źródłem pożywienia i sposobem leczenia wielu dolegliwości. Dla naszego stowarzyszenia przyroda – jest inspiracją, źródłem zdrowia, bodźcem do tworzenia wyjątkowych syropów, konfitur, czy soków. Pozyskujemy surowiec z „czystych” łąk, oddalonych od przemysłu i dróg oraz z naszego „Zaczarowanego Ogrodu”, gdzie rosną owoce, wspierane przez biologiczne środki ochrony roślin i mające niesamowitą moc – mikroorganizmy. Tworzymy produkty, których źródłem są nasze serca. Odzwierciedlają one stan naszej duszy, naszej świadomości ekologicznej i miłości do Natury. Chcemy dawać radość innym, dzielić się naszym doświadczeniem, byśmy wszyscy mogli „wrócić do lasu i znów stać się ludźmi”. Zapraszamy do naszego sklepu w naszej siedzibie oraz do zakupów internetowych: Zobacz więcej > Uloterapia – forma terapii, w której wdychane jest powietrze z pszczelich uli. Terapia naturalnie wspomaga leczenie wielu schorzeń. Wdychanie powietrza z ula jest bardzo cenne dla zdrowia. Pozbawione jest ono wirusów i bakterii chorobotwórczych przez co bardzo pozytywnie wpływa na cały organizm, między innymi, wzmacniając układ odpornościowy oraz regulując ciśnienie tętnicze, wpływając na lepsze samopoczucie, obniżając stres. Zależności między rodziną pszczelą, a organizmem człowieka znane są od dawna. Korzystali z nich już światowi możnowładcy i rzymscy lekarze. Ponadto uloterapia to profilaktyka chorób i odrodzenie witalnych sił organizmu znane już od wielu dziesięcioleci. Na naszym obszarze występuje wiele tradycji pszczelarski, jednakże są one zawężone wyłącznie do pozyskiwania produktów pszczelich tj. nie w pełni wykorzystujących dobrodziejstwo płynące z wykorzystania pracy pszczół. Na uloterpię do Młodzianowa zaprasza Pan Jacek Włodarski, który korzystając z dofinasowania z Lokalnej Grupy Działania „Turkowska Unia Rozwoju – T.U.R.” zakupił specjalne domki, w których znajduje się do 8 uli. Pszczoły oddzielone są drobną siatką, dzięki czemu nie dostają się do środka domku, dlatego z uloterapii mogą korzystać również osoby uczulone na jad owadów. Wylotek z takiego ula umieszczony jest na zewnątrz, dzięki czemu pszczoły mogą swobodnie zajmować się swoją pracą, a człowiek siedząc lub odpoczywając na leżance może odpocząć i cieszyć się cichym brzękiem pracujących owadów oraz kojącym, miodowym zapachem z ula. Zobacz więcej > Zespół „Razem” został założony w 2010 roku. Zespół ma w swoim repertuarze szopkę noworoczną, kolędowanie i odtwarzanie tradycji „Wilijii”, Zapustów, programy na dzień kobiet. Wykonuje piosenki biesiadne, patriotyczne, dożynkowe. Jest zapraszany na lokalne festiwale i biesiady. Od 2019 r. działa pod opieką Gminnego Ośrodka Kultury „Wozownia” (Gmina Brudzew) i pracuje z instruktorem. Tradycja „Zapustów” to zwyczaj kultywowany od lat na terenach wiejskich, ostatnio nieco zapomniany. To uroczyste zakończenie karnawału i wspólna zabawa. Zespół „Razem” przygotowuje specjalny program „Zapustów”, który nawiązuje do wieloletnich tradycji ludowych związanych z hucznym zakończeniem karnawału. Podczas występu prezentuje pieśni, humorystyczne przyśpiewki i wierszyki wykorzystując wielkopolską gwarę i tradycyjne przyśpiewki ludowe. To również przykład wspólnego działania zespołu, który integruje i jednoczy, aby wspólnie przygotować występ. Stroje wykorzystywane podczas występów mają na celu specyficzną charakteryzację postaci, często przerysowaną karykaturę. Występ ma cel humorystyczny i kabaretowy. Zapustnicy to poprzebierane postaci – np. misiu, dziad, baba, gwiazdy, zwierzęta. Zapustnicy z Zespołu „Razem” krążą po miejscowości odwiedzając mieszkańców i okoliczne urzędy – urząd gminy, starostwo powiatowe, ARiMR, GOK. Mieszkańcy powinni przyjmować zapustników, wysłuchać występu, a także powinni się okupić, aby przyniosło im to szczęście – tak mówi tradycja. Komisja Certyfikująca przyznała Zespołowi „Razem” Certyfikat Produkt Lokalny „Ziemi Tura” w kategorii działania kultywujące lokalne tradycję i historię obszaru (doznania) za tradycyjne „Zapusty”. Zespół „Razem” zaprezentuje tradycyjne zapusty oraz uświetni różne okoliczności, dlatego zachęcamy do kontaktu: Zobacz więcej > W Parafii Świętej Trójcy w Skęczniewie (Gmina Dobra) z okazji Uroczystości Najświętszego Ciała i Krwi Pańskiej pot. Bożego Ciała układane są kolorowe dywany na trasie procesji. Tradycja ta sięga pierwszych lat po II wojnie światowej. Ludzie wdzięczni Panu Bogu za ocalenie Kościoła, ich domów i gospodarstw z pożogi wojennej zaczęli usypywać kwietne dywany by w ten sposób wyrazić swoje podziękowanie. Początkowo trasa procesji wyglądała skromnie, dekorowana była liśćmi z kasztana bądź paprociami oraz piaskiem. Kwietne dywany urozmaicił przybyły do parafii 1 lipca 1960 roku ksiądz Karol Mendera, wcześniejszy proboszcz parafii Spycimierz – gdzie kwiatowe dywany układane były o wiele wcześniej. Obyczaj tworzenia dywanów z kwiatów praktykowany był również przez następnych proboszczów – księdza Aleksandra Maciejewskiego (1968r.- 1972r.)oraz księdza Mariana Włodarczyka ( 1972r. – 1993r.). W czasie pełnienia posługi duszpasterskiej Księdza Proboszcza Stanisława Portasińskiego w latach 1993 – 2010r. procesje Bożego Ciała z pięknymi dywanami kwietnymi stały się jeszcze bardziej słynne i odbywały się przy licznym udziale parafian oraz gości, którzy przybywali do Skęczniewa z różnych zakątków Polski. Obecny Proboszcz Ksiądz Grzegorz Wawrzyniak kontynuuje i pielęgnuje zwyczaj układania kwiatowych dywanów. Ksiądz proboszcz oraz parafianie dokładają starań aby cała Uroczystość Ciała i Krwi Pańskiej była dla wszystkich wyjątkowym, niepowtarzalnym przeżyciem. Do układania kwiatowych dywanów wykorzystywane są kwiaty oraz zioła które rosną na pobliskich polach oraz łąkach . Są to między innymi: maki, chabry, rumianek, kończyna . Często gospodynie domowe sadzą wcześniej w swoich ogródkach dane kwiaty by później wykorzystać je do układania dywanów. Są to między innym: róże, bratki, piwonie, irysy. Dywany kwiatowe tworzone są na bazie umiejętności i twórczości wielu osób ubierających trasę w danym roku. Powstają poprzez połączenie różnych koncepcji, materiałów oraz rozmaitych sposobów na wyłożenie danego wzoru. Są czymś wyjątkowym i rzadko spotykanym w innych parafiach w Polsce. Stanowią ewenement na skalę powiatu tureckiego, województwa wielkopolskiego oraz obszaru działania „Turkowskiej Unii Rozwoju – T.U.R.”. Komisja Certyfikująca przyznała dywanom kwiatowym układanym w uroczystość Bożego Ciała w parafii Skęczniew Certyfikat Produkt Lokalny „Ziemi Tura” w kategorii działania kultywujące lokalne tradycję i historię obszaru (doznania). Serdecznie zapraszamy na uroczystość Bożego Ciała do Parafii Świętej Trójcy w Skęczniewie (Gmina Dobra) Zobacz więcej > Zespół Tradycja funkcjonuje od w 2005 roku, ale został reaktywowany przez członków zespołu Malanowianie działającego w latach 70-tych i 80-tych. Członkami zespołu są lokalni śpiewacy i muzycy prezentujący typowe dla naszego regionu pieśni dbając o zachowanie dawnych melodii, gwary i strojów ludowych z charakterystycznymi czepcami. W repertuarze zespołu są takie melodie i piosenki jak: U moi matuli stojała grusia, U moigo świger łojca, Idzie chmura od Kalisza, Ty wianeczku ty mój lawendowy, Po zieluny wodzie czy oberki zwane łowijokami. Potwierdzeniem wysokiej jakości oraz estetyki prezentowanej przez zespół jest dbałość o poprawność wykonywanego repertuaru. Członkowie zespołu regularnie spotykają się na warsztatach i próbach, korzystają z doradztwa specjalistów m. in. dr Arlety Nawrockiej – Wysockiej muzykologa z Instytutu Sztuki PAN, Kazimierza Budzika muzyka, etnografa i folklorysty czy pracowników Centrum Kultury i Sztuki w Koninie. Dbałość o zaprezentowanie wysokich walorów artystycznych idzie w parze z dbałością o wygląd zewnętrzny i sposób prezentacji na scenie. Artyści zawsze prezentują się dostojnie w nienagannych strojach, przygotowani do występu i życzliwi dla publiczności. Zespół Tradycja wyróżnia się od podobnych w regionie wyjątkowymi strojami, których charakterystycznym elementem są wysokie czepce wykończone bandami i kokardą. Unikatowość zespołu potwierdza też repertuar składający się z dawnych pieśni często przekazywanych z pokolenia na pokolenie oraz melodii w wykonaniu kapeli – są to stare oberki zwane łowijokami. Unikatowość zespółu potwierdza fakt, że do akompaniamentu jako jedyny w regionie wykorzystuje blisko stuletnie basy kaliskie. Komisja Certyfikująca przyznała Zespołowi folklorystycznemu „Tradycja” Certyfikat Produkt Lokalny „Ziemi Tura” w kategorii działania kultywujące lokalne tradycję i historię obszaru (doznania) za całokształt twórczości. Zobacz więcej > Prowadzone przez Fundację warsztaty dają możliwość poznania m.in. tradycji wypieku chleba wiejskiego. Podczas warsztatów wypieku chleba, Fundacja dokłada starań, by mąka była wysokiej jakości i pochodziła od lokalnych producentów. Przepis na chleb jest składową receptur pozyskanych przez zaprzyjaźnione z Fundacją gospodynie z obszaru Ziemi Tur-a. Posłużyły one do stworzenia własnej, unikatowej receptury, którą Fundacja dzieli się podczas warsztatów. Tak jak kiedyś gospodynie, także i dziś podczas szkoleń, chleb wyrabiany jest ręcznie, a następnie wkładany do łubianek celem wyrośnięcia . Co ważne – podczas wypieku uczestnicy warsztatów nie używają drożdży, a jedynie zakwasu także „wyhodowanego” przez Fundację. Gdy pogoda na to pozwala, do prowadzenia warsztatów wykorzystuje się pobudowany w ogrodzie w Krwonach prawdziwy piec z cegły szamotowej, na którym można jednocześnie np.: smażyć powidła. W okresie jesienno-zimowym, chleby wypiekane są w Inkubatorze Kuchennym, także w specjalnym piecu z szamotem. Tym samym Fundacja ze Smakiem dąży, aby smak chleba był jak najbardziej zbliżony do tego, który wielu mieszkańców obszaru pamięta z lat dziecięcych. Wychodzące „spod rąk” uczestników warsztatów chleby, charakteryzują się nie tylko wyjątkowym zapachem i kolorem, ale także „pęknięciami”, które stanowią niewątpliwy walor estetyczny, wyróżniający je pośród bochenków chlebów ze sklepu. Podczas wszystkich warsztatów chleb przygotowywany jest przy użyciu pracy własnych rąk. Celem warsztatów Fundacji jest nie tylko nabycie umiejętności i wiedzy związanej z pieczeniem chleba, ale i wyzwolenie pasji, która jak wskazuje Fundacja należy pielęgnować, rozwijać i przekazywać kolejnym pokoleniom. Inne warsztaty oferowane przez Fundację, związane z kuchnią tradycyjną to: dania na bazie dziko rosnących ziół, pierogi, makarony, sery, czy przetwory owocowo-warzywne. Warsztaty oferowane są zarówno dla młodszych, jak i starszych, w tym członków stowarzyszeń, kół gospodyń wiejskich. Celem umówienia się na warsztaty należy skontaktować się z biurem Fundacji 63 289 36 57. Zobacz więcej > W regionie nie znajdziemy drugich takich borówek. Nie tylko „urodziwe” i smaczne, ale przede wszystkim zdrowe, gdyż pochodzące z naturalnych upraw. Pierwsze krzewy borówki zostały posadzone przez rodzinę Pani Małgosi już w 1997 r. Od początku wszystkim członkom rodziny przyświecał cel, by nie używać środków chemicznych, dlatego też prowadząc uprawy sięgnęli po probiotyki z firmy Probiotics Polska. Na efekty nie trzeba było długo czekać. Tym samym przygotowane także w gospodarstwie przetwory z borówki odznaczają się nie tylko wyjątkowym smakiem, ale przede wszystkim są zdrowe. Wykonywanie przetworów we własnym zakresie wyróżnia Gospodarstwo Pani Małgosi od innych tego typu. Borówkę oraz produkty z niej oznaczone są logo Żółty Parasol. Dzięki wieloletniemu doświadczeniu, zaangażowaniu całej rodziny, prowadzeniu upraw z poszanowaniem środowiska naturalnego, Pani Małgosia uzyskuje lepszy pod względem jakościowym i smakowym owoc niż na innych plantacjach. Dlatego też nie wymagają one nakładów na reklamę, gdyż rozchodzą się w oka mgnieniu „pocztą pantoflową”. Zobacz więcej >", "url": "https://swojskieklimaty.org.pl/produkty-lokalne/", "category": "wielkopolskie", "sub_category": "Gotowe dania i potrawy", "phrase": "Szlachetna poleweczka z ziemi turkowskiej"}