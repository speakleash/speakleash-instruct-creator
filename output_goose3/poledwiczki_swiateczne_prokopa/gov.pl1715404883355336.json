{"meta_description": "Produkt wpisany na listę produktów tradycyjnych w dniu 2010-10-08 w kategorii Produkty mięsne w woj. świętokrzyskim.", "title": "Polędwiczki świąteczne Prokopa - - Portal Gov.pl", "content": "Walcowaty klin, w jednej części szerszy, zwężający się ku dołowi, zaś przekrój owalny o różnej średnicy. Barwa polędwiczek złocisto-brązowa, na powierzchni skórki dopuszczalne smugi tłuszczyku. Na przekroju barwa typowa dla wędlin peklowanych z bardzo delikatnymi włókienkami mięśniowymi. Smak bardzo delikatny, lekko słony, pachnący wędzonką i przyprawami z marynaty. Podstawowym surowcem do produkcji polędwiczek jest mięso wieprzowe, pozyskiwane od tuczników hodowanych w okolicach Łosienia. Polędwiczki to najszlachetniejsze mięso z całej tuszy wieprzowej, dlatego przygotowywane były głównie na święta i wyjątkowe okazje. Sposób przygotowania polędwiczek we wsi Łosień pozostał niezmienny od ponad 30 lat. Oczyszczone polędwiczki wkładane są do specjalnie przygotowanej marynaty i pozostawiane w chłodnym pomieszczeniu na około 2 tygodnie. Marynata to przygotowana mieszanka różnego rodzaju ziół (pieprz ziarnisty, ziele angielskie, liść laurowy, rozmaryn itd.). Następnie nasączone marynatą polędwiczki poddawane zostają wędzeniu drewnem olchowym lub wiśniowym przez około 3 godziny. Na koniec parzy się je w gorącej wodzie przez około 20 minut. Tak przygotowane polędwiczki początkowo mogli posmakować najbliżsi sąsiedzi oraz mieszkańcy okolicznych miejscowości. Obecnie polędwiczki świąteczne Prokopa znane są w całym województwie świętokrzyskim dzięki nagrodom i wyróżnieniom, jakie zdobywają podczas ogólnopolskich konkursów i dożynek.", "url": "https://www.gov.pl/web/rolnictwo/poledwiczki-swiateczne-prokopa", "category": "świętokrzyskie", "sub_category": "Mięso świeże oraz produkty mięsne", "phrase": "Polędwiczki świąteczne Prokopa"}