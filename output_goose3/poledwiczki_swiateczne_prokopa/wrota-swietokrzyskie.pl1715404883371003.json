{"meta_description": ".  ]]> \n\t \n\t \n\t\t  \n  Wpisane na Listę Produkt&oacute;w Tradycyjnych 8 października 2010 roku w kategorii produkty mięsne  \n &nbsp; \n \n    \n  \n \n &nbsp; \n  Charakterystyka...", "title": "Polędwiczki świąteczne Prokopa - Tradycyjny smak - Wrota Świętokrzyskie – Portal Województwa Świętokrzyskiego", "content": "Wpisane na Listę Produktów Tradycyjnych 8 października 2010 roku w kategorii produkty mięsne Wygląd  Polędwiczka ma wielkość około 0,5 kg, z wierzchu jest złocisto brązowa. Kształt  Uwędzone mięso ma kształt walcowatego, wydłużonego klina, zwężającego się ku dołowi, na przekroju polędwiczka jest owalna. Smak i zapach  Delikatny, lekko słony, z wyraźną nutą wędzenia i przypraw z marynaty. Barwa (zewnętrzna i na przekroju)  Na powierzchni skórka jest złocisto-brązowa, dopuszczalne są także smugi tłuszczyku. Na przekroju barwa typowa dla wędlin peklowanych z bardzo delikatnymi włókienkami mięśniowymi. Tradycja, pochodzenie oraz historia produktu  Polędwiczki zaczął trzydzieści lat temu wytwarzać wprawny wędliniarz Kazimierz Prokop, który posiadał największe w Łosieniu gospodarstwo trzody chlewnej. Powstają według tradycyjnej receptury, z najdelikatniejszego mięsa z całej tuszy wieprzowej. Przez dwa tygodnie trzyma się je w specjalnie przygotowanej marynacie z różnego rodzaju ziół, takich jak pieprz, ziele angielskie, liść laurowy i rozmaryn, następnie, przez około 3 godziny wędzi na drewnie olchowym lub wiśniowym, a na koniec parzy w gorącej wodzie. Początkowo, przyrządzano je tylko na święta, jako rodzinny przysmak, jednak w miarę, jak rozwijało się gospodarstwo Prokopów, polędwiczki stały się sławne w całej okolicy. Obecnie są znane i cenione w całym województwie świętokrzyskim. Za wyjątkowy smak wyróżniono je także wieloma nagrodami, m.in. I miejscem w konkursie „Nasze Kulinarne Dziedzictwo – Smaki Regionów” oraz Perłą Regionu na Targach Polagra w Poznaniu.", "url": "https://www.wrota-swietokrzyskie.pl/tradycyjny-smak/-/asset_publisher/Fw6T/content/poledwiczki-swiateczne-prokopa-1?redirect=https%3A%2F%2Fwww.wrota-swietokrzyskie.pl%2Ftradycyjny-smak%3Fp_p_id%3D101_INSTANCE_Fw6T%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1%26_101_INSTANCE_Fw6T_advancedSearch%3Dfalse%26_101_INSTANCE_Fw6T_keywords%3D%26_101_INSTANCE_Fw6T_delta%3D50%26_101_INSTANCE_Fw6T_cur%3D%26_101_INSTANCE_Fw6T_andOperator%3Dtrue", "category": "świętokrzyskie", "sub_category": "Mięso świeże oraz produkty mięsne", "phrase": "Polędwiczki świąteczne Prokopa"}