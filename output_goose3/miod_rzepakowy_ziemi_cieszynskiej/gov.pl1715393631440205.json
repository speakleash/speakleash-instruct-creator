{"meta_description": "Produkt wpisany na listę produktów tradycyjnych w dniu 2008-05-05\nW kategorii Miody\nw województwie śląskim", "title": "Miód rzepakowy Ziemi Cieszyńskiej - - Portal Gov.pl", "content": "Miód pakowany jest w słoiki o pojemności 450 ml i 900 ml. Miód rzepakowy stosowany jest w chorobach układu krążenia (miażdżyca), w chorobach wątroby. Stosowany zewnętrznie w przypadku oparzeń i ran przyśpiesza proces gojenia. Paweł Lorek w artykule pt. Z historii organizacji pszczelarskich na Śląsku Cieszyńskim (s. 16) wydanego w Beskidzkich Wiadomościach Rolniczych 9/97 z okazji XV Ogólnopolskich Dni Pszczelarza Bielsko-Biała 1997, pisze: Początki pszczelarstwa na Śląsku Cieszyńskim sięgają 1872 roku, kiedy to w Cieszynie powołano Sekcję Ogrodniczo‑Pszczelarską w łonie istniejącego już od roku 1869 Towarzystwa Rolniczego. W roku 1913 powstało samodzielne już Towarzystwo Ogrodnicze Księstwa Cieszyńskiego, które skupiało również i pszczelarzy. (…) W miarę upływu lat i dalszego rozwoju Towarzystwa, w 1937 roku liczyło ono 1026 członków, zrzeszonych w wielu oddziałach terenowych. W wyniku II wojny światowej przestały istnieć wszelkie organizacje pszczelarskie, a cały dobytek kilku pokoleń pszczelarzy został zniweczony. Potrzebne były organizacje, które by pomogły w odbudowie zniszczonych w wyniku działań wojennych pasiek oraz zapewniły odpowiedni postęp w pszczelarstwie. (…) W roku 1948 w wyniku reorganizacji administracji państwowej zostały powołane istniejące związki pszczelarskie. Utworzono tzw. Grupy Pszczelarskie, Sekcje i Zespoły skupione w ramach Zrzeszenia Pszczelarzy przy Związku Samopomocy Chłopskiej (…) Kolejna reorganizacja miała miejsce w roku 1960 (…) W roku 1972 obchodzono uroczyście 100-lecie organizacji ogrodniczo-pszczelarskiej na Śląsku Cieszyńskim.", "url": "https://www.gov.pl/web/rolnictwo/miod-rzepakowy-ziemi-cieszynskiej", "category": "śląskie", "sub_category": "Miody", "phrase": "Miód rzepakowy Ziemi Cieszyńskiej"}