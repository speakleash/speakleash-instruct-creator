{"meta_description": "Bałabuchy marzęcińskie i pieczeń boczkowa z Marzęcina to kolejne produkty tradycyjne Pomorza wpisane na listę Ministerstwa Rolnictwa i Rozwoju Wsi. Na liście jest zarejestrowanych 149 produktów z Pomorza, a 1274 z całego kraju.", "title": "Bałabuchy i pieczeń boczkowa produktami tradycyjnymi Pomorza", "content": "Na listę produktów tradycyjnych prowadzoną przez resort rolnictwa wpisywane są produkty, stanowiące element dziedzictwa kulturowego regionu, wytwarzane tradycyjnymi metodami, wykorzystywanymi co najmniej od 25 lat. Edyta Klasa z pomorskiego urzędu marszałkowskiego poinformowała, że wniosek do marszałka woj. pomorskiego o rejestrację bałabuchów marzęcińskich i pieczeni boczkowej złożyło Stowarzyszenie Przyjaciół Marzęcina (gm. Nowy Dwór Gdański). MRiRW na swojej stronie informuje, że bałabuchy marzęcińskie to pieczywo pochodzące z obszaru Ukrainy, zwane ukraińskim chlebem. Receptura bułek pszennych przybyła na Żuławy wraz z falą osadnictwa ukraińskiego, która miała miejsce po II wojnie światowej, w ramach tzw. akcji Wisła. Początkowo bułki wypiekano tylko w rodzinach przesiedleńców. Obecnie są przygotowywane w niezmienionej formie przez wiele gospodyń, także z najmłodszego pokolenia. Pieczeń boczkową przygotowuje się z surowego boczku z dodatkiem czosnku, natki pietruszki i przypraw. Przepis na pieczeń pomorskie gospodynie dostały od swoich matek i teściowych. Od ponad pół wieku pieczeń jest serwowana jako regionalny specjał przy okazji różnych uroczystości, np. dożynek wiejskich, festynów, przeglądów kulinarnych, turniejach oraz spotkań promujących region żuławski. Obecnie na ministerialnej liście jest 149 produktów tradycyjnych z woj. pomorskiego. Pod względem liczby zarejestrowanych produktów, Pomorskie jest na drugim miejscu w kraju, po woj. podkarpackim, które zarejestrowało 162 produkty. Produktów regionalnych Pomorza i truskawek kaszubskich będzie można spróbować w najbliższy weekend podczas Święta Truskawki Kaszubskiej i Produktów Regionalnych Pomorza w Gdańsku. Mają być też wędliny, ryby wędzone, sery, miody, nalewki i wyroby rękodzielnicze. Zaplanowano także pokazy gotowania i występy kół gospodyń wiejskich z Pomorza. Edyta Klasa poinformowała, że wnioski o wpisanie produktu na listę składają głównie gospodynie, gospodarstwa agroturystyczne i Koła Gospodyń Wiejskich. Pomorski Ośrodek Doradztwa Rolniczego w Gdańsku szacuje, że w województwie jest ok. 800 producentów żywności lokalnej i tradycyjnej. Działa też ok. 600 gospodarstw ekologicznych. Na początku marca ponad 50 lokalnych przedsiębiorców, producentów, przetwórców i sprzedawców powołało w Gdańsku Pomorską Izbę Gospodarczą Żywności Naturalnej i Tradycyjnej. Celem organizacji jest m.in. pomoc w promocji wytwarzanej żywności.", "url": "https://wiadomosci.onet.pl/trojmiasto/balabuchy-i-pieczen-boczkowa-produktami-tradycyjnymi-pomorza/wnz3r2d", "category": "pomorskie", "sub_category": "Wyroby piekarnicze i cukiernicze", "phrase": "Bałabuchy marzęcińskie"}