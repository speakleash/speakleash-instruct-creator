{"meta_description": "", "title": "Nominacja do nagrody „Orzeł Agrobiznesu” dla producenta kiełbasy jodłowskiej – Ziemia Dębicka", "content": "Nagroda „Orzeł Agrobiznesu” przyznawana jest od grudnia 2001 roku firmom z branży rolno-spożywczej i jej otoczenia ,firmom handlowym, placówkom gastronomicznym oraz bankom działającym na rzecz agrobiznesu za sukces rynkowy.  W każdej edycji wręczanych jest maksymalnie 15 nagród starannie wybranym firmom i bankom, które wcześniej uzyskały nominację do nagrody na podstawie rekomendacji m.in. samorządów lokalnych. Do tej pory wręczono 399 statuetek Orłów Agrobiznesu w 54 edycjach, 36 Orłów Agrobiznesu Grand Prix i 7 laureatów Orła Agrobiznesu Super Grand Prix. Od grudnia 2013 wprowadzony został trzeci stopień nagrody – Orzeł Agrobiznesu Super Grand Prix za wybitne osiągnięcia rynkowe. Nowej nagrodzie towarzyszy Koryfeusz Orłów Agrobiznesu – nagroda dla szefów firm i banków – zdobywców Orła Agrobiznesu Super Grand Prix. Organizatorem konkursu o Orła Agrobiznesu jest warszawska Agencja Promocyjno-Wydawnicza EMS.  Kapituła nagrody „Orzeł Agrobiznesu” pod honorowym patronatem posła do Parlamentu Europejskiego Pana Jarosława Kalinowskiego na posiedzeniu w dniu 14 marca 2016r. przyznała nominację do nagrody Orzeł Agrobiznesu 2016 dla Zakładu Handlowo-Produkcyjno-Przetwórczego Aleksandra Leja i Wspólnicy.  22 kwietnia br. Wójt Gminy Jodłowa Robert Mucha oraz Przewodniczący Rady Gminy Roman Warzecha wręczyli Pani Aleksandrze Leja – właścicielce Zakładu Handlowo-Produkcyjno-Przetwórczego Aleksandra Leja i Wspólnicy w/w nominację do nagrody „Orzeł Agrobiznesu”.  Zakład Handlowo-Produkcyjno-Przetwórczy Sp.J. Leja A. i Wspólnicy działa na rynku masarskim od 1993 roku. Specjalizuje się w wyrobach wędliniarskich typowo tradycyjnych. Sztandarowym wyrobem jest kiełbasa wiejska jodłowska – jest to wyrób o doskonałym walorze smakowym, oparty na tradycyjnej recepturze oraz najwyższych gatunkowo składnikach takich jak min. mięso wieprzowe klasy I. Ponadto Zakład produkuje szynkę wędzoną jodłowską, salceson jodłowski, pasztetową jodłowską oraz kaszankę jodłowską. Wieloletnia tradycja oraz doświadczenie, sprawdzone i niezmienne receptury oraz tradycyjne metody wytwarzania gwarantują najwyższa jakość produktów oraz niezapomniany smak. 1 lipca 2013 roku kiełbasa jodłowska została wpisana na ministerialną Listę Produktów Tradycyjnych.  Źródło: UG Jodłowa", "url": "https://ziemiadebicka.pl/2016/04/nominacja-nagrody-orzel-agrobiznesu-dla-producenta-kielbasy-jadlowskiej/", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa wiejska jodłowska"}