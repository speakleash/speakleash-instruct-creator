{"meta_description": "", "title": "Centrum Rajbrotu zagospodarowane &#8211; zdjęcia", "content": "Jak informuje Urząd Gminy Lipnica Murowana, odbiorem końcowym i uzyskaniem wszelkich wymaganych pozwoleń zakończyła się realizacja inwestycji pn. „Zagospodarowanie przestrzeni publicznej poprzez budowę parkingów wraz z elementami małej architektury” w miejscowości Rajbrot. Inwestycja ta została złożona i realizowana za pośrednictwem Stowarzyszenia na Śliwkowym Szlaku w ramach działania 413. Wdrażanie lokalnych strategii rozwoju w zakresie operacji odpowiadających warunkom przyznania pomocy w ramach działania „Odnowa i Rozwój Wsi” objętego PROW na lata 2007-2013. Projekt po uzyskaniu wysokiej noty przy ocenie na poziomie Lokalnej Grupy Działania został następnie pozytywnie oceniony na poziomie Urzędu Marszałkowskiego. W ramach projektu wybudowano 3 parkingi na łącznie 65 miejsc parkingowych, dwa chodniki, w tym jeden łączący centrum Rajbrotu z głównymi budynkami miejscowości, tj. szkołą, przedszkolem i ośrodkiem zdrowia oraz drugi chodnik od strony rzeki Uszwicy stanowiący pasaż spacerowy z ławeczkami, „parkingiem” dla rowerów oraz tablicą informacyjną, która będzie promować lokalne zasoby historyczno-przyrodnicze. Na całym tym obszarze poprawiono organizację ruchu tak, aby można bezpiecznie poruszać się po centrum Rajbrotu. Na parkingu zlokalizowanym bezpośrednio przy kościele również utworzono miejsca w postaci altany turystycznej i skalniaka z ławeczkami, gdzie będzie można, na chwilę usiąść i odpocząć mając na wprost przed sobą, niczym niezasłonięty widok na zabytkowy drewniany kościół i dzwonnicę. Całość inwestycji została wyposażona w nowoczesne lampy ledowe, które oświetlają cały teren i podkreślają urok tej części Rajbrotu, zachęcając przejeżdżających turystów do zatrzymania się, choć na chwilę w tym miejscu – podaje Urząd Gminy Lipnica Murowana. Całkowity koszt inwestycji wyniósł prawie 600 tys. zł. Na powyższy projekt gmina uzyskała w tym roku dofinansowanie ze środków z Europejskiego Funduszu Rolnego na rzecz Rozwoju Obszarów Wiejskich w wysokości 300 tys. zł – dodaje Urząd Gminy Lipnica Murowana.", "url": "https://kbc24.pl/centrum-rajbrotu-zagospodarowane-zdjecia/", "category": "małopolskie", "sub_category": "Gotowe dania i potrawy", "phrase": "Gałki sadczane"}