{"meta_description": "", "title": "&#8222;Gałki sadczane&#8221; – potrawa z&nbsp;gminy Drwinia znajdzie się na&nbsp;Liście Produktów Tradycyjnych &#8211; zdjęcia", "content": "W środę, 12 listopada, w Urzędzie Marszałkowskim Województwa Małopolskiego miały miejsce obrady Rady ds. Produktów Tradycyjnych pod przewodnictwem wicemarszałka Wojciecha Kozaka, która pozytywnie oceniła wniosek o wpis na listę produktu „gałki sadczane”. Ta tradycyjna potrawa przygotowana przez Koło Gospodyń Wiejskich w Grobli została jednogłośnie uznana za produkt, który spełnia wymagania związane z jakością i wyjątkowymi cechami wynikającymi ze stosowania tradycyjnych metod produkcji. Paniom z KGW Grobla podczas prezentacji produktu towarzyszyła Kapela Ludowa Groblanie. Złożenie wniosku poprzedzone było badaniami, które potwierdziły ponad 25-letnią tradycję potrawy na terenie obszaru Nadwiślańskiej Grupy Działania E.O. Cenoma. W przygotowaniu dokumentacji potwierdzającej autentyczność i długą tradycję wyrobu „gałek sadczanych” na naszym obszarze korzystano z pomocy etnografa Pani Urszuli Gieroń, która przeprowadziła liczne wywiady etnograficzne z mieszkańcami obszaru LGD oraz zgromadziła dokumentację zdjęciową, materiały źródłowe w postaci specjalistycznej literatury, jak również uczestniczyła już w samej obronie produktu tradycyjnego. Potrawa niebawem zagości na Liście Produktów Tradycyjnych zatwierdzanej przez Ministerstwo Rolnictwa i Rozwoju Wsi – podaje Urząd Gminy Drwinia.", "url": "https://kbc24.pl/galki-sadczane-potrawa-z-gminy-drwinia-znajdzie-sie-na-liscie-produktow-tradycyjnych-zdjecia/", "category": "małopolskie", "sub_category": "Gotowe dania i potrawy", "phrase": "Gałki sadczane"}