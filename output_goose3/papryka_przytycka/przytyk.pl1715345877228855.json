{"meta_description": "„Papryka Przytycka”  na dożynkach prezydenckich w Spale.", "title": "„Papryka Przytycka” na dożynkach prezydenckich w Spale • Gmina Przytyk", "content": "Stowarzyszenie „Razem dla Radomki” wspólnie z Urzędem Marszałkowskim Województwa Mazowieckiego oraz Muzeum Wsi Radomskiej było gospodarzem stoiska wystawienniczego Mazowsza, promującego producentów, rolników i produkty tradycyjne z terenu naszych gmin. Stoisko przygotowane pod hasłem „Mazowsze pachnące papryką” znajdowało się w Miasteczku Regionów, w którym swoje zwyczaje, regionalne specjalności i kulturę prezentowało każde z 16 województw. Stoisko odwiedziło wielu znakomitych gości, europosłów, posłów, przedstawicieli krajowych organizacji rolniczych, na czele z Prezydentem Andrzejem Dudą z małżonką Agatą Kornhauser-Dudą, oraz Ministrem Rolnictwa i Rozwoju Wsi – Janem Krzysztofem Ardanowskim, którzy skosztowali przygotowanych specjałów z „Papryki Przytyckiej”. Na chętnych czekały do spróbowania takie przysmaki jak smalec z papryki, dżem z czerwonej papryki Przytyckiej, kołacz z papryką, klops z papryką, leczo, papryka marynowana, chleb z papryką i wiele innych potraw przygotowanych na bazie papryki. Pysznym leczo i kołaczem, oraz klopsem z papryką częstowały Panie ze Stowarzyszenia „Wrzosowisko”. Różne odmiany papryki przedstawiły Gospodarstwo Rolnicze Ewy Rogulskiej z Jabłonnej (gmina Przytyk) oraz Gospodarstwo Rolnicze Małgorzaty Hadas z Pogroszyna (gmina Wieniawa).", "url": "https://przytyk.pl/artykul-1031-%E2%80%9Epapryka_przytycka%E2%80%9D__na_dozynkach_prezydenckich_w_spale.html", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Papryka przytycka"}