{"meta_description": "", "title": "PAPRYKA PRZYTYCKA - PRODUKT TRADYCYJNY", "content": "Kariera papryki w Polsce rozpoczęła się prawie 30 lat temu, a pierwsze jej uprawy ulokowane zostały na terenie gminy Przytyk. Od tamtej pory stała się jednym z najczęściej spożywanych w Polsce warzyw. Papryka to przede wszystkim skarbnica witaminy C – zawiera jej najwięcej spośród wszystkich warzyw i kilkakrotnie więcej niż cytryna. Znajdziemy w niej również beta-karoten, witaminy E, K i z grupy B, sole mineralne (przede wszystkim potas). Papryka z Przytyka posiada blisko 30 letnią tradycję produkcji na tym terenie i stanowi jedno z głównych źródeł dochodu większości mieszkańców. Jednym z prekursorów uprawy papryki w Polsce był Antoni Kwietniewski z Woli Wrzeszczowskiej (gmina Przytyk), który rozpoczął jej uprawę w 1982 roku. Podczas pobytu w Niemczech Antoni Kwietniewski podpatrzył tamtejsze uprawy papryki i postanowił przenieść ich uprawę do Polski. W latach 80-tych papryka była bardzo dochodową uprawą. Drewniane konstrukcje tuneli były stosunkowo tanią inwestycją i łatwą do wykonania przez każdego rolnika. Sprawiło to, iż z roku na rok przybywało tuneli i nowych plantatorów. Dlatego też, na skutek bardzo dużej produkcji tego warzywa – gmina Przytyk, wraz z okolicznymi gminami: Potworów, Rusinów, Klwów nazwane zostały „paprykowym zagłębiem”. To właśnie z tego obszaru pochodzi ok. 80 % krajowej produkcje tego smacznego warzywa. W samym Przytyku paprykę uprawia się obecnie w około 200 gospodarstwach, w ponad 3000 tunelach foliowych. Tradycję i powiązania papryki z regionem przytyckim podkreślają Ogólnopolskie Targi Papryki w Przytyku, organizowane od 1999 roku – stanowiąc znakomitą formę promocji przednich odmian, na które popyt stale wzrasta. Dzisiaj Papryka Przytycka to coraz bardziej rozpoznawalny produkt. Dzięki staraniom Lokalnej Grupy Działania „Razem dla Radomki” oraz Urzędu Gminy w Przytyku – Papryka Przytycka 28 lipca 2011 r. znalazła się w gronie wyróżnionych produktów przez Ministra Rolnictwa i Rozwoju Wsi – Marka Sawickiego – uzyskując wpis na listę Produktów Tradycyjnych tworzonej przez Ministerstwo Rolnictwa i Rozwoju Wsi. Obecność „Papryki Przytyckiej” wśród Produktów Tradycyjnych – podkreśla prawie 2 letnie przygotowania i działania promocyjne podejmowane na rzecz budowy wizerunku produktu lokalnego – a także świadczy o wyjątkowej jakości, wyśmienitym smaku oraz wytwarzaniu zgodnym z tradycyjnymi metodami produkcji na przestrzeni ostatnich 25 lat. „Papryka Przytycka” to również jeden z najbardziej rozpoznawalnych produktów z terenu subregionu radomskiego.", "url": "https://razemdlaradomki.pl/papryka_produkt_tradycyjny/", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Papryka przytycka"}