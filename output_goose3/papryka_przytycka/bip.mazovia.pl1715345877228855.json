{"meta_description": "", "title": "Papryka przytycka", "content": "Kariera papryki w Polsce rozpoczęła się ponad 25 lat temu, a pierwsze jej uprawy ulokowane zostały na terenie gminy Przytyk. Od tamtej pory stała się jednym z najczęściej spożywanych w Polsce warzyw. Papryka to przede wszystkim skarbnica witaminy C – zawiera jej najwięcej spośród warzyw i kilkakrotnie więcej niż cytryna. Znajdziemy w niej również beta-karoten, witaminy E, K i z grupy B, sole mineralne (przede wszystkim potas, wapń, magnez i fosfor) oraz kapsaicynę. Jednym z prekursorów uprawy papryki w Polsce był Antoni Kwietniewski z Woli Wrzeszczowskiej (gmina Przytyk), który rozpoczął jej uprawę w 1982 roku. Podczas pobytu w Niemczech i Holandii Antoni Kwietniewski podpatrzył tamtejsze uprawy papryki i postanowił przenieść ich uprawę do Polski. W latach 80–tych papryka była bardzo dochodową uprawą. Drewniane konstrukcje tuneli były stosunkowo tanią inwestycją i łatwą do wykonania przez każdego rolnika. Sprawiło to, iż z roku na rok przybywało tuneli i nowych plantatorów. Dlatego też, na skutek bardzo dużej produkcji tego warzywa – gmina Przytyk, wraz z okolicznymi gminami: Potworów, Rusinów, Klwów nazwane zostały „paprykowym zagłębiem”. To właśnie z tego obszaru pochodzi ok. 80% krajowej produkcje tego smacznego warzywa. W samym Przytyku paprykę uprawia się obecnie w około 200 gospodarstwach, w 2500 tunelach foliowych na powierzchni ok. 105 hektarów. Tradycje i powiązania papryki z regionem przytyckim podkreślają Ogólnopolskie Targi Papryki w Przytyku, organizowane od 1999 roku – stanowiąc znakomitą formę promocji przednich odmian, na które popyt stale wzrasta. Targi to również doskonała okazja do spotkań producentów z papryki i za granicy. Paprykowe Święto odbywa się rokrocznie w pierwszą niedzielę września.", "url": "https://bip.mazovia.pl/pl/bip/zalatw-sprawe/rolnictwo/lista-produktow-tradycyjnych/warzywa-i-owoce/papryka-przytycka.html", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Papryka przytycka"}