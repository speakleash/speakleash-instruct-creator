{"meta_description": "Miodowe pierniczki z Przemkowa. Przepyszne i przepięknie wyglądające Miodowe pierniczki z Przemkowa zostały wpisane na... Przeczytaj!", "title": "Miodowe pierniczki z Przemkowa", "content": "W dniu 25.08.2011 Miodowe pierniczki z Przemkowa dostąpiły zaszczytu znalezienia się na bardzo prestiżowej liście produktów tradycyjnych w kategorii wyroby piekarnicze i cukiernicze z terenu województwa dolnośląskiego. W tym spisie umieszczane są tylko produkty będące kulinarną elitą o długiej tradycji wytwarzania, jak np. olej rzepakowy, miód wrzosowy z Borów Dolnośląskich, borowik wielkopolski. Jest to rejestr ogólnoeuropejski, stąd często dochodzi do sporów producentów z różnych krajów - np. ostatnio chciano zakwestionować zgłoszenie przez Polskę kabanosów.Wszystkie zamieszczone tu produkty wpisane są zgodnie z Ustawą z dnia 17 grudnia 2004 r.(Dz. U. 2005 Nr 10, poz. 68 oraz z 2008 r. Nr 171, poz. 1056 i Nr 216, poz. 1368) - dzięki temu zastrzeżone są ich nazwy, wygląd, kształt, wielkość, konsystencja, smak, zapach oraz barwa (zewnętrzna i na przekroju).Jeśli spotkacie się kiedyś z pierniczkami, których nazwa brzmi Miodowe pierniczki z Przemkowa, to nie wszystko! Dla pewności sprawdźcie, czy mają różne kształty (czy wyglądają na robione ręcznie, a nie maszynowo - formy piernikarskie można jedynie wykonać ręcznie), ich lukier przybiera motywy roślinne, zwierzęce lub okolicznościowe, ich wielkość znajduje się w przedziale między 6 a 15 cm, są twarde lub półtwarde z kruchym lukrem, mają miodowy smak i korzenno-miodowy aromat, a barwę jasnobrązową do brązowej - tylko przy spełnieniu tych warunków można być pewnym ich oryginalności.Przemków od XIX wieku znany jest z tworzenia pysznych tradycyjnych pierników. Od 1986 roku z ich pieczenia znana jest pani Wanda Kuzyszyn, która tworzy te słodkie cudeńka wg przepisu przekazanego jej ustnie przez mamę. Absolutnie każdy moment w procesie wytwórstwa odbywa się ręcznie,a są to: przygotowanie ciasta, wykrawanie pierników, dekorowanie ich oraz pakowanie.Dumna ze swojej pasji Pani Wanda rozpowszechnia smak pierniczków wystawiając je z powodzeniem na różnych konkursach. Oto najważniejsze nagrody, jakie udało się jej zdobyć:- I miejsce w konkursie na najlepszy produkt lokalny Wrzosowej Krainy w ramach IX Dolnośląskiego Święta Miodu i Wina w Przemkowie w kategorii wypieki na miodzie, Przemków 2008.- II miejsce w konkursie na najlepszy produkt lokalny Wrzosowej Krainy w ramach X Dolnośląskiego Święta Miodu i Wina w Przemkowie w kategorii wypieki na miodzie, Przemków 2009.- III miejsce za rozpowszechnianie wypieku pierników według staropolskiej receptury na IV Ogólnopolskim Festiwalu Rękodzieła, Lublin 2010.- Specjalne wyróżnienie za całokształt prac włożonych w promocję produktów lokalnych i tradycyjnych Wrzosowej Krainy.", "url": "https://gotujmy.pl/miodowe-pierniczki-z-przemkowa,artykuly-boze-narodzenie-artykul,8743.html", "category": "dolnośląskie", "sub_category": "Wyroby piekarnicze i cukiernicze", "phrase": "Miodowe pierniczki z Przemkowa"}