{"meta_description": "", "title": "Miodowe pierniczki z Przemkowa", "content": "Będąc w Domu Wczasów Dziecięcych w Przemkowie miałam przyjemność wziąć udział w warsztatach piernikowych prowadzonych przez panią Wandę Kuzyszyn oraz jej męża- pana Zdzisława. Miodowe Pierniczki pani Wandy zostały wpisane w 2011 roku na Listę Produktów Tradycyjnych przez Ministerstwo Rolnictwa i Rozwoju Wsi i w sumie nie ma się co dziwić. Smakują i pachną wyjątkowo dobrze! Pani Wanda nauczyła się wypiekać pierniczki od swojej mamy i od 1986 roku wypieka je w swoim domu. Pierniczki są robione z najlepszych składników, a miód pochodzi z lokalnej pasieki. Wszystkie pierniczki przygotowywane są ręcznie, bez użycia jakichkolwiek maszyn. Pan Zdzisław tworzy metalowe foremki wg pomysłu swojej żony. Pierniczki są lukrowane w charakterystycznym stylu i dekoruje je przede wszystkim pani Wanda, chociaż pan Zdzisław jak i ich dzieci dzielnie jej w tym pomagają. Pierniczki pani Wandy są przede wszystkim oryginalne. Ponadto, oprócz tradycyjnych ‚płaskich; znajdują się również ‚pierniki 3D’:-) Każdy pierniczek przygotowany do sprzedaży jest skrupulatnie zapakowany w celofan, rafię i ozdobną karteczkę. Każdemu oddany jest należyty szacuneczek! Pani Wanda wygrała już mnóstwo konkursów kulinarnych, a niesamowitą radość sprawia im fakt, że kiedy tylko przyjeżdżają ze swoimi pierniczkami na festiwale, wszystko jest wyprzedane chwilę po otwarciu stoiska. I na koniec muszę dodać, że jestem pod ogromnym wrażeniem pasji tego małżeństwa. Z wypiekami na twarzy opowiadali o tym, ile radości daje im zwykłe-niezwykłe pieczenie pierniczków. Widać było w ich oczach, że to jest to, co kochają robić najbardziej na świecie. Po zakończonych warsztatach opowiadali nam jeszcze długo o swoich innych zainteresowaniach- o produkcji konfitur, syropów i nalewek… . Oj, musimy tam powrócić w sezonie:-) Na szczęście mamy do nich tak blisko!", "url": "http://aduparosnie.com/polecam/miodowe-pierniczki-z-przemkowa/", "category": "dolnośląskie", "sub_category": "Wyroby piekarnicze i cukiernicze", "phrase": "Miodowe pierniczki z Przemkowa"}