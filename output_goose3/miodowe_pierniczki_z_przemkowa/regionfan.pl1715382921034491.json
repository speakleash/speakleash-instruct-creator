{"meta_description": "", "title": "CHOCIANÓW. Świętują dziesiąte urodziny", "content": "Już od godziny 15:00 w chocianowskim parku trwa impreza plenerowa z okazji 10-lecia Lokalnej Grupy Działania „Wrzosowa Kraina”. Na wszystkich przybyłych gości czekało wiele atrakcji. Wśród nich „Wielka patelnia”, czyli wspólne gotowanie i degustacja potraw. Imprezę oficjalnie rozpoczęła i przywitała gości Prezes Stowarzyszenia LGD „Wrzosowa Kraina” – Barbara Sulma. Po zakończeniu przemówienia przyszedł czas na przemowy okolicznościowe członków założycieli. W imieniu wójt Gminy Lubin głos zabrała Kierownik Referatu Ochrony Środowiska, Gospodarki Odpadami i Rozwoju Wsi – Anna Marzec. Gdy na scenie trwała prezentacja programów edukacyjnych i zrealizowanych projektów przez „Wrzosową Krainę” to na uboczu Wanda Kuzyszyn prowadziła warsztaty z dekorowania pierników. Jej pierniczki z Przemkowa swą wyjątkowość zawdzięczają głównie przemkowskim miodom, które nadają im jedyny i niepowtarzalny smak, a sposób ich wytwarzania jest tradycją rodzinną kultywowaną od lat. Pierniczki można dostać przede wszystkim na jarmarkach bożonarodzeniowych. Miodowe pierniczki z Przemkowa 25.08.2011r. wpisano na Listę Produktów Tradycyjnych prowadzoną przez Ministra Rolnictwa i Rozwoju Wsi. Impreza w chocianowskim parku trwać będzie do północy. W tym czasie na scenie pojawią się zespoły Wolna Grupa Bukowina i The Postman. Na zakończenie dnia od godziny 21:00 do północy potrwa zabawa taneczna z DJ-em.", "url": "https://regionfan.pl/chocianow-swietuja-dziesiate-urodziny/", "category": "dolnośląskie", "sub_category": "Wyroby piekarnicze i cukiernicze", "phrase": "Miodowe pierniczki z Przemkowa"}