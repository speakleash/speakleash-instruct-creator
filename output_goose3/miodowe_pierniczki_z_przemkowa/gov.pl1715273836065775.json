{"meta_description": "Produkt wpisany na listę produktów tradycyjnych w dniu 2011-08-25 w kategorii Wyroby piekarnicze i cukiernicze w woj. dolnośląskim", "title": "Miodowe pierniczki z Przemkowa - - Portal Gov.pl", "content": "Od około 6 cm do około 15 cm. Pierniki swój początek wywodzą z tzw. miodowników wielkich, czyli bochnów chleba robionych na miodzie. Były symbolem dobrobytu i wysokiego statusu społecznego ze względu na koszty importu przypraw korzennych i bakalii. Ważnymi ośrodkami wytwórczości piernikarskiej na Dolnym Śląsku obok Wrocławia były również Głogów, Legnica i Świdnica. Największy rozkwit tego rzemiosła datowany jest na okres od XVI do początku XX w. Pierwsze wzmianki o tym, że miasto Przemków słynęło z wypieku pierników pojawiły się w XIX w. Pastor Paul Jentsch, w „Historii miasta i ewangelickiej gminy kościelnej Przemkowa” z 1891 r. wspomina, że „szczególną zaletą cieszą się sprzedawane na rynkach przemkowskie wyroby bednarskie i wyroby z piernika”. Miodowe pierniczki z Przemkowa swą wyjątkowość zawdzięczają głównie pochodzącym z przemkowskich pasiek miodom wrzosowemu lub gryczanemu, które nadają im wyjątkowy smak i specyficzny aromat. Sposób ich wytwarzania jest tradycją rodzinną kultywowaną od lat, przekazywaną z pokolenia na pokolenie. W samym tylko Przemkowie wypiekane są od dawien przy wykorzystaniu tradycyjnych metod. Każda czynność związana z wypiekiem pierników, począwszy od przygotowania ciasta, poprzez wykrawanie nożem wzorów, lukrowanie (dekorowanie), a skończywszy na pakowaniu pierników, wykonywana jest ręcznie. Jeżeli wykorzystywane są formy piernikarskie, to tylko wykonane własnoręcznie. Oprócz miodu, do wypieku pierników używana jest dobrej jakości mąka, masło, jaja, sól oraz przygotowywana w odpowiednich proporcjach przyprawa korzenna, na którą składa się: pieprz, goździki, cynamon, imbir, kardamon, gałka muszkatołowa. Do dekorowania pierników stosowany jest lukier przygotowywany z cukru pudru i soku z cytryny.", "url": "https://www.gov.pl/web/rolnictwo/miodowe-pierniczki-z-przemkowa", "category": "dolnośląskie", "sub_category": "Wyroby piekarnicze i cukiernicze", "phrase": "Miodowe pierniczki z Przemkowa"}