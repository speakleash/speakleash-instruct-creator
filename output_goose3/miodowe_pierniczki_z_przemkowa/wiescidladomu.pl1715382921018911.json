{"meta_description": "Piernikowe bombki z niespodzianką, zaprzęg reniferów, a nawet mały fiat - to wszystko potrafi wypiec, nie tylko przed Bożym Narodzeniem, Wanda Kuzyszyn z Przemkowa. Jej pierniki trafiły na listę produktów tradycyjnych ministerstwa rolnictwa.", "title": "Cuda z piernika od pani Wandy - Wieści dla domu - portal dla prawdziwej pani domu", "content": "Piernikowe bombki z niespodzianką, zaprzęg reniferów, a nawet mały fiat - to wszystko potrafi wypiec, nie tylko przed Bożym Narodzeniem, Wanda Kuzyszyn z Przemkowa. Jej pierniki trafiły na listę produktów tradycyjnych ministerstwa rolnictwa. O miejscu zamieszkania pani Wandy Kuzyszyn mówi się, że jest to Wrzosowa Kraina lub Kraina Karpia. Nazwy, które pobudzają fantazję tak samo, jak „miodowe pierniki z Przemkowa”, wypiekane przez panią Wandę przez cały rok. Nigdy jednak nie smakują tak bajecznie, jak teraz, w okresie Bożego Narodzenia. Gdy pytam panią Wandę o wiek, mówi że jest emerytką i „starą babą”. To nieprawda. Moja rozmówczyni przypomina raczej anioła z włosami z lamety, które świetnie komponują się z atmosferą zbliżającego się Bożego Narodzenia. Urodziła się 64 lata temu (więc jaka z niej stara baba!) w Małomicach koło Przemkowa. Od 30 lat mieszka w samym Przemkowie, w powiecie polkowickim, na Dolnym Śląsku. To 6,5-tysięczne miasteczko stało się małą ojczyzną dla niej, jej męża Zdzisława i ich dwójki dzieci: córki Małgorzaty i syna Rafała, dziś dorosłych i samodzielnych ludzi. Pani Wanda doczekała się trójki wnuków - samych chłopaków, więc żartuje, że puki co, wnuczkę ma piernikową. Całe życie pracowała w przemkowskim urzędzie w wydziale inwestycyjnym, gdyż z zawodu jest budowlańcem, ale najpierw chciała zostać rolnikiem, a potem hydraulikiem. Już od wielu lat chodziła za nią myśl wypromowania dla Przemkowa czegoś szczególnego i udało jej się to z piernikami własnego wypieku.", "url": "https://wiescidladomu.pl/wiejskie-zycie/sylwetki/485-cuda-z-piernika-od-pani-wandy", "category": "dolnośląskie", "sub_category": "Wyroby piekarnicze i cukiernicze", "phrase": "Miodowe pierniczki z Przemkowa"}