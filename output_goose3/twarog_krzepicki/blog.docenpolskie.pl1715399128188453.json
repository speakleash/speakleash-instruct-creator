{"meta_description": "", "title": "Nabiał z Krzepic pretendentem do godła „Doceń polskie”", "content": "Twaróg krzepicki i Masło krzepickie to wyroby Okręgowej Spółdzielni Mleczarskiej w Krzepicach pretendujące do zdobycia certyfikatów „Doceń polskie”. O tym, czy produkty te zdobędą uznanie pięcioosobowej Loży Ekspertów przekonamy się w styczniu, podczas VII certyfikacji. Eksperci oceniając wyroby biorą pod uwagę trzy aspekty: smak i wygląd produktu oraz stosunek jego jakości do ceny. Najwyżej ocenione artykuły spożywcze otrzymują certyfikat „Doceń polskie”, zaś te, które otrzymały maksymalną liczbę punktów zdobywają dodatkowo tytuł TOP PRODUKT. Krzepice to miasto leżące w woj. śląskim, w powiecie kłobuckim. Mieszcząca się tam spółdzielnia mleczarska powstała w 1914 roku i funkcjonuje do dnia dzisiejszego. Głównymi produktami spółdzielni są twarogi i masło. Wyroby te, ze względu na wieloletnią produkcję i tradycyjną technologię, zostały wpisane na Listę Produktów Tradycyjnych Ministerstwa Rolnictwa i Rozwoju Wsi. Oprócz tych produktów spółdzielnia oferuje mleko spożywcze, śmietanki, maślanki, kefir oraz serek ziarnisty. Wszystkie wyroby nabiałowe są produkowane bez dodatku konserwantów i środków przedłużających trwałość.", "url": "https://blog.docenpolskie.pl/nabial-z-krzepic-pretendentem-do-godla-docen-polskie/2012/12/15/", "category": "śląskie", "sub_category": "Sery i inne produkty mleczne", "phrase": "Twaróg krzepicki"}