{"meta_description": "", "title": "Kalendarium wydarzeń", "content": "17 czerwca, w niedzielę zapraszamy wszystkich chętnych do wspólnej zabawy podczas finału festiwalu gwary i tradycji krakowskiej – Krakowska Godka 2018. Impreza odbędzie się w Modlnicy, w amfiteatrze przy Zespole Szkolno – Przedszkolnym, przy ul. Sportowej 2. Rozpocznie się o godzinie 15.00 i tradycyjnie poprowadzi ją dobrze już nam znana para: prezenterka TVP Kraków Alicja Popiel i pomysłodawca festiwalu, dziennikarz Zbigniew Grzyb. Podczas święta wszystkich mieszkańców naszego regionu wyłonieni zostaną zwycięzcy konkursów artystycznych, które będą odbywać się na scenie, w tym szczególnie oczekiwany teatralny konkurs „Godka krakoska w dziełach scenicznych”, w którym uczestnikom partnerować będą zawodowi aktorzy z krakowskich teatrów, „Konkurs gwary krakowskiej” zakładający przygotowanie przez uczestników gawędy, skeczu lub scenki humorystycznej oraz test ze znajomości gwary (w tym roku oparty o „Słownik bronowski” Włodzimierza Tetmajera), w którym występujące duety powalczą o tytuł „Najbardziej wygodanej pary”. W tym roku gospodynie powalczą o laur za najlepszy tradycyjny sernik krakowski, którego smak, aromat i wygląd ocenią znamienici jurorzy. Tradycyjny strój ludowy będzie oceniany przez pryzmat prac Wł. Tetmajera, zwycięży ten najbardziej podobny do tych uwiecznionych ręką artysty. Poznamy także laureatów konkursów poetyckiego i filmowego. Wszystkie zmagania Krakowiaków zostaną profesjonalnie ocenione aby się przekonać kto zostanie doceniony i odbierze atrakcyjną nagrodę wystarczy dojechać do Modlnicy i wziąć udział we wspólnej zabawie. Podczas imprezy nie zabraknie również smacznego jedzenia, dobrej muzyki i gorących emocji. Wzorem ubiegłych lat organizatorzy zaprosili do współpracy znane i lubiane osobowości blisko związane z miastem m.in. aktorów Annę Dymną, Beatę Paluch, Agatę Myśliwiec, Lidię Bogacz, Grzegorza Mielczarka oraz Juliusza Chrząstowskiego; scenografa i wykładowcę krakowskiej ASP Ryszarda Melliwę, reżysera i realizatora telewizyjnego Dariusza Pawelca. To zacne grono w ocenie zmagań konkursowiczów wspomogą profesjonaliści i znawcy tematu z Muzeum Etnograficznego, Uniwersytetu Jagiellońskiego oraz Telewizji Kraków. Wszystkie informacje dotyczące nagród i finału konkursów zamieszczone są na stronie internetowej festiwalu www.krakowskagodka.pl Organizatorem tegorocznego festiwalu Krakowska Godka 2018 jest Stowarzyszenie Bene Tibi, we współpracy z Gminą Wielka Wieś. Partnerami są Telewizja Kraków, Dziennik Polski, Katedra Historii Języka i Dialektologii Uniwersytetu Jagiellońskiego i Gminny Ośrodek Kultury i Sportu w Białym Kościele.", "url": "https://test.powiat.krakow.pl/calendar/action~posterboard/page_offset~-2/time_limit~1538431200/request_format~html/", "category": "małopolskie", "sub_category": "Wyroby piekarnicze i cukiernicze", "phrase": "Sernik jurajski"}