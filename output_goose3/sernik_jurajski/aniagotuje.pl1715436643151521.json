{"meta_description": "Najlepszy przepis na sernik z rosą. Pyszny, kruchy spód, delikatna masa serowa i cudowna pianka z białek. Na szczycie zaś słota rosa! To jeden z piękniejszych i smaczniejszych serników pieczonych jakie robiłam.", "title": "Sernik złota rosa", "content": "To mój najlepszy przepis na sernik złota rosa . Jestem z niego bardzo zadowolona, dlatego też uważam, że jest to wersja ostateczna. Rosa na piance wychodzi jasna, drobna.. idealna!! Szklanka ma u mnie pojemność 250 ml.   Poniżej bardzo dokładnie opisałam jak wykonać ciasto, dlatego też śmiało zapraszam do pieczenia. To prawdziwy Hit! Polecam. Jaki ser użyć do zrobienia sernika? Do sernika ze złotą rosą polecam sery z kubełka. Wybieraj jednak sery tłuste i nie kwaśne. Do tego sernika bardzo sprawdził mi się ser kubełkowy z Włoszczowa. Jest dość drogi i specyficzny. Do sernika z rosą bardziej polecam jednak ser z Piątnicy oraz ser Mlekovita.  Jak powstaje \"rosa\" w serniku z rosą?  Rosa powstaje, gdy masa serowa jest mokra i zawiera tłuszcz. Dlatego też musi być rzadka a w składzie powinien się znaleźć olej. Dodatkowo pianka bezowa \"piecze\" się w temperaturze 150 stopni nie dłużej niż 15 minut. Cukier się skrapla i (po wyjęciu sernika z pieca i odłożeniu go w chłodne miejsce) ucieka na zewnątrz tworząc kropelki wyglądające jak poranna rosa.  Jak zrobić ciasto kruche do sernika z rosą: Wszystkie składniki na spód umieszczam w dużej, szerokiej misce i łączę ze sobą palcami. Chwilę wyrabiam, by wszystkie składniki połączyły się w jednolitą, zwartą masę. Ciasto zawijam w torebkę foliową i odkładam do lodówki na 30 minut (najczęściej jednak wyrabiam je wieczorem, by rano zacząć już piec sernik). Pamiętaj o tym, by odłożyć dwa białka z jajek do osobnej miseczki - użyjesz ich do ubicia pianki bezowej.  Dno formy wyłóż papierem do pieczenia - u mnie blacha o wymiarach 25/38 cm. Kulę ciasta wyłóż na obsypany mąką blat lub stolnicę i rozwałkuj na podłużny placek. Ciasto wyłóż na dno formy i uklepuj, aż wypełni ono całe dno formy. Formę umieść w piekarniku nagrzanym do 180 stopni. Spód piecz 12 minut. Po tym czasie możesz wyjąć formę i od razu wylać masę serową oraz zmniejszyć moc piekarnika do 170 stopni. Jak zrobić masę serową do sernika z rosą: Wszystkie składniki na masę serową umieść w misce. Nie obawiaj się dodawać aż dwóch szklanek mleka (jeśli jednak Twój ser był bardzo rzadki możesz dodać 1,5 szklanki mleka). Masę serową miksuj minutę, tylko do ujednolicenia całości. Masa będzie dość rzadka. Białka z 4 jaj odłóż do miseczki z 2 białkami po cieście kruchym. Masę wylej na upieczony kruchy spód, wyrównaj powierzchnię i ponownie umieść formę w piekarniku. Tym razem na całą godzinę - temperatura 170 stopni. Cały czas pieczemy sernik - góra/dół. Na 10 minut przed końcem pieczenia zacznij szykować bezową piankę.  Jak zrobić bezę do sernika: Sześć białek jaj (dwa z jaj od ciasta kruchego, oraz cztery po masie serowej) umieść w sporej, najlepiej szklanej misce. Pamiętaj o tym, że do białek nie może się dostać żółtko.. nawet odrobina. Do białek dodaj szczyptę soli. Białka ubijaj mikserem zaczynając od mniejszych obrotów miksera i stopniowo je zwiększaj. Białka ubijaj nie dłużej niż 3 minuty, by nie przebić pęcherzyków powietrza. Jeśli używasz winianu potasu, możesz go dodać, ale dopiero po około 1 minucie ubijania. Zacznij dodawać cukier. Po każdej łyżce miksuj na najwyższych obrotach, do czasu aż cukier połączy się z pianą i całkowicie w niej rozpuści. Będzie to trwało około 1 minuty. Powinna powstać gładka, gęsta i bardzo błyszcząca masa białkowa.  Po godzinie pieczenia sernika uchyl drzwi pieca i ostrożnie wyjmij blachę na zabezpieczony blat. Temperaturę w piecu zmniejsz do 150 stopni. Na masę serową (może Ci się wydawać, że jest niedopieczona i miękka) zacznij wykładać sztywną pianę bezową. Szybko i sprawnie wyrównaj powierzchnię. Postaraj się wypełnić wszystkie szczeliny. Możesz wykonać jeszcze wzorek na piance np. używając szpatułki z falami do zdobienia tortów. Jak najszybciej ponownie umieść sernik w piekarniku. Temperatura 150 stopni - 15 minut pieczenia. Po tym czasie od razu wyjmij formę z pieca i odłóż w chłodne miejsce - nawet na podłogę. Kropelki rosy pojawiają się na powierzchni pianki bezowej już po 20-30 minutach od wyjęcia z pieca. Po 40-50 minutach będą już wszystkie.", "url": "https://aniagotuje.pl/przepis/sernik-z-rosa", "category": "małopolskie", "sub_category": "Wyroby piekarnicze i cukiernicze", "phrase": "Sernik jurajski"}