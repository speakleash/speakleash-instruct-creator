{"meta_description": "Sernik krakowski. Tradycyjny polski sernik składający się z masy serowej i dwóch warstw ciasta kruchego. W gęstej i zbitej masie serowej znajdziemy bakalie: rodzynki i skórkę pomarańczową.", "title": "Sernik krakowski", "content": "Wielkanoc już bardzo blisko, czas na zaplanowanie świątecznych dań i wypieków :-) Tradycyjnie biały barszcz lub żurek, faszerowane jajka i sałatka wielkanocna. Koniecznie mazurek i babka. Jeśli chcemy pozostać w klimacie tradycyjnym, sernik krakowski będzie idealnym dopełnieniem świątecznego menu. Ten wyjątkowy sernik krakowski obiecywałam Wam już jakiś czas temu. Rodzinny przepis babci Łucji, sprawdzony i lubiany przez wszystkich. Może bez problemu postać kilka dni, zyskuje na tym tylko na smaku. Polecam! Sernik krakowski to tradycyjny polski sernik pieczony w prostokątnej formie, składający się z gęstej, twarogowej masy serowej z bakaliami (rodzynki i skórka pomarańczowa) oraz ciasta kruchego na spodzie i wierzchu (w postaci kratki). Cały sernik piecze się przez niecałą godzinę w 180 stopniach C i nie ma konieczności wcześniejszego podpiekania spodu. Długo zachowuje świeżość, także można bez przeszkód zrobić go już kilka dni przed świętami (przechowujemy w miarę chłodnym miejscu, nie musi być lodówka).", "url": "https://www.kwestiasmaku.com/przepis/sernik-krakowski", "category": "małopolskie", "sub_category": "Wyroby piekarnicze i cukiernicze", "phrase": "Sernik jurajski"}