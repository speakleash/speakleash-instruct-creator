{"meta_description": "Zielono Mi- poznaj wyjątkowe miejsce stworzone po starej warmińskiej szkole nad Jeziorem Plusznym.", "title": "Zielono Mi na Warmii", "content": "Stara warmińska szkoła w Zielonowie została odtworzona z myślą o warsztatach, wypoczynku i kameralnych spotkaniach rodzinnych, którym nastroju mają dodać regionalne wartości i tradycyjne podejście do wspólnego spędzania czasu. Zielono Mi na Warmii. Zielono Mi – zaczęło się od budynku dawnej szkoły w Zielonowie Kiedy Mirek Capłap z rodziną zobaczyli w 2015 roku budynek dawnej szkoły w Zielonowie, od razu poczuli, że tu spełnią swoje marzenia. Te o przytulnym miejscu urządzonym ze smakiem i pachnącym, świeżo upieczonym chlebem. W głowie klarował się pomysł na miejsce, w którym goście z różnych stron Polski mogliby poznawać dziedzictwo kulturowe Warmii i Mazur. I to w bardzo przyjemny sposób. Nie poprzez wykłady i oglądanie muzealnych eksponatów, ale np. warsztaty kulinarne, podczas których upieką tradycyjny warmiński brukowiec, fefernuszki czy chleb na zakwasie. Elementy gwary warmińskiej same wchodziłyby im do głowy podczas warsztatów, gier i tradycji warmińskich. A święta i zmieniające się pory roku byłyby okazją do przypomnienia lokalnych zwyczajów. – We wrześniu opowiemy o „łosierach do Gytrzwołdu” (pielgrzymkach do Gietrzwałdu), a w grudniu zorganizujemy warsztaty „na mónce” i opowiemy o „warnijskich godach”, czyli o warmińskich tradycjach na Boże Narodzenie – wymienia Mirek. Tak narodził się pomysł projektu Zitojta na Warniji, czyli: Witajcie na Warmii. Zielono Mi – projekt rodzinny w wiosce, mającej nadzieję w nazwie Mirek z rodziną przystąpili z zapałem do wprowadzania pomysłu w życie. Najpierw konieczny był remont budynku, który przez lata stał pusty i zaniedbany. Otuchy dodawała im nazwa wioski – wszak zielony to kolor nadziei. Remontując, starali się zachować jak najwięcej historycznych detali – drewniane schody, oryginalne cegły czy też konstrukcję więźby dachowej. A wszystko to udało się przy udziale środków unijnych. Mury to jednak nie wszystko. Wyremontowane wnętrza wyposażone zostały w meble z duszą, niektóre własnoręcznie odnowione. W obiekcie o bardzo adekwatnej nazwie Zielono Mi, pełno jest zacisznych kącików idealnych, by zaszyć się z książką lub porozmawiać w spokoju. Jest salon, w którym można spotkać się w większym gronie i pograć w planszówki, dalej: dwa apartamenty, cztery przestronne pokoje z wygodnymi łóżkami i ogólnodostępna kuchnia. Ideą jest by rano gości budził zapach kawy i świeżo upieczonego chleba na zakwasie. Na stole pojawią się przysmaki z domowych spiżarni – wiejskie jajka, miód od lokalnego pszczelarza, szampan z czarnego bzu, kiszony mniszek, pasta z podagrycznika. Gdy obiekt otworzył swe podwoje dla pierwszych gości w czerwcu 2022 roku, okazało się, że większość odwiedzających Zielono Mi przyjeżdża z daleka. Ale gospodarze zapraszają też mieszkańców Olsztyna i okolic. Miejsce idealne na niewielkie imprezy – rocznice, urodziny, zjazdy rodzinne. Budynek starej szkoły zapewnia swobodną atmosferę i wygodę wspólnej przestrzeni. Nocne rozmowy, opowieści o starych czasach, anegdoty, albo wspólny spacer nad jeziorem Pluszne – w Zielono Mi rodzina może się wreszcie zintegrować i stworzyć wspólnotę. Piękna okolica, ciepłe wnętrza obiektu, pełne bibelotów i mebli z duszą oraz przyjazna atmosfera wiejskiego letniska sprawiają, że takie spotkania przeżywa się z należytą atencją. Projekt „ Zitojta na Warniji. Odtwarzanie gospodarczego dziedzictwa regionu” współfinansowany ze środków Europejskiego Funduszu Rozwoju Regionalnego w ramach Regionalnego Programu Operacyjnego Województwa Warmińsko-Mazurskiego na lata 2014-2020", "url": "https://madeinwm.pl/zielono-mi-na-warmii/", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Fefernuszki"}