{"meta_description": "Żywność tradycyjna w opinii studentów Uniwersytetu Warmińsko-Mazurskiego w Olsztynie", "title": "Żywność tradycyjna w opinii studentów Uniwersytetu Warmińsko-Mazurskiego w Olsztynie | Woźniak | Annales Universitatis Mariae Curie-Sklodowska, sectio B – Geographia, Geologia, Mineralogia et Petrographia", "content": "W Polsce od pewnego czasu obserwowany jest wzrost zainteresowania dziedzictwem kulinarnym, będącym nieodłącznym elementem tożsamości kraju. Obecni studenci będą zapewne w przyszłości kształtować „świadomość kulinarną” Polaków, podjęto zatem badania mające na celu poznanie opinii i postaw studentów wobec żywności tradycyjnej. Badania z wykorzystaniem arkusza ankietowego przeprowadzono w 2015 roku wśród 100 losowo wybranych studentów różnych wydziałów Uniwersytetu Warmińsko-Mazurskiego w Olsztynie. Ankietowani stanowili jednolitą grupę wiekową 20-24 lata. Wśród ankietowanych osób przeważały kobiety (58%). Większość ankietowanych pochodziła z małych (42%) i średnich (22%) miast. Mieszkańcy wsi oraz dużych miast stanowili po 18 % ankietowanych. Ponad 70% ankietowanych wykazało się dobrą znajomością definicji żywności tradycyjnej, przy czym należy podkreślić, że zdecydowanie więcej kobiet (83%) w stosunku do mężczyzn (60%) wskazało prawidłową odpowiedź. W opinii respondentów mimo, że żywność tradycyjna jest smaczna (54%), wysokiej jakości (50%) oraz zdrowa (36%), to jednak spożywana bywa okazjonalnie (święta, uroczystości rodzinne). Zdaniem ankietowanych studentów najbardziej znanymi polskimi produktami tradycyjnymi są: oscypek (79%), faworki (75%), a najmniej (9%) fefernuszki. Ponad połowa studentów (52%) stwierdziła, że kupuje produkty tradycyjne, głównie z powodu ciekawości, jak smakuje nowy produkt i w celu urozmaicenia menu (odpowiednio 26% i 25%). Głównym powodem niekupowania tradycyjnej żywności zdaniem ankietowanych jest wysoka cena (42%) i trudna dostępność (37%). W opinii respondentów żywność tradycyjna powinna być reklamowana, a za najlepszą jej formę uznano reklamę internetową (46%) oraz telewizyjną (43%). Należy zaznaczyć, że wiedza o europejskich systemach jakości żywności tradycyjnej wśród badanych studentów jest stosunkowo niska.", "url": "https://journals.umcs.pl/b/article/view/4572", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Fefernuszki"}