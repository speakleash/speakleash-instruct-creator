{"meta_description": "Fafernuchy to tradycyjne kurpiowskie ciasteczka – można je pogryzać do piwa. Oryginalną wersję przyrządza się z dodatkiem pieprzu, ale funkcjonują także wersje ...", "title": "Fafernuchy - przepis na kurpiowskie ciastka do piwa i w wersji słodkiej", "content": "Fafernuchy - przepis na kurpiowskie ciastka do piwa i w wersji słodkiej Fafernuchy to tradycyjne kurpiowskie ciasteczka – można je pogryzać do piwa. Oryginalną wersję przyrządza się z dodatkiem pieprzu, ale funkcjonują także wersje na słodko, z dodatkiem miodu. Sprawdź, jak zrobić fafernuchy. Podajemy przepis na fafernuchy do piwa i te w wersji słodkiej. Tradycyjnie fafernuchy wypiekano dawniej na Kurpiach i na Mazurach przed Świętem Trzech Króli. Nazwa tych korzennych ciasteczek pochodzi prawdopodobnie od niemieckiego słowa Pfefferkuchen, oznaczającego ciasto pieprzowe popularne w średniowieczu w Europie Zachodniej. Oryginalny przepis na kurpiowskie \"pogryzajki\" jest prawdziwie ascetyczny. Przyrządza się je z pięciu zaledwie składników: marchwi, mąki, cukru, proszku do pieczenia i... pieprzu. Przepis na bardziej delikatesową wersję przewiduje dodatek miodu i cukru waniliowego. Obydwa jednak mają wspólną cechę: są niesłychanie proste w wykonaniu. Marchew obrać, umyć, zetrzeć na tarce o drobnych oczkach. Włożyć do garnka, dodać cukier, podgrzać (marchew powinna puścić sok). Wystudzić i wraz z sokiem przełożyć do dużej miski. Mąkę przesiać, wymieszać z proszkiem do pieczenia i pieprzem, dodać do marchwi, wymieszać i zagnieść na dość gęste ciasto o konsystencji jak na kopytka. Z ciasta uformować wałki i pokroić je na małe porcje przypominające kopytka. Ułożyć na blasze wyłożonej papierem do pieczenia, piec ok. 30 minut w piekarniku rozgrzanym do temp. 170 st. C. Marchew obrać, opłukać i ugotować w całości. Odcedzić, ostudzić, zetrzeć na tarce o małych oczkach lub zmielić w maszynce. Mąkę przesiać do miski, wymieszać z cukrem waniliowym, cukrem, proszkiem do pieczenia, pieprzem i cynamonem. Dodać miód i marchew, zagnieść na gładkie, dość twarde ciasto. Uformować z niego wałki i pokroić, formując kopytka. Fafernuchy ułożyć na natłuszczonej i oprószonej mąką blasze, piec na złoty kolor przez 30-40 minut w piekarniku rozgrzanym do temp. 190-200°C. Ponieważ fafernuchy stanowią doskonałą zagryzkę do piwa - zwłaszcza grzanego - to w naszej galerii pod quizem znajdziecie przepisy na grzańce z piwa i wina", "url": "https://beszamel.se.pl/porady/jak-zrobic/fafernuchy-przepis-na-kurpiowskie-ciastka-do-piwa-i-w-wersji-slodkiej-aa-hfjF-LTyX-AWK9.html", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Fefernuszki"}