{"meta_description": "Fefernuszki, czyli pierniczki z dodatkiem syropu z buraków i dwa miody z Warmii i Mazur trafiły na listę produktów tradycyjnych Ministerstwa Rolnictwa. Lista liczy ponad tysiąc pozycji, z naszego regionu są na niej 24 produkty.", "title": "Tradycyjne produkty z Warmii Mazur na ministerialnej liście", "content": "Fefernuszki, czyli pierniczki z dodatkiem syropu z buraków i dwa miody z Warmii i Mazur trafiły na listę produktów tradycyjnych Ministerstwa Rolnictwa. Lista liczy ponad tysiąc pozycji, z naszego regionu są na niej 24 produkty. Na ministerialnej liście produktów tradycyjnych są 1033 produkty, w tym 24 z Warmii i Mazur. To są sery, kiełbasy, mięsa, miody, a nawet zsiadłe mleko. Pomorskie ma zarejestrowanych 135 produktów tradycyjnych, Śląsk 131, województwo lubuskie tylko 13.   — Nie w ilości rzecz, a w dostępności tych produktów na rynku — uważa Igor Hutnikiewicz, dyrektor Departamentu Polityki Jakości Urzędu Marszałkowskiego w Olsztynie. Jak tłumaczy, lista ministerstwa to potwierdzenie jedynie tradycyjnego sposobu wytwarzania danego produktu. Jest to potrzebne, żeby producent takiej żywności mógł wystąpić do służb sanitarnych czy weterynaryjnych o zgodę na odstępstwa od obowiązujących ogólnych przepisów — wyjaśnia dyrektor Hutnikiewicz. — W innych warunkach produkuje się bowiem tradycyjną szynkę czy ser, a w innych w nowoczesnych zakładach.    Od kilku lat samorząd województwa wspiera rozwój w regionie produkcji żywności tradycyjnej i lokalnej. Warmia i Mazury były pierwszym regionem w Polsce, który przystąpił do Europejskiej Sieci Regionalnego Dziedzictwa Kulinarnego.   — A logo dziedzictwa to gwarancja, że to co jemy jest produkowane lokalnie i tradycyjne dla danego regionu — podkreśla Niklas Fjellstroem.   Żywność tradycyjna jest droższa od żywności produkowanej na masową skalę, która oferują duże sieci. Ale coraz więcej osób rozumie, że o wiele lepiej jest żyć o pięć lat dłużej, nawet jeśli mamy płacić więcej za żywność niż płacić mniej, a skrócić sobie życie. Chłopskie śniadanie, a do tego miody   Ostatnio na listę ministerstwa trafiły od nas fefernuszki i dwa miody.   — Fefernuszki to pierniczki — wyjaśnia Elżbieta Kaczmarek, etnograf z Muzeum Warmii i Mazur. - Gospodynie w powiecie nowomiejskim wypiekały takie pierniczki już od końca XIX wieku. Ich główne składniki to słodki syrop buraczany, używany zamiast miodu czy cukru, oraz mąka.   Co jeszcze można zjeść na Warmii i Mazurach, czego nie zjemy gdzie indziej?   — Ryby, kiszkę ziemniaczaną czy chłopskie śniadanie — dodaje pani etnograf. To drugie to przysmażane ziemniaki z dodatkiem jajecznicy. Można dodać jeszcze słoninkę czy boczek. A jeśli ktoś woli coś słodkiego, to ostatnio z Warmii i Mazur na listę ministerialną zostały wpisane dwa miody z Barcji: lipowy i wielokwiatowy z Bartnika Mazurskiego.   Barcja to jedna z historycznych krain dawnych Prus, zamieszkiwana przez plemię Bartów (obecne tereny m.in. powiatu kętrzyńskiego).   — Na liście tej mogą znaleźć się tylko produkty, które są wytwarzane tradycyjnymi, stosowanymi od co najmniej 25 lat metodami. Wyroby te są elementem dziedzictwa kulturowego regionu, z którego pochodzą — podkreśla Agnieszka Pucer, właścicielka kętrzyńskiego gospodarstwa Bartnik Mazurski.  Andrzej Mielnicki", "url": "https://mojemazury.pl/142395,Tradycyjne-produkty-z-Warmii-Mazur-na-ministerialnej-liscie.html", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Fefernuszki"}