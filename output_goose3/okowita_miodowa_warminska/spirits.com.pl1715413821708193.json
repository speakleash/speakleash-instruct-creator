{"meta_description": "polski specjał, brandy (okowita) destylowana bezpośrednio z  przefermentownaych miodów czy też win miodowych. W sprzedaży znaleźć można dwa rodzaje, obydwa pochodzące z firmy Mazurskie Miody pana Bogdana Piaseckiego, są to okowity Warmińska i Mazurska. Ta pierwsza ma moc 42%, robiona jest głownie z miodów leśnych, druga ma 45% i robiona…", "title": "Okowita miodowa", "content": "polski specjał, brandy (okowita) destylowana bezpośrednio z przefermentownaych miodów czy też win miodowych. W sprzedaży znaleźć można dwa rodzaje, obydwa pochodzące z firmy Mazurskie Miody pana Bogdana Piaseckiego, są to okowity Warmińska i Mazurska. Ta pierwsza ma moc 42%, robiona jest głownie z miodów leśnych, druga ma 45% i robiona jest z miodów zbieranych na mazurskich łąkach. Obydwie są doskonałe, pierwsza jest delikatniejsza i bardziej słodka, z wyraźnie słodowymi nutami, druga ma smak ostrzejszy, z nutami żytniówki. Sam nie wiem, która bardziej mi smakuje, chyba są równie znakomite, to jedne z najlepszych destylatów dostępnych w naszym kraju. Nie są tanie, butelka 0,7 l kosztuje 120 zł, ale do jej wyprodukowania potrzeba trzech słojów miodu. Jak informuje producent: „To szlachetny trunek otrzymany w wyniku unikalnej, objętej tajemnicą naszej rodziny destylacji odfermentowanego miodu. (…) Okowita stworzona jest z połączenia różnych destylatów miodowych i poprzez proces mieszania oraz leżakowania nabiera harmonii smaku”. Producent zaleca jednocześnie pić schłodzoną, nie jestem pewien – moim zdaniem w temperaturze pokojowej, podobnie jak whisky czy koniak, ujawnia całą złożoność swoich smaków i aromatów.", "url": "https://spirits.com.pl/okowita-miodowa/", "category": "warmińsko-mazurskie", "sub_category": "Napoje (alkoholowe i bezalkoholowe) ", "phrase": "Okowita miodowa warmińska"}