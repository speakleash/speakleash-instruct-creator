{"meta_description": "Produkt wpisany na listę produktów tradycyjnych w dniu 2013-06-03\nW kategorii Wyroby piekarnicze i cukiernicze\nW województwie woj. małopolskim", "title": "Kręciołki - - Portal Gov.pl", "content": "Bardzo cienkie i suche placuszki posypane kminkiem, zwinięte w walec. Tradycja przygotowywania suchych ciasteczek w kształcie paluszków posypanych kminkiem, zwanych kręciołkami, ma swój początek w klasztorze imbramowickim w powiecie olkuskim. Sama nazwa produktu pojawiła się w latach siedemdziesiątych ubiegłego stulecia, kiedy to jedna z sióstr Norbertanek z Klasztoru Sióstr Norbertanek Sanktuarium Męki Pańskiej, podając gościom ciasteczka, nazwała je kręciołkami (od nakręcania ich na palcu). To właśnie w tym zakonie żeńskich wspólnot od pokoleń przekazywano recepturę na kręciołki. Na początku do przygotowania kręciołków należało wymieszać jajka, mąkę oraz cukier i mieszać aż do momentu uzyskania konsystencji podobnej do ciasta naleśnikowego. Następnie na wysmarowaną tłuszczem brytfankę nakładano łyżką okrągłe placuszki i pieczono aż do uzyskania złotego koloru. Sztuka wykonania ciasteczek po wyjęciu ich z piekarnika polegała przede wszystkim na zręcznym zawijaniu ich na palcu dopóki są gorące, gdyż ciasto po wystygnięciu traci swą giętkość i nie nadaje się już do zawijania. Kiedy brzegi ciasteczek się zarumienią, należało delikatnie wysunąć blaszkę, łopatką odkleić ciasteczka od blachy i zręcznym ruchem zwinąć na palcu w rulonik (jeszcze gorące ciasteczka należy zwijać, ponieważ szybko wysychają i robią się sztywne). Zaraz po wystudzeniu ciasteczka powinny być przechowywane w pudełku wyłożonym pergaminem. Tak zabezpieczone zachowują swoją świeżość nawet przez rok. Dawniej kręciołki były formą prezentu i wdzięczności za gesty ludzkiej życzliwości wobec klasztoru. Obecnie ciasteczka wypiekane są przez Siostry Norbertanki z okazji różnych świąt, na życzenie lub jako prezent.", "url": "https://www.gov.pl/web/rolnictwo/kreciolki", "category": "małopolskie", "sub_category": "Wyroby piekarnicze i cukiernicze", "phrase": "Kręciołki"}