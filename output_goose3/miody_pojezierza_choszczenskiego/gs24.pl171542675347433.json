{"meta_description": "Produkt nr 25 z regionu trafił na ministerialną listę produktów tradycyjnych.", "title": "Miody pana Tomasza konkurencji się nie boją. Kolejny produkt tradycyjny", "content": "Wyrobem są Miody Pojezierza Choszczeńskiego, produkowane przez pasiekę Tomasza Sadowskiego. Pasieka znajduje się w Choszcznie, w gospodarstwie Buckfast, choć pan Tomasz jest spoza regionu. - To trochę skomplikowane - śmieje się, opowiadając swoją historię. - Pochodzę z lubelskiego, gdzie moja przygoda z pszczołami rozpoczęła się od tego, że w sadzie rodziców złapałem kilka rojów. Tak przyszło zainteresowanie. Ukończyłem technikum pszczelarskie w Pszczelej Woli, a później przyjechałem na studia do Szczecina, gdzie studiowałem na Akademii Rolniczej na wydziale pszczelarstwa. Żonę Annę poznał na uczelni. Pochodzi z Choszczna i tam właśnie pan Tomasz założył pasiekę. Jej nazwa, Buckfast pochodzi od gatunku pszczół wyhodowanych w angielskim klasztorze o tej samej nazwie. - To bardzo miodne pszczoły, łagodne, bardzo rodzinne i pracowite - opowiada o podopiecznych. - Wbrew temu co sądzą ludzie, pszczoły bardzo różnią się od siebie zarówno długością języczka, którym zbierają nektar, wielkością ciała, kolorami, sierścią itd.", "url": "https://gs24.pl/miody-pana-tomasza-konkurencji-sie-nie-boja-kolejny-produkt-tradycyjny/ar/5541890", "category": "zachodniopomorskie", "sub_category": "Miody", "phrase": "Miody Pojezierza Choszczeńskiego"}