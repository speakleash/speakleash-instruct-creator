{"meta_description": "W Chmielniku  (woj. świętokrzyskie) na skwerku u zbiegu ulic: Kieleckiej i 1 Maja stoi pomnik gęsi. Gąska umieszczona jest na postumencie nad studnią. Żeby nie było żadnej wątpliwości, sympatyczny pomnik nazwano „Gęsią studnią”. A jaki związek ma gęś z Chmielnikiem? Otóż bardzo duży. Chmielnik od wieków słynął z tuczu i uboju gęsi. Należały one w…", "title": "Chmielnik – gęś w studni", "content": "W Chmielniku (woj. świętokrzyskie) na skwerku u zbiegu ulic: Kieleckiej i 1 Maja stoi pomnik gęsi. Gąska umieszczona jest na postumencie nad studnią. Żeby nie było żadnej wątpliwości, sympatyczny pomnik nazwano „Gęsią studnią”. A jaki związek ma gęś z Chmielnikiem? Otóż bardzo duży. Chmielnik od wieków słynął z tuczu i uboju gęsi. Należały one w większości do Żydów. W 1929 roku w mieście prosperowało aż czterdzieści „gęsich” zakładów! Gęgające transporty wysyłano do Łodzi, Warszawy, Krakowa, Lublina, Poznania, a także do Lwowa. Pyszną gęsinę podawano też w kilku miejscowych jadłodajniach, a że przygotowywano ją w specjalny sposób, wkrótce chmielnicka gęś stała się sławna. Podobno najlepsze gęsi serwowano w gospodzie Sary Leszman. Sytuacja zmieniła się w czasie II wojny światowej. W 1941 r. w mieście utworzono getto. Stłoczono w nim ok. 12 tys. Żydów. Okupację przetrwało zaledwie ok. 500 osób. Po wojnie okoliczna ludność wznowiła „gęsią” tradycję. W Chmielniku znowu można było zjeść gęsinę. Na początku lat pięćdziesiątych Gminna Spółdzielnia otworzyła w Rynku lokal „Pod Gąską”, w której przygotowywano pieczone gęsi według dawnych przepisów. Dziś, po zmianach ustrojowych, o gęsi w mieście trudno, ale chmielnicka gęś doczekała się wpisania na Listę Produktów Tradycyjnych. A jaka jest owa pieczona gęś? Skórkę ma mieć rumianą, brunatno-złocistą, lśniącą, jednakową na całej powierzchni. Mięso pod skórką powinno być ładnie wybarwione, jasnobrązowe i jednolite. W smaku wyraźnie wyczuwa się czosnek. Czosnkowy jest również zapach. Aby przygotować taką gęś, należy sprawioną włożyć na ok. 6 godz. do słabej solanki. Następnie przenieść do mocniejszej i moczyć kolejne 6-8 godz. Po tym czasie gęś należy porządnie wypłukać i wytrzeć. Suchą trzeba natrzeć grubą warstwą papki czosnkowej (zmiażdżony czosnek wymieszany z solą) i odstawić na około 8-10 godz. Dopiero po tym czasie gąskę można piec – najpierw ok. 40 minut bez przykrycia w temp. 180 st. C, a następnie już pod przykryciem w temp. 160 st.C przez 1-1,20 godz. Ufff…. Gdy przyglądamy się gąsce stojącej na postumencie, przechodzący mieszkaniec Chmielnika poradził nam, aby dotknąć dzióbka gęsi. Podobno chmielnicka gąska znosi złote jaja, a dotknięcie jej dzióbka sprawi, że skończą się kłopoty finansowe. Dotykamy więc wiele, wiele razy…", "url": "https://proszewycieczki.wordpress.com/2018/10/06/chmielnik-ges-w-studni/", "category": "świętokrzyskie", "sub_category": "Mięso świeże oraz produkty mięsne", "phrase": "Chmielnicka gęś pieczona"}