{"meta_description": "", "title": "Znane i nieznane - Gęsia Studnia", "content": "W maju 2008 r. u zbiegu ulic Kieleckiej i Sienkiewicza stanęła,,Gęsia studnia”, która potwierdza fakt, iż gęś jest jednym z symboli miasta. Na solidnym postumencie z granitu widnieje sylwetka gęsi, odlana z brązu przez znanego kieleckiego rzeźbiarza Arkadiusza Latosa. W latach międzywojennych XX w. Chmielnik słynął na całą Polskę z doskonałej jakości tuczonych owsem gęsi. Żydzi byli odbiorcami mięsa gęsiego koszernego, z ptactwa zabitego według wymogów uboju rytualnego, natomiast do polskich odbiorców trafiało mięso z uboju zwykłego. W mieście mający tu długą tradycję cały przemysł gęsiarski, rozwinął się na bardzo dużą skalę właśnie w latach 20. i 30. XX w. Jak podaje Jerzy Jerzmanowski:,,...osobliwość Chmielnika stanowiło czterdzieści prosperujących fabryk gęsi. Tak trzeba nazwać olbrzymie tuczarnie, znane na europejskich rynkach z eksportowego towaru. Dwadzieścia dwie ciężarówki codziennie w sezonie wywoziły żywy towar’’. Żydzi z Chmielnika nie hodowali gęsi. Kupowali je w okolicznych wsiach u polskich gospodarzy. Trudnili się natomiast tuczeniem gęsi, ubojem i sprzedażą mięsa oraz gęsiego tłuszczu. W mieście latem było kilkadziesiąt tuczarni na wolnym powietrzu, dlatego w mieście można było poczuć nieprzyjemny zapach. Tuczarnie gęsi doskonale też pamiętał Janusz Kaźmierczak, mieszkaniec Chmielnika:,,Żydzi mieli w Chmielniku tuczarnie gęsi. Mieszkający po sąsiedzku Polacy skarżyli się, bo na podwórkach, gdzie tuczono gęsi, było mnóstwo szczurów i okropnie śmierdziało. Mało tego, w nocy nie dało się praktycznie spać, bo żydowscy gospodarze cały czas tłukli się w garnki, patelnie, aby odstraszyć szczury. Żydzi prowadzili ubój gęsi. Gęś powinna być zabita poprzez jedno podcięcie szyi nożem. Jeśli nie udało się za pierwszym razem i potrzebne było więcej niż jedno cięcie, takiej gęsi Żyd nie mógł już zjeść, mięso było trefne. Co wtedy robili? Sprzedawali te gęsi Polakom. Nie jedli też podrobów. Ułożone na talerzykach oferowali Polakom. Polacy kupowali. W rękach Żydów był cały transport samochodowy. Służył głownie do wywożenia gęsi żywych do Łodzi i do Lwowa. Był to transport zorganizowany. Gęsi zawożono w określone miejsca, a stamtąd zabierano towar i dostarczano go do hurtowni’’… Specyfikę wytwórczości przedwojennego Chmielnika tak wspomina Tadeusz Bracisiewicz: ,,Chmielnik wyglądał inaczej, niż dzisiaj. Z miasta dochodziło gęganie gęsi, bo było tu wiele tuczarni. Nad ranem było dużo furmanek. Kupcy zjeżdżali się furmankami. Trafiały się i samochody, ale było ich bardzo mało i głównie należały do bogatych Żydów, Kamińskiego, zdaje się, że i Fridmana (...) Żydzi czasem zatrudniali Polaków. Polacy byli szoferami u Fridmana   i chyba też Kamińskiego. Jeździli do Katowic na handel z ubitymi gęsiami. Ubijanie gęsi odbywało się tradycyjnie lub rytualnie. Uboju rytualnego dokonywał rzezak’’. Antoni Jerzy Zatorski, mieszkaniec Suchowoli w następujący sposób opisywał wygląd chmielnickiej tuczarni gęsi oraz warunki jakie tam panowały:,,W roku bodajże 1937 udałem się do Chmielnika aby znaleźć kupca na zboże. Zaszedłem do tuczarni gęsi znajdującej się przy ulicy Polnej, której właścicielem był Żyd o nazwisku Nusyn. Gęsi były tam tuczone owsem, prosem i jęczmieniem, a małe dzieci siedziały na progu i dodatkowo każdej gęsi wkładały do dzioba kulkę z ciasta. Gęsi wzbraniały się przed włożeniem ciastowych kulek wyrywając się i głośno gęgając. Klatki gęsie były drewniane, a za podściółkę dla nich służyła słoma. Na placu tuczarni znajdowała się olbrzymia skrzynia na zboże z zadaszeniem. Kiedy wszedłem na plac Żyd Nusyn, ładnie ubrany, kierował robotnikami przy sprzątaniu placu. W tym momencie robotnicy podnieśli skrzynię na zboże do góry. Nagle spod skrzyni wypadły całe roje szczurów. Robotnicy nie mogli opanować sytuacji. Ubrany w luźne ubranie Nusyn stał się najlepszym schowkiem dla uciekających szczurów. Przerażone szczury wdzierały się błyskawicznie w nogawki spodni, w rękawy marynarki i za koszulę. Nusyn przerażony zaczął okropnie krzyczeć i tarzać się po ziemi. Sytuacja była z jednej strony przerażająca a z drugiej strony zabawna. Ja jako świadek tego zajścia w popłochu uciekłem z placu, nic nie załatwiając. Robotnicy walczyli ze szczurami, a plac wyglądał jak po wojnie podjazdowej. Opis chmielnickiej tuczarni zachował także we wspomnieniach Michała Marusieńskiego:,,Jedna z nich graniczyła z naszą posesją. Prowadzili je wyłącznie Żydzi. Plac – tuczarnia podzielony był na 2 zagrody. W przejściu miedzy nim zazwyczaj sadzano młodego Żydka (4-6 lat), który chwytał gęś ze stada, wpychał jej do dzioba odpowiednio spreparowane mączno-owsiane kluski i przerzucał ją do drugiej do zagrody’’. Bite i oskubane gęsi z Chmielnika odbierali kupcy - hurtownicy z miast, będących dużymi skupiskami ludności żydowskiej: Łodzi, Warszawy, Lwowa oraz miast Zagłębia Dąbrowskiego. Część trafiała także za granicę, m.in. do Wiednia. Jak duża była ilość tuczonych i ubijanych w Chmielniku gęsi trudno oszacować, choć z pewnością nie były to liczby mniejsze niż 100 000 – 120 000 sztuk w sezonie. W opisach wspomina się nawet o milionie sztuk w sezonie, jednak liczba ta jest mocno wyolbrzymiona. W 1933 r., gdy zaczęto dość skrupulatnie kontrolować ubój koszerny,   w Chmielniku ubito od stycznia do końca października 127 350 gęsi. W tym samym roku władze gminy wyznaniowej, uzasadniając zatrudnienie trzeciego rzezaka drobiu, pisały, że sezonowo w Chmielniku zabija się 200 tysięcy gęsi. W marcu 1932 r. ubój gęsi wyniósł 15 445 sztuk na wywóz i tylko 255 sztuk na potrzeby mieszkańców Chmielnika. Drób bito na podwórkach i na śmietnikach co powodowało zanieczyszczenie miasta. Kiedy władze zakazały dokonywania rzezi poza ubojnią, Zarząd Gminy Wyznaniowej skarżył się, że zakaz ten w ogóle uniemożliwia ubój. Dochody z uboju gęsi były dla gminy tak ważnym źródłem dochodu, że zdecydowała się ona wybudować własną ubojnię drobiu. Nawet opłaty za ubój koszerny na eksport były niższe niż za ubój gęsi do spożycia na miejscu. Z tuczu, uboju i sprzedaży gęsi utrzymywało się w Chmielniku kilkadziesiąt rodzin. Kiedy w 1930 r. powstał Związek Handlujących Żywym i Bitym Drobiem w Chmielniku wstąpiło do niego 86 osób. Przemysł gęsiarski spowodował także rozwój transportu. Kilku chmielnickich Żydów było właścicielami ciężarówek. Stanisław Borek wspomina, że Żydzi Podstolscy wozili drób głównie do Łodzi. Kierowcą ciężarówki był Polak. Gęsi pakowane były w płaskie skrzynie z drewna długie na 4 metry, spięte blaszanym płaskownikiem. Do skubania drobiu także byli zatrudniani Polacy. Chmielnik wśród mieszkańców i turystów od dawna kojarzy się z pyszną gęsiną, którą przed wojną serwowało kilka jadłodajni, a po wojnie w restauracji,,Pod Gąską” w Rynku lub w,,Bajce” przy ul. Sienkiewicza. Obecnie pieczoną gęś lub gęsie pipki można skosztować w restauracji,,Staropolska’’ przy ul. 1 Maja. Corocznie podczas obchodów Święta Niepodległości Chmielnickie Centrum Kultury organizuje konkurs kulinarny,,Smaki Gęsiny’’. Bibliografia: Jurecki M., Ponidzie. W świętokrzyskim stepie, Kraków 2013. Kwiatkowski W., Gąska,,,Kurier Chmielnicki’’. Miesięcznik społeczno – kulturalny, Nr VII, 2008. Maciągowski M., Krawczyk P., Żydzi w historii Chmielnika, Kielce 2006. Maciągowski M., Społeczność żydowska w Chmielniku w wieku XIX i XX. Stosunki polityczne, gospodarcze i kulturalne, Poznań 2012. Nasi sąsiedzi Żydzi. Z dziejów relacji polsko-żydowskich na Kielecczyźnie w XX wieku, pod red. A. Dziarmaga, D. Koczwańska - Kalita, E. Majcher - Ociesa, Warszawa 2018.", "url": "http://swietokrzyskisztetl.pl/asp/pl_start.asp?typ=14&menu=666&sub=5&subsub=357", "category": "świętokrzyskie", "sub_category": "Mięso świeże oraz produkty mięsne", "phrase": "Chmielnicka gęś pieczona"}