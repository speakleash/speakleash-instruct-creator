{"meta_description": "Jeśli chcesz przedstawić swój przepis na potrawę z gęsiną w roli głównej, weź udział w siódmej już edycji konkursu pn. \"Smaki gęsiny\". Organizatorami rywalizacji są: Gmina...", "title": "Wybiorą najlepszą potrawę z gęsiny w Chmielniku - U partnerów - Wrota Świętokrzyskie – Portal Województwa Świętokrzyskiego", "content": "Jeśli chcesz przedstawić swój przepis na potrawę z gęsiną w roli głównej, weź udział w siódmej już edycji konkursu pn. \"Smaki gęsiny\". Organizatorami rywalizacji są: Gmina Chmielnik, Chmielnickie Centrum Kultury oraz Stowarzyszenie „Gęś Kielecka z Tradycjami\". Zainteresowani udziałem w rywalizacji mogą zgłaszać się do 31 października, a zwycięzców kulinarnych zmagań poznamy 11 listopada w Chmielnickim Centrum Kultury. - Celem konkursu ph. \"Smaki gęsiny\" organizowanego przez gminę Chmielnik jest upowszechnianie walorów zdrowotnych i smakowych gęsiny w ofercie żywieniowej gospodarstw agroturystycznych i promocja regionalnego dziedzictwa kulinarnego, kreowanie gęsiny jako produktu agroturystycznego oraz zachęcenie mieszkańców regionu do zmiany nawyków żywieniowych – informuje Tomasz Biernacki z chmielnickiego magistratu. Do rywalizacji mogą przystąpić Koła Gospodyń Wiejskich, stowarzyszenia, właściciele gospodarstw agroturystycznych oraz przedstawiciele branży gastronomicznej. Konkurs zorganizowany zostanie dwuetapowo w podziale na kategorie: potrawa z wykorzystaniem mięsa z gęsiny w jednej z form – przystawka /zupa lub danie główne. Jak czytamy w regulaminie, pierwszy etap kulinarnych zmagań stanowić będzie nominacja do finału konkursu na podstawie przesłanego – do 31 października wypełnionego formularza zgłoszeniowego (mile widziane zdjęcia opisanych potraw). Zgłoszenia muszą zawierać przepisy z dokładnym wykazem użytych produktów, z wykorzystaniem produktów powszechnie znanych i rozpoznawalnych w regionie w tym z minimum jednym produktem lokalnym, wpisanym na Listę Produktów Tradycyjnych Ministerstwa Rolnictwa i Rozwoju Wsi z województwa świętokrzyskiego. Uczestnik konkursu może zgłosić do konkursu maksymalnie 2 potrawy. Organizator powoła jury selekcyjne, które na podstawie zgłoszeń dokona wyboru startujących uczestników do kolejnego etapu konkursu – finału, który zaplanowano na 11 listopada. Wówczas nastąpi prezentacja konkursowych potraw i ich degustacja. Jury oceni walory smakowe, wygląd i estetykę podania potrawy, pochodzenie i oryginalność receptury oraz związek potrawy z regionem i jego tradycjami. Spośród twórców potraw tradycyjnych, wybranych zostanie trzech najlepszych, którym przyznane zostaną nagrody rzeczowe. Organizatorzy zaplanowali również przyznanie dodatkowych oraz drobnych upominków dla pozostałych uczestników. Warunkiem udziału w konkursie jest nadesłanie wypełnionego formularza zgłoszeniowego na jeden z podanych kontaktów: e-mail: imprezy.chck@gmail.com lub do siedziby Chmielnickiego Centrum Kultury, ul. Starobuska 10, 26-020 Chmielnik z dopiskiem „Konkurs -smaki gęsiny\". Wzór formularza zgłoszeniowego i regulamin konkursu, dostępne są na stronie internetowej www.chck.chmielnik.com.", "url": "https://www.wrota-swietokrzyskie.pl/partnerzy/-/asset_publisher/2Gm4/content/wybiora-najlepsza-potrawe-z-gesiny-w-chmielniku?redirect=https%3A%2F%2Fwww.wrota-swietokrzyskie.pl%2Fpartnerzy%3Fp_p_id%3D101_INSTANCE_Hk8U%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_pos%3D2%26p_p_col_count%3D3", "category": "świętokrzyskie", "sub_category": "Mięso świeże oraz produkty mięsne", "phrase": "Chmielnicka gęś pieczona"}