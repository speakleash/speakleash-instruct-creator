{"meta_description": "Tradycyjne produkty przygotowywane według starych receptur przywieźli do Sielinka rolnicy z Wielkopolski. Najlepsze zostały nagrodzone. \r\nNiejednemu ślinka ciekła na widok przepyszności, które można było skosztować w ...", "title": "SIELINKO - NASZE KULINARNE DZIEDZICTWO", "content": "Tradycyjne produkty przygotowywane według starych receptur przywieźli do Sielinka rolnicy z Wielkopolski. Najlepsze zostały nagrodzone. Niejednemu ślinka ciekła na widok przepyszności, które można było skosztować w ... Tradycyjne produkty przygotowywane według starych receptur przywieźli do Sielinka rolnicy z Wielkopolski. Najlepsze zostały nagrodzone. Niejednemu ślinka ciekła na widok przepyszności, które można było skosztować w Sielinku. Leszcz wielkopolski wędzony, kiełbasa nowotomyska, nalewka z wiśniowego drzewka czy chleb \"swojskie jadło” – to tylko kilka z blisko pięćdziesięciu produktów, które stanęły do siódmej edycji konkursu \"Nasze kulinarne dziedzictwo” organizowanego przez Wielkopolski Ośrodek Doradztwa Rolniczego. Nie jest łatwo rywalizować z tak różnymi produktami. Z rodzinnych zapisków - Przepis na liberkę znalazłem z rodzinnych zapiskach wujka. Bardzo trudno jest wyszukać przepisy, które odnosiłyby się do naszego regionu, bo najczęściej przekazywane były ustnie – mówi Stefan Słociński, rzeźnik z Bukowca. Na stołach znalazły się zatem smakołyki, które przed wieloma latami cieszyły podniebienia. Taką właśnie starą recepturę ma nalewka z wiśniowego drzewka, którą przywiozła do Sielinka Maria Jeżyk. - Przyjechałam z nalewką, która robiona jest z wiśni sokówki. To są stare odmiany wiśni, które rosły przy polach. Dziś mało ich jest, te które użyłam do mojej nalewki zerwane zostały w gospodarstwie agroturystycznym. Kiedyś rodzice ją przygotowywali. Owoce można wykorzystać do deserów. A sama nalewka ma wiele zalet, poza smakowymi. Pobudza krążenie krwi. Jestem tutaj, bo w zeszłym roku pierwszy raz pokazałam światu tę nalewkę. Otrzymała pierwszą nagrodę i w tym roku jest nominowana do Perły 2007 – mówi Maria Jeżyk. Marketing produktów Oprócz takich domowych wyrobów, których nie sprzedaje się, a co najwyżej serwuje bywalcom gospodarstw agroturystycznych były również produkty z rodzinnych zakładów. Te liczą na lepszą koniunkturę, a zatem lepszą sprzedaż swoich tradycyjnie przygotowywanych smakołyków. Chleb \"swojskie jadło” upiekł Piotr Kortylewski z Zielonej Wsi koło Rawicza. - Dziś wszyscy używają proekologicznych określeń, a nasz chleb oprócz tych składników podparty tradycją. Reprezentuję czwarte pokolenie piekarzy w naszej rodzinie, a nasz chleb \"swojskie jadło” jest nieprzerwanie produkowany od początku wieku. Dodajemy do niego żytniej mąki. Mieliśmy propozycję z targów poznańskich przejścia na obróbkę mechaniczną, jednak udział mąki żytniej powoduje, że ciasto jest dużej lepkości i jest to nie do obrobienia typowymi maszynami. Ręczna obróbka ciasta to staropolski wyrób i to jest nasz atut - mówi Piotr Kortylewski, piekarz z Zielonej Wsi, koło Rawicza. Jak tu wybrać? Każdy zachwalał swój przepis, ale można było nie tylko spróbować smakołyków, nacieszyć oczy pięknie udekorowanymi stołami, ale także spisać przepis i wykorzystać w swojej kuchni. Twardy orzech do zgryzienia, a wiec wyłonienie najsmaczniejszych potraw miało jury. - Myślę, że tutaj pojawiają się dobre chleby, żytnio - pszenne, dobre szyneczki, nasza polska leberka. A wszystko było świetne. Konkurs nasze kulinarne dziedzictwo od samego początku przyjął pewne kryteria, według których oceniamy produkty. Tym kryterium najważniejszym nie jest smak, choć jest ważny, ale fakt, że produkty robione są z surowców występujących w danym regionie lub wykorzystują rzadką, charakterystyczną technologię. Oczywiście musi to się przełożyć na smak – mówi członek jury, Marek Gąsiorowski. - Konkursy zostały zainicjowane w 2000 roku. Mieszkam na polskiej wsi, ale nie wiedziałem, że możemy mieć tyle produktów regionalnych. Moja babcia też piekła placek, moja mama kontynuuje to, ale konkurs przerósł nasze oczekiwania – mówi dyrektor Wielkopolskiego Ośrodka Doradztwa Rolniczego w Sielinku, Marek Lorych. Uczestnicy i organizatorzy mają nadzieję, że proponowane przez nich produkty zdobędą miano produktu regionalnego tak jak już bryndza i oscypek. Liczą, że nie tylko zagoszczą na naszym, lokalnym rynku, ale również europejskim.", "url": "https://nowytomysl.naszemiasto.pl/sielinko-nasze-kulinarne-dziedzictwo/ar/c8-6732599", "category": "wielkopolskie", "sub_category": "Mięso świeże oraz produkty mięsne", "phrase": "Kiełbasa nowotomyska"}