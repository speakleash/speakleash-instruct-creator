{"meta_description": "", "title": "Na kulinarnym szlaku POLREGIO – dowiedz się jakie dania regionalne warto spróbować podróżując po Polsce", "content": "Na północy kraju królują oczywiście ryby! Chyba nikt nie wyobraża sobie wycieczki do Kołobrzegu czy Międzyzdrojów bez zjedzenia świeżej rybki w jednej z licznych nadmorskich smażalni. Gotowane węgorze, śledzie kołobrzeskie czy sandacz i paprykarz szczeciński to ulubione przysmaki mieszkańców zachodniopomorskiego oraz turystów odwiedzających ten region. Z rybami na pewno kojarzy się Wam również kuchnia województwa pomorskiego i słusznie, ale tym razem zachęcamy do sprawdzenia kulinarnych propozycji z Kaszub. Na stołach królują tu produkty wykorzystuje bogactwo lasów, jezior i sadów - warzywa, owoce leśne, dziczyzna, drób. Popularne są tu zupy, szczególnie polecamy dwie z nich - dziadówkę, czyli zupę z maślanki okraszoną boczkiem oraz zupę brukwiową po kaszubsku, gotowaną na gęsinie. W mazurskich przepisach kulinarnych widoczne są wpływy kuchni niemieckiej oraz kuchni Kresów Wschodnich. To właśnie z Litwy do Polski dotarły cepeliny, nazywane u nas kartaczami. Pyszne, ziemniaczane pyzy o jajowatym kształcie, nadziewane mięsem i obowiązkowo okraszone skwarkami. Znajdziecie je w wielu restauracjach na Mazurach, szczególnie w okolicach Ełku i Starych Juch. Kolejną tradycyjną potrawą spotykaną w północno-wschodnich regionach Polski jest babka kartoflana. Powstaje ona na bazie utartych surowych ziemniaków, wymieszanych ze skwarkami z boczku czy słoniny, które następnie zapiekane są w piecu lub piekarniku. To na tyle kultowe danie, że w Supraślu, koło Białegostoku, odbywają się nawet Mistrzostwa Świata w Pieczeniu Kiszki i Babki Ziemniaczanej! Charakterystycznym symbolem południowej części tego województwa są winnice. Uprawa winorośli i produkcja wina jest tu szczególnie ceniona, w restauracjach w okolicy Zielonej Góry nie brakuje więc na stołach tego szlachetnego trunku. Dziś jednak chcielibyśmy Wam zaproponować coś do zjedzenia z tego regionu, a nie do picia. Dlatego polecamy wyjątkowe gołąbki, które zawija się tutaj nie w liście kapusty, a właśnie w liście winorośli, co daje tej potrawie niepowtarzalny smak! Jeśli odwiedzacie Wielkopolskę, to oczywiście musicie skosztować tutejszych pyr! Smakują one bowiem inaczej niż w pozostałych miejscach w Polsce. Kultowym przysmakiem regionalnym Poznania i okolic są pyry z gzikiem. Pyry to ziemniaki, a gzik to doprawiony w odpowiedni sposób twarożek. Wydaje się, że jest to potrwa banalna, jednak to połączenie ma coś w sobie i naprawdę warto je wypróbować. Prawdziwą gwiazdą na kujawskich stołach są potrawy z gęsiny. Kujawsko-pomorska czernina, gęsie pipki, pasztet z gęsiej wątróbki – choć nazwy tych dań niekoniecznie mogą zachęcać do ich skosztowania, to nie warto się zrażać. Te specjały są naprawdę pyszne i po wielu latach zapomnienia, obecnie ponownie zyskują na popularności, dzięki czemu można ich skosztować w wielu regionalnych restauracjach. Tradycyjnym łódzkim daniem, które warto spróbować odwiedzając to miasto, jest zalewajka. To pospolita, wiejska zupa na bazie ziemniaków i żuru z zakwasu chlebowego. Swoją nazwę wzięła od sposobu, w jaki się ją przygotowuje. Polega on na gotowaniu ziemniaków z przyprawami, a następnie zalaniu całości żurem. Do zupy dodaje się również cebulę, czosnek, sól i pieprz, czasem także – w bogatej wersji - marchew, grzyby i skwarki. Obowiązkową przekąską na Lubelszczyźnie jest cebularz! Jest to placek z mąki pszennej, z cebulą i makiem. Cebularze były wypiekane przez zamieszkujących Lublin Żydów już w średniowieczu. Dzięki temu, że jest to tania i prosta w przygotowaniu receptura, szybko zyskała ona na popularności. Obecnie, prawdziwy Cebularz Lubelski posiada chronione oznaczenie geograficzne i nazwę pochodzenia, jest wypiekany tylko w kilku piekarniach w regionie. Chyba nikogo nie zdziwimy pisząc, że wybierając się na Dolny Śląsk warto udać się do restauracji na tradycyjny obiad składający się z klusek śląskich, zrazów i modrej kapusty. To danie to kulinarna gwiazda tego regionu. Idealna porcja mocy, by posilić się nią w przerwie podczas turystycznych wycieczek i odkrywania najpiękniejszych miejsc województwa dolnośląskiego. Żymlok opolski biały – pewnie ta nazwa Wam zbyt wiele nie mówi, a jest to regionalna potrawa, charakterystyczna dla województwa opolskiego, wpisana na listę produktów tradycyjnych. Żymlok to wędlina podrobowa, która z wyglądu przypomina klasyczną kiełbasę, jednak pod względem konsystencji bliżej jej do kaszanki. Trudno ten produkt opisać, lepiej go po prostu posmakować! Jeśli zdecydujecie się na wycieczkę w okolice Kielc, to zachęcamy Was do posmakowania tamtejszego specjału, który nazywa się zmiocarz. Potocznie mówi się, że jest to pasztet z ziemniaków. Powodem powstania takiej odmiany pasztetu zapewne była bieda świętokrzyskich wsi, jednak uzyskany efekt do dziś cieszy się popularnością w tym regionie. Nic dziwnego, często to co najprostsze smakuje najlepiej! Małopolska turystom nieodzownie kojarzy się z górami, dlatego dziś zaproponujemy Wam typowo podhalański przysmak. Jest nim bez wątpienia kwaśnica! Ta solidna, gęsta zupa powstaje na bazie kiszonej kapusty i mięsa, a podawana jest z ziemniakami lub chlebem. Można ją spotkać w wielu restauracjach u podnóża Tatr, jednak nie wszędzie smakuje tak samo. Pamiętajcie, że kwaśnica musi być bardzo kwaśna! Ostatni region, do którego wybraliśmy się w dzisiejszej kulinarnej podróży to Podkarpacie. Tutaj kultowym daniem, na które polują turyści, są proziaki. Nazywane czasem przez mieszkańców regionu podkarpackimi pankejkami na sodzie. Są one pieczone na blaszce w piecu i podawane na ciepło z masłem i solą. Mimo tego, że jest to bardzo proste w przygotowaniu danie, to dla wielu poezja smaku! Mamy nadzieję, że po przeczytaniu naszych wszystkich propozycji zgłodnieliście i nabraliście ochoty na jakąś pełną smaku, kulinarną podróż po Polsce. Oczywiście, wybierając się w nią, zachęcamy Was do skorzystania z transportu kolejowego. Z POLREGIO dotrzecie do każdego z wymienionych regionów i to nie tylko do dużych miast, ale również w zakątki Polski, gdzie skrywają się małe, kultowe restauracje serwujące tradycyjne dania z regionalnych produktów. Wybierając się na wycieczkę, nie zapomnijcie sprawdzić aktualnych ofert promocyjnych POLREGIO. Dzięki „Biletowi turystycznemu” czy REGIOkarnetowi możecie zaoszczędzić na biletach.", "url": "https://polregio.pl/pl/zmysl-podrozowania/na-kulinarnym-szlaku-polregio-dowiedz-sie-jakie-dania-regionalne-warto-sprobowac-podrozujac-po-polsce/", "category": "opolskie", "sub_category": "Mięso świeże oraz produkty mięsne", "phrase": "Żymlok opolski biały"}