{"meta_description": "Faworki, a inaczej znane jako chruściki i chrust, to słodkie, delikatne i kruche ciastka w kształcie przewiniętej wstążki. Przygotowuje się je ze zbijanego", "title": "Faworki", "content": "Faworki, a inaczej znane jako chruściki i chrust, to słodkie, delikatne i kruche ciastka w kształcie przewiniętej wstążki. Przygotowuje się je ze zbijanego ciasta śmietanowego. Przygotowane ciasto powinno być kilkakrotnie wałkowane, składane i tłuczone wałkiem, żeby wtłoczyć jak najwięcej powietrza. Po schłodzeniu cienko rozwałkowane ciasto kroi się w nieduże, podłużne prostokąty. Następnie jeden z krótszych boków przeciąga się przez nacięcie pośrodku. Gotowe smaży się na głębokim tłuszczu, a potem posypuje cukrem pudrem. My przedstawiamy przepis na faworki w prostszej wersji. Faworki są polskimi, niemieckimi oraz litewskimi, tradycyjnymi ciastkami. W oryginalnej recepturze wywodzą się z Litwy oraz Niemiec, i prawdopodobnie pochodzą już ze średniowiecza. Pierwotnie przygotowywano je z ciasta pączkowego. Faworki są popularne w okresie karnawału, a także spożywane w tłusty czwartek i w ostatki. W 2011 roku „Śląski chrustek/chrust/faworki” wpisano na Listę Produktów Tradycyjnych Ministerstwa Rolnictwa i Rozwoju Wsi województwa śląskiego, w kategorii Wyroby piekarnicze i cukiernicze. Jako ciekawostkę można dodać, że polskie słowo faworki najprawdopodobniej jest zapożyczone z francuskiego „faveur”, co oznacza wąską, jedwabną wstążkę, wręczaną w czasie turniejów rycerzom przez damy dworskie. Na początku XX wieku pojawiła się nazwa chrust, pochodząca prawdopodobnie od białoruskiego oraz wileńskiego słowa „chrustać”, czyli chrupać.", "url": "https://lp.tvokazje.pl/przepisy/faworki/", "category": "śląskie", "sub_category": "Wyroby piekarnicze i cukiernicze", "phrase": "Śląski chrustek/chrust/faworki"}