{"meta_description": "", "title": "Wyjdą kruche i delikatnee", "content": "Chrust lub faworki - jak głosi legenda zawdzięczamy niedbalstwu młodego adepta sztuki cukierniczej, który miał przyrządzić pączki, a przez przypadek na tłuszcz wrzucił paseczek ciasta i... Nie wiadomo czy to prawda, ale chróst (bo taka wówczas była pisownia) zadowalał najbardziej wykwintne podniebienia już w XVII i XVIII wieku.  Smażeniem go w karnawale chlubili się cukiernicy największych miast dawnej Korony i Wielkiego Księstwa Litewskiego. Znany jest na Śląsku jako chrustek. Nazwę faworki zaś zawdzięcza złożonej w kokardę favoryczy, czyli francuskiej jedwabnej wstążce (faveur). Pysznie chrupiący, lekki i słodki, czasem podawany jest w formie efektownych róż karnawałowych. Zatem zgodnie ze staropolskim zwyczajem, przeplatajmy cienkie wstążki ciasta i smażmy na tłuszczu, prószmy cukrem pudrem i cieszmy się ich smakiem!  Przedstawimy Państwu sprawdzone, najlepsze sposoby na ciasto, z którego wyjdą kruche i delikatne chruściki na karnawał. Składniki: 2 szklanki mąki (najlepsza krupczatka), 5 żółtek, 2 łyżki kwaśnej, gęstej śmietany, 1 łyżka octu lub spirytusu, piwa tyle, ile zajmuje objętość żółtek, po szczypcie soli i cukru, smalec lub olej do smażenia (najlepszy rzepakowy), cukier puder i cukier waniliowy do posypania. Przygotowanie: Z podanych składników zagniatamy na stolnicy ciasto, wyrabiamy ręcznie lub wybijamy wałkiem tak długo, aż na powierzchni ciasta ukażą się pęcherzyki powietrza. Odstawiamy na 15 minut. Ciasto cieniutko wałkujemy i radełkiem lub nożem kroimy na paski o szerokości 3, a długości 7 cm. W każdym paseczku robimy nacięcie, przez które przewlekamy jeden koniec faworka.  W płaskim, szerokim rondlu rozgrzewamy tłuszcz. Gdy osiągnie temperaturę 170ºC, wrzucamy po kilka faworków, które powinny dość szybko wypłynąć. Obracamy patyczkami lub dwoma widelcami na drugą stronę, dosmażamy. Wyjmujemy, osączamy na kuchennym ręczniku. Chłodne posypujemy cukrem pudrem zmieszanym z cukrem waniliowym. Składniki: 1,5 szklanki mąki krupczatki, 1 płaska łyżeczka proszku do pieczenia, szczypta soli, 4 żółtka i jedno białko, po 3 łyżki gęstej śmietany i masła lub margaryny, łyżka spirytusu lub octu, łyżka cukru pudru, smalec lub olej do smażenia, cukier puder i wiśnie do dekoracji. Przygotowanie: Do miski wsypujemy mąkę, dodajemy proszek do pieczenia i sól. Żółtka miksujemy z cukrem pudrem i śmietaną, dodajemy do mąki, mieszamy ze stopionym masłem i spirytusem, zagniatamy. Ciasto przenosimy na stolnicę i wyrabiamy lub wybijamy (jak w przepisie na faworki), wałkujemy i wycinamy z niego równą ilość krążków 3 wielkości, które nacinamy i sklejamy białkiem. Wrzucamy do gorącego tłuszczu najmniejszym krążkiem do spodu. Zrumienioną różę odwracamy, dosmażamy, osączamy na papierowym ręczniku. Posypujemy cukrem pudrem, środki dekorujemy wisienką z konfitury.", "url": "https://styl.interia.pl/kuchnia/news-chrust-chrustek-faworki,nId,768476", "category": "śląskie", "sub_category": "Wyroby piekarnicze i cukiernicze", "phrase": "Śląski chrustek/chrust/faworki"}