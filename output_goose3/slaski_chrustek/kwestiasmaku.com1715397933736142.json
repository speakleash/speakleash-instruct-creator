{"meta_description": "Delikatne i kruche faworki. Chrust faworki przepis. Niezawodny przepis na wspaniałe faworki.", "title": "Faworki na piwie", "content": "Pyszne, delikatne i kruche. W kształcie tradycyjnych faworków lub róży karnawałowych. Swój chrust zrobiłam na piwie pszenicznym, ale jeśli macie problem z jego zakupem możecie użyć dowolnego. Ciasto na chrust składa się tylko z 4 składników (mąki, żółtek, cukru i piwa). Dodatek piwa ma je dodatkowo napuszyć. Nie jest to jednak warunek wystarczający. Aby chrust był lekki, delikatny i kruchy, musimy pamiętać aby ciasto cienko rozwałkować a wcześniej wybić je wałkiem (ciasta nie wyrabiamy jak przy drożdżowym, tylko krótko zagniatamy). W zabiegach tłuczenia wałkiem i rozwałkowywaniu chodzi o to aby w ciasto wtłoczyć jak najwięcej powietrza. Jeśli wałkujemy, możemy składać ciasto na pół i znów rozwałkować. Ciasta w tym przepisie nie trzeba schładzać, jest elastyczne i gładkie, świetnie się z nim pracuje, wałkuje i kroi — takie ciasto znacznie ułatwia nam pracę. Polecam także przygotowanie róży karnawałowych - chyba jest to nawet prostsze a cały proces przebiega szybciej.", "url": "https://www.kwestiasmaku.com/kuchnia_polska/tlusty_czwartek/faworki_na_piwie/przepis.html", "category": "śląskie", "sub_category": "Wyroby piekarnicze i cukiernicze", "phrase": "Śląski chrustek/chrust/faworki"}