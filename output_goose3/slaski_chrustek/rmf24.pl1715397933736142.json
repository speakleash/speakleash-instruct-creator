{"meta_description": "", "title": "Chrust czy faworki w tłusty czwartek? Oto, dlaczego tak nazywamy ten przysmak", "content": "Jedni w tłusty czwartek zajadają się pączkami, inni wybierają faworki albo chrust. I tu pojawia się pytanie: Którego określenia powinniśmy używać na zawijane w kokardkę ciastka? Dla jednych chrust, dla innych faworki. To znany na całym świecie, ale w Polsce szczególnie uwielbiany przysmak karnawałowy, który w tłusty czwartek serwowany jest we wszystkich polskich cukierniach. Dlaczego w niektórych regionach o tych ciastkach mówi się faworki, a w innych chrust? Skąd pochodzi ta nazwa? Podpowiada w rozmowie z RMF FM Zbigniew Grzyb, regionalista, propagator kultury, tradycji i gådki krakoski. W Centralnej Polsce, a szczególnie w stolicy, staropolska nazwa chrust, chruściki została zastąpiona przez nazwę faworki. Z francuskiego \"faveur\", oznaczającego wąską wstążeczkę, szczególnie zawiązana w kokardkę, jaką kawaler otrzymywał od damy swojego serca, świadczącą o jej przychylności (por. francuskie faveur \"życzliwość’, \"przychylność\", \"wstążka\", \"kokardka\"), którą nosił w widocznym miejscu - opisuje Zbigniew Grzyb. Nie wiadomo - jak zaznacza regionalista - kiedy nazwę tę, ze względu na podobieństwo, przeniesiono z kokardki na chrust. Jak przypomina Samuel Linde polski slawista, leksykograf, językoznawca, żyjący na przełomie 18 i 19 wieku: \"Bierzmy, duszyczko, z nowej mody wzorki, Przedajmy złoto, a kupmy faworki\". Zdaniem Zbigniewa Grzyba, zapewne nie chrust miał wtedy na myśli. \"Faworek\" w stolicy Małopolski i w tym regionie to coś, co kojarzy się z folklorem krakowskim. To czerwona wstążka wiązana na szyi Krakowiaka. Jak podkreślił regionalista, starsi mieszkańcy tych terenów przekazują z pokolenia na pokolenie, że \"prawdziwy krakowski chrust musi chrzęścić w zębach\". Dlatego, jeśli w tych okolicach będziesz na \"chrust\" mówił \"faworek\" od razu zostaniesz przez rdzennych mieszkańców Krakowa rozpoznany jako przybysz z innego regionu. Mimowolnie \"prawy Krakowiak\" zaczyna się uśmiechać, bo wie, że ma do czynienia z albo z \"obcym\" albo lokalnym \"nowinkarzem\" - podkreśla Zbigniew Grzyb. Jak wyjaśnił regionalista, w okresie imperium rosyjskiego, język francuski królował na carskim dworze, a więc i w tzw. klasach wyższych carskiego imperium, zatem i w Warszawie. Zapewne też - w tym miejscu będę trochę złośliwy, ale przywołam postać Bogusława Radziwiłła z \"Potopu\" - warszawskie klasy wyższe nie chciały, aby używając nazwy \"chrust\" pierzchły im wargi, więc nasz rodzimy chrust musiał ustąpić cudzoziemszczyźnie. Trochę to dziwne, bo w języku rosyjskim chrust to po prostu XBOPOCT - wyjaśnia Zbigniew Grzyb. \"Także we Francji nie uświadczysz chrustu\" Francuzi także upodobali sobie taki smakołyk i jest on składnikowo bardzo podobny do polskiego chrustu. Do mąki, jajek i alkoholu (brandy) dodają jeszcze cukier, sól, masło, śmietankę i ewentualnie jakieś zapachy, np. wodę z kwiatu pomarańczy. Jak wyjaśnia krakowski regionalista, jednak francuskie \"faworki\" nie nazywają się faworki, tylko Les Roussettes, czyli \"nietoperzyki\". Na Ziemi Krakowskiej, podobnie zresztą i na Śląsku, lud polski mający więcej językowej swobody pozostał przy rodzimej nazwie, bo austriacko-niemiecka nazwa Raderkuchen lub Liebesschleifen po prostu się nie przyjęła. Więc MY, jako Krakowiacy, pozostańmy dalej przy naszej rodzimej nazwie: czyli nasz \"chrust\", zamiast obcych \"faworek\". Przecież dalej \"idziemy na pole\" zamiast \"wychodzić na dwór\"! - podkreśla Pan Zbigniew. Gdyby nie brak doświadczenia pewnego młodzieńca, pewnie nie mielibyśmy okazji spróbować tego smakołyku. Według legendy, pierwszy chrust został \"odkryty\" przypadkowo jeszcze w okresie średniowiecza. Niedoświadczony wówczas czeladnik cukierniczy przypadkowo wrzucił do gara z tłuszczem długi pasek ciasta na pączki. Nie udało mu się go szybko wydostać. Cienkie ciasto uzyskało w tłuszczu bardzo ciekawy kształt. Mistrz cukierniczy i inni cukiernicy zaczęli go więc wypiekać według tego sposobu i tak też taki gotowy wypiek trafił na nasze stoły.", "url": "https://www.rmf24.pl/regiony/krakow/news-chrust-czy-faworki-w-tlusty-czwartek-oto-dlaczego-tak-nazywa,nId,7317434", "category": "śląskie", "sub_category": "Wyroby piekarnicze i cukiernicze", "phrase": "Śląski chrustek/chrust/faworki"}