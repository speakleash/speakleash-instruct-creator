{"meta_description": "Super pyszne i bardzo szybkie do przygotowania jabłka w cieście. To przepis, który idealnie sprawdzi się nie tylko na śniadanie, ale i jako deser na Tłusty Czwartek. Jabłka w cieście naleśnikowym są świetne!", "title": "Jabłka w cieście", "content": "Super pyszne śniadanie, obiad lub kolacja! Jabłka w cieście naleśnikowym to świetny pomysł na posiłek nie tylko dla dzieci, ale i dla dorosłych. Warto znać ten szybki przepis na kreatywne wykorzystanie jabłek. Szklanka ma u mnie pojemność 250 ml. Jeśli jajka oraz mleko wyjmiesz wcześniej z lodówki i będą one miały temperaturę pomieszczenia, to Twoje gęste ciasto naleśnikowe będzie gotowe do smażenia już po kilku minutach od wymieszania razem wszystkich składników. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć inną ilość kalorii niż te, których użyłam ja. W kaloriach nie uwzględniłam dodatków w postaci posypki z cukru i cynamonu.   Do zrobienia jabłek w cieście polecam średniej wielkości jabłka, które nie będą zbyt kruche. Nie polecam zatem jabłek typu Lobo.  Do miski wsyp jedną szklankę mąki pszennej np. tortowej. Będzie to około 160 gramów mąki. Wbij trzy jajka średniej wielkości lub dwa duże jajka i wlej niecałe 3/4 szklanki mleka. Dodaj szczyptę soli, pół łyżeczki proszku do pieczenia i dwie płaskie łyżki cukru waniliowego lub też ewentualnie jedną łyżkę cukru wanilinowego.  Miksuj ciasto przez kilka minut na gładką masę, by pozbyć się ewentualnych grudek. Polecam użyć do tego ręcznego blendera typu żyrafa. Ciasto możesz odstawić na 10 minut, by odpoczęło. Nie jest to jednak konieczne jeśli mleko i jajka nie były zimne. Ciasto powinno być gęściejsze niż klasyczne ciasto na naleśniki.Jabłka umyj i cienko obierz a następnie pokrój w plasterki nie grubsze niż 3 mm. Jabłka kroisz tak, by gniazdo nasienne pozostało po środku. Z każdego krążka jabłka wytnij gniazdo nasienne. Polecam używać do tego metalowego pierścienia do wykrawania. Moja wykrawacza miała niecałe 2 cm średnicy. Jeśli nie masz takiego krążka, to użyj małego noża z cienkim ostrzem.Wymieszaj dokładnie gęste ciasto naleśnikowe i zacznij nagrzewać patelnię. Ustaw średnią moc i poczekaj aż ciepło rozprowadzi się równo po całej powierzchni użytkowej patelni. Na patelnię wyłóż łyżkę masła klarowanego lub też oleju roślinnego do smażenia. Tłuszcz rozprowadź po całej patelni.   Przy pomocy szczypiec zanurzaj każdy krążek jabłka w cieście naleśnikowym i kładź na patelnię. Po około dwóch minutach ostrożnie przełóż każdy placek na druga stronę. Druga strona potrzebuje zazwyczaj trochę mniej czasu na usmażenie. Jabłka w cieście są gotowe do zdjęcia z patelni, gdy z obu stron są ładnie zarumienione. Jeśli placki rumienią się za szybko, to zmniejsz moc palnika.  W ten sposób usmaż wszystkie przygotowane jabłka w cieście naleśnikowym. Pamiętaj o tym, by w razie potrzeby dodawać porcję tłuszczu na patelnię. Gotowe jabłka w cieście możesz po usmażeniu oprószyć cukrem pudrem lub mieszanką cynamonu i drobnego cukru. Nie jest to jednak konieczne, ponieważ takie placuszki z dużą ilością jabłek są wystarczająco słodkie.", "url": "https://aniagotuje.pl/przepis/jablka-w-ciescie", "category": "zachodniopomorskie", "sub_category": "Wyroby piekarnicze i cukiernicze", "phrase": "Jabłuszka w koszulkach"}