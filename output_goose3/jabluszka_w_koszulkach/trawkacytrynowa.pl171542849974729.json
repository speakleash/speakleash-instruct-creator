{"meta_description": "", "title": "Jabłka w szlafroczkach", "content": "Zasiadłam do napisania przepisu z jabłkiem w roli głównej. Więc sprawdziłam od razu, jaki jest status akcji #jedzjabłka, która obok akcji rzucania sobie nawzajem wyzwań na oblewanie zimną wodą, bije w ostatnim czasie internetowe rekordy. I dotarłam do informacji, że akcja rzeczywiście działa! Podobno jemy o jedną trzecią więcej jabłek niż zwykle. Nie skończyło się na podrzucaniu linków na FB do wypróbowanych już dawno przepisów czy memów z Putinem w tle. Jabłka jemy i jedzmy, bo o korzyściach nie trzeba chyba pisać. Przypominam inne warte spróbowania dania z jabłkami, aromatyczną szarlotkę z kruszonką, szarlotkę z bezą czy wytrawną wieprzowinę duszoną w cydrze. A możecie pójść jeszcze dalej i za naszymi przyjaciółmi spróbować zrobić cydr. Możliwości jest wiele a ja mam dziś do przedstawienia opcję najprostszą, na którą nie będziemy musieli czekać. Jabłka w szlafroczkach to danie z przepisu mamy. Zachęcam wszystkie mamy do spróbowania, bo gwarantowane jest, że dzieci takim daniem nie pogardzą. Wesoło są też nazwane- jabłka w szlafroczkach. Nie mam pojęcia skąd się ta nazwa wzięła a w internecie krążą różne wariacje na ten temat. Wspólnym mianownikiem są zawsze całe jabłka i ciasto, które je otacza, niczym ciepły szlafroczek :) Ciasto, które mamy uzyskać, ma mieć konsystencję trochę gęstszą niż naleśnikowe. Tradycyjnie już polecam zrobić pierwszego placka na spróbowanie, a w razie czego dodać mleka lub mąki do uzyskania odpowiedniej konsystencji. Idealnie, jeśli uda nam się uzyskać placek z dziurką w środku. Nie jest to jednak takie proste- ja jeszcze nie doszłam do wprawy (jak to ma wyglądać obrazuje ostatnie zdjęcie, choć dziurka powinna być jeszcze większa).", "url": "https://trawkacytrynowa.pl/jablka-w-szlafroczkach/", "category": "zachodniopomorskie", "sub_category": "Wyroby piekarnicze i cukiernicze", "phrase": "Jabłuszka w koszulkach"}