{"meta_description": "Produkt wpisany na listę produktów tradycyjnych w dniu 2017-09-27 w kategorii Wyroby piekarnicze i cukiernicze w woj. zachodniopomorskim.", "title": "Jabłuszka w koszulkach - - Portal Gov.pl", "content": "Jabłuszka w koszulkach to produkt cukierniczy wytwarzany od ponad 50 lat w Zespole Szkół Nr 6 im. Mikołaja Reja w Szczecinie. Znany szczeciński „Gastronomik” to szkoła z bardzo bogatą tradycją. Od początku istnienia w jej murach pierwsze zawodowe szlify zdobywali przyszli piekarze, ciastkarze oraz cukiernicy. Jabłuszka w koszulkach są jednym z wielu produktów, które od kilkudziesięciu lat królują jako stały punkt nauki w trakcie cukierniczych warsztatów szkolnych. Już ponad pół wieku tajniki wyrobu jabłuszek poznają kolejne pokolenia zachodniopomorskich młodych cukierników. Nazwa tego produktu pochodzi od tzw. „koszulki”, która powstaje przez zlepienie dwóch kawałków ciasta, pomiędzy które wkłada się kawałek jabłka i całość zapieka. Od lat tajemnica tego produktu tkwi w jego cieście, które według tradycyjnej receptury powinno być krucho-drożdżowe. Najlepszy smak jabłuszek w koszulkach uzyskuje się dzięki użyciu do ich wypieku dwóch odmian jabłek, tj. Ligol i Champion, z jabłoni porastających obficie sady ziem Pomorza Zachodniego. Jabłka te charakteryzują się słodko-kwaśnym smakiem, dzięki czemu bardzo dobrze komponują się z ciastem krucho-drożdżowym. Po upieczeniu jabłuszek, polewa się je cienką warstwą cytrynowego lukru. Początkowo jabłuszka były wytwarzane tylko przez uczniów szkoły w ramach nauki zawodu, jednak w latach 90. XX w., po otwarciu szkolnego punktu sprzedaży, produkt stał się ogólnodostępny. Obecnie ten uczniowski wyrób oferowany jest wszystkim, którzy mają ochotę go spróbować. Od wielu lat jabłuszka w koszulkach są także produktem stale uświetniającym różne szkolne i pozaszkolne uroczystości Pomorza Zachodniego.", "url": "https://www.gov.pl/web/rolnictwo/jabluszka-w-koszulkach", "category": "zachodniopomorskie", "sub_category": "Wyroby piekarnicze i cukiernicze", "phrase": "Jabłuszka w koszulkach"}