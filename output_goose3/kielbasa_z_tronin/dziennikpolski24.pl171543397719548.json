{"meta_description": "ŻUŻEL. Dzisiaj na torze w słoweńskim Krsko rozegrana zostanie jedna z trzech zaplanowanych na bieżący weekend rund kwalifikacyjnych Indywidualnych Mistrzostw Świata Juniorów. W zawodach tych wystąpi dwóch zawodników \"Jaskółek\": Tobias Busch (nr 4) i Szymon Kiełbasa (nr 8).", "title": "Kiełbasa i Busch w Krsko", "content": "Dla Szymona Kiełbasy będzie to pierwszy tak poważny występ na arenie międzynarodowej. - Bardzo solidnie przygotowałem się do turnieju w Krsko i postaram się zrobić wszystko co w mojej mocy, by wywalczyć awans do półfinału - stwierdził junior Unii Tarnów. Kiełbasa ostatnie przygotowania do dzisiejszej imprezy odbył w środę w Tarnowie. Wczoraj rano wyjechał natomiast wraz ze swoim mechanikiem Sławomirem Troniną do Krsko. - Zabraliśmy ze sobą dwa motocykle, nad którymi sporo pracowaliśmy w ostatnich dniach, nie powinny więc zawieść. Szymek w środę trenował na tarnowskim torze i uważam, że jest dobrze przygotowany do sobotnich zawodów. Jeżeli nie wydarzy się nic nieprzewidzianego to powinien wywalczyć awans do półfinału. Dzisiaj rano w Krsko zaplanowany jest jeszcze trening, natomiast późnym wieczorem rozpoczną się zawody, które mam nadzieję szczęśliwie zakończą się nie tylko dla Szymka, ale też dla drugiego zawodnika Unii - Tobiasa Buscha, który także wystąpi w dzisiejszej imprezie - stwierdził Sławomir Tronina. Najgroźniejszymi rywalami dla zawodników \"Jaskółek\" w Krsko będą Polacy Przemysław Pawlicki i Patryk Pawlaszczyk oraz Chorwat Jurica Pavlic. Awans z rundy kwalifikacyjnej w Krsko do turniejów półfinałowych (20 czerwca w Miszkolcu i 27 czerwca w Kumli) wywalczy sześciu najlepszych zawodników, siódmy będzie w półfinale rezerwowym. (PIET)", "url": "https://dziennikpolski24.pl/kielbasa-i-busch-w-krsko/ar/2592642", "category": "łódzkie", "sub_category": "Mięso świeże oraz produkty mięsne", "phrase": "Kiełbasa z Tronin"}