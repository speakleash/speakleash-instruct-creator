{"meta_description": "W Wieluniu zorganizowano konferencję promującą tradycyjne wyroby kulinarne z powiatu wieluńskiego posiadające ministerialne certyfikaty. Była możliwość skosztowania ciekawych potraw przyrządzonych z lokalnych przysmaków", "title": "Prezentacja i gotowanie tradycyjnych wyrobów z powiatu wieluńskiego posiadających ministerialny certyfikat ZDJĘCIA", "content": "W Wieluniu zorganizowano konferencję promującą tradycyjne wyroby kulinarne z powiatu wieluńskiego posiadające ministerialne certyfikaty. Była możliwość skosztowania ciekawych potraw przyrządzonych z lokalnych przysmaków Pozycje z powiatu wieluńskiego widniejące na ministerialnej Liście produktów tradycyjnych prowadzonej przez Ministerstwo Rolnictwa i Rozwoju Wsi to wyroby z mięsa i chrzanu. W 2011 r. do wykazu wpisana została szynka wieluńska z lagi, wytwarzana w zakładzie Jacka Podgórniaka w Felinowie (gmina Osjaków). Pan Jacek działalność prowadzi od ponad 30 lat, a własną masarnię posiada od 2000 r. - Dalej jestem technologiem i pracownikiem w jednym, działającym metodą prób i błędów. Staram się stosować receptury z dodatkiem naturalnych przypraw. Umieszczenie na ministerialnej liście to z jednej strony promocja, ale i obowiązki. Trzeba przestrzegać reguł, wytwarzać produkty tak, jak to zostało zapisane – mówi Jacek Podgórniak. Joanny Nanys z firmy Dros opowiadała o wytwarzanych w Drobnicach chrzanie i ogórkach. Przysmaki z Pątnowa i Dzietrznik prezentowały panie z kół gospodyń działających w tych miejscowościach. W spotkaniu wzięli również udział wiceburmistrz Wielunia Joanna Skotnicka-Fiuk i wójt gm. Pątnów Jacek Olczyk. Karol Tomczyk, szef Fundacji Made in Wieluń, ogłosił konkurs na zdjęcie posiłku/potrawy wykonanych przy użyciu produktów z powiatu wieluńskiego wpisanych na LPT. Szczegóły zabawy poznamy niebawem. Pierwszą część konferencji zdominowała prezentacja online przygotowana przez Izabellę Byszewską, prezes Polskiej Izby Produktu Regionalnego i Lokalnego. Była mowa m.in. o procedurze umieszczania wyrobów kulinarnych na ministerialnej liście, a wśród słuchaczy nie zabrakło producentów, którzy planują dokonać wpisu w najbliższym czasie. Wniosek składa się za pośrednictwem Urzędu Marszałkowskiego, który dokonuje wstępnej weryfikacji. - Lista powstała przede wszystkim po to, żeby udokumentować nasze dziedzictwo, ale także żeby promować te produkty wytwarzane tradycyjnymi metodami, nie tylko w Polsce, ale i za granicą. Pełni również rolę „inkubatora”, to znaczy przygotowuje wybranych producentów do zgłoszenia się do unijnego rejestru produktów tradycyjnych – wyjaśnia prezes Byszewska. Na ministerialną listę wpisanych zostało już ponad 2 tys. produktów z całego kraju, w tym 148 z województwa łódzkiego. 44 wyroby posiadają równocześnie certyfikat unijny. Uczestnicy spotkania mieli okazję zobaczyć na żywo możliwości zastosowania produktów tradycyjnych w kuchni. Kucharz Zielonej Werandy serwował dania na bazie produktów lokalnych: barszcz biały na wędzonce z Tronin z podsmażaną kiełbasą felinowską, terrinę z chrzanu nadwarciańskiego po staropolsku w ogórku, krem z ogórków kwaszonych spod Wielunia, bombon z kaszanki z Dzietrznik z cynamonem oraz polędwiczkę wieprzową ala saltimbocca z szynką wieluńską z lagi. Projekt pod nazwą „Pyszna z natury – Lista Produktów Tradycyjnych Made in Wieluń” Karol Tomczyk zgłosił do regionalnego budżetu obywatelskiego w 2021 r. Na inicjatywę oddano ponad 1,5 tys. głosów. Jakie inne projekty uzyskały finansowanie z budżetu województwa, możecie przeczytać tutaj: Budżet obywatelski \"Łódzke na plus\" 2021 - wynki głosowania.", "url": "https://wielun.naszemiasto.pl/prezentacja-i-gotowanie-tradycyjnych-wyrobow-z-powiatu/ar/c17-9041031", "category": "łódzkie", "sub_category": "Mięso świeże oraz produkty mięsne", "phrase": "Kiełbasa z Tronin"}