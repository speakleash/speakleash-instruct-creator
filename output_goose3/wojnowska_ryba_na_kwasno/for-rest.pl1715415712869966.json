{"meta_description": "Często nawet nie zdajemy sobie sprawy z tego, jakimi dobrodziejstwami natury możemy pochwalić się w województwie lubuskim. Jakie tradycyjne smaki spotkamy na lubuskich talerzach?", "title": "Z jakich smaków słynie Lubuskie?", "content": "Często nawet nie zdajemy sobie sprawy z tego, jakimi dobrodziejstwami natury możemy pochwalić się w województwie lubuskim. Jakie tradycyjne smaki spotkamy na lubuskich talerzach? Chociaż często o tym zapominamy, kuchnia jest ważnym elementem kultury danego miejsca. To właśnie dzięki niej jesteśmy w stanie poznać zwyczaje panujące w regionie czy kraju, a także zorientować się we wpływach, które ukształtowały naród. W Polsce od jakiegoś czasu mamy możliwość odkrywania coraz to nowych smaków – coraz popularniejsza staje się kuchnia hiszpańska, portugalska, chińska, gruzińska czy izraelska. Dzięki potrawom możemy odkrywać uroki tradycyjnej kuchni każdego państwa – jej smaków, kolorów i zapachów. Co piękne, oprócz tradycyjnej kuchni narodowej, każdy region słynie z czegoś innego. Nie inaczej jest w Polsce – oprócz kuchni staropolskiej, różne regiony mogą poszczycić się własnymi potrawami przygotowywanymi od pokoleń. Nie inaczej jest w województwie lubuskim. Obserwując trendy na rynku, coraz więcej uwagi poświęca się kuchni lekkiej i zdrowej. Na jej tle, kuchnia staropolska może wydawać się tłusta i niezdrowa, ale to tylko pozory! W kuchni naszych przodków wyróżniały się dary natury – owoce leśne, grzyby czy dziczyzna. Nie mniej popularna była cielęcina i drób, które podawano z różnymi sosami i polewkami w wielorakich smakach. Z chęcią stosowano rodzynki, owocowe konfitury, ocet czy nieco później pieprz, cynamon oraz gałkę muszkatołową. W każdym regionie potrawy mogły się różnić szczegółami, szczególnie tymi związanymi z dostępnymi produktami na miejscu. To właśnie lokalne produkty spożywcze oraz to, co w regionie dała natura, przyczyniły się do stworzenia regionalnych potraw. Na pewno każdy z nas słyszał o pyrach z gzikiem, pyzach śląskich, kartaczach z Suwalszczyzny czy podhalańskich Moskolach. A co charakterystyczne jest dla województwa lubuskiego? Kuchnia lubuska jest specyficzna z jednego względu – na tych ziemiach nie znajdziemy praktycznie ich rdzennych mieszkańców, którzy tworzyli tradycje kulturalne. Lubuszanie to w większej mierze nasi dziadkowie i pradziadkowie, którzy przybyli tutaj po II wojnie światowej z różnych zakątków Polski i z kresów. Lubuska kuchnia stanowi zatem zlepek kuchni z różnych regionów i jest niezwykle różnorodna. Nie oznacza to jednak, że nie mamy charakterystycznych lubuskich smaków! Województwo lubuskie słynie ze swoich jezior, lasów i rzek. Niezwykle gęste zalesienie regionu daje nam szansę na korzystanie z bogactwa natury w naszej lubuskiej kuchni. Potrawy, które przygotowywane są w regionalnych restauracjach zwykle bazują na tym, co oferuje nam przyroda – słodkowodnych rybach, grzybach i dziczyźnie. Jednym z tradycyjnych dań jest wojnowska ryba na kwaśno, czyli smażone filety w zalewie octowej z przyprawami. Z ryb, możecie posmakować także węgorza parowanego po rybacku. Ta potrawa przypomina zupę rybną z dużymi kawałkami widocznego mięsa rybiego. Na lubuskich stołach, szczególnie na południu województwa, spotkacie także gołąbki zawijane w liście winorośli. Nic w tym dziwnego, nasz region słynie przecież z uprawy winorośli i produkcji wina! W lubuskim możesz również skosztować niebecz z kapustą, pierożki drożdżowe z fasolą, czy zjeść szarlotkę na bazie renety landsberskiej – odmiany jabłek znanej i wyhodowanej w ówczesnym Landsbergu (dziś Gorzów). Nasza kuchnia to miejsce, gdzie tradycja miesza się z nowoczesnością. Z przyjemnością korzystamy ze staropolskich przepisów i świeżych, sezonowych produktów regionalnych. To dzięki nim, w naszym menu zawsze znajdziesz potrawy, które mają w sobie szczyptę regionalnych smaków. Sprawdź jak naszą pasję przekuwamy w różnorodne menu, które powstaje z ogromnym zaangażowaniem według rodzinnych receptur. Zapraszamy do naszej restauracji!", "url": "https://for-rest.pl/z-jakich-smakow-slynie-lubuskie/", "category": "lubuskie", "sub_category": "Produkty rybołówstwa, w tym ryby", "phrase": "Wojnowska ryba na kwaśno"}