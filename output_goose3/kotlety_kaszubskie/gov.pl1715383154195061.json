{"meta_description": "Produkt wpisany na listę produktów tradycyjnych w dniu 2011-08-25\nW kategorii Produkty rybołówstwa\nW województwie woj. pomorskim", "title": "Kotlety kaszubskie - - Portal Gov.pl", "content": "W nadjeziornej części Kaszub ryby odgrywały dominującą rolę. Chłopi z wsi leżących nad brzegami rozległych jezior utrzymywali się w dużej mierze z rybołówstwa. Połowy odbywały się zarówno latem jak i zimą. Ryby przygotowywano na wiele sposobów. Większe ryby przeznaczano do wędzenia, pieczenia, gotowania, drobniejsze „kiedy połów był obfity w różnego gatunku ryby, często przygotowywano z mielonej masy rybnej klopsiki, które jedzono na ciepło z kartoflami lub na zimno z chlebem” (Wiesława Niemiec, „O tim, jak przóde lat Kaszëbi warzële”, Władysławowo 2004). Mięso rybie mielono lub siekano i dla zaostrzenia smaku mieszano je z kawałkiem zmielonego świeżego boczku lub słoniny, zachowując proporcje: dwie części mielonej ryby, jedna mielonego boczku. Niektóre gospodynie obsmażały boczek przed zmieleniem. W zależności od upodobań kulinarnych domowników dodawano do masy cebulę, ząbki czosnku, koper, a z przypraw sól, pieprz i majeranek. Kotlety gotowano na wywarze z jarzyn, obtaczano w bułce i smażono na tłuszczu, zapiekano lub zalewano sosem śmietanowym, pomidorowym. Smak kotletów kaszubskich zależał od gatunku ryb i użytych przypraw.", "url": "https://www.gov.pl/web/rolnictwo/kotlety-kaszubskie", "category": "pomorskie", "sub_category": "Produkty rybołówstwa, w tym ryby", "phrase": "Kotlety kaszubskie"}