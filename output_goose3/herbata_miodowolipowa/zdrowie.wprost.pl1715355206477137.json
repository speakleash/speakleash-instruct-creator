{"meta_description": "Herbata z lipy pomaga na przeziębienie i kaszel. Jakie ma właściwości i kiedy warto po nią sięgnąć?", "title": "Herbata z lipy – na przeziębienie i na uspokojenie. Przepis i właściwości", "content": "Lipa to drzewo, którego właściwości lecznicze są cenione od wieków. Zajmuje ważne miejsce w kulturze wszystkich Słowian, stanowiąc symbol zdrowia i długowieczności. Co warto o niej wiedzieć i kto może stosować herbaty i napary z lipy? Lipa – co to za drzewo? Lipa to drzewo, które rośnie w klimacie umiarkowanym w Europie, Azji i w Ameryce Północnej. Może osiągnąć 30 metrów wysokości i jest długowieczne – rośnie 300 lat. W Polsce rośnie ponad 20 gatunków lipy. Rośnie na łąkach, w lasach i w parkach. Bywa sadzona w ogrodach jako roślina ozdobna i dająca latem upragniony cień. Kwiaty lipy wykorzystywane są do przygotowywania naparów i herbatek, które mają leczniczą moc. Robi się z nich również miód oraz olej. W kulturze ludowej lipa zajmuje ważne miejsce. Nie ma chyba innego drzewa, które tak często pojawiałoby się w poezji i w malarstwie. Pisali o nim najważniejsi polscy twórcy m.in. Jan Kochanowski i Adam Mickiewicz. Niegdyś wierzono, że lipa przynosi szczęście i dobrobyt, dlatego chętnie sadzono ją w towarzystwie kapliczek i kościołów. Na wsiach uważano także, że drzewo to może ochronić przed urokiem złych duchów i czarownic. Ze względu na bogactwo witamin i innych składników, lipa bywa wykorzystywana przede wszystkim do leczenia infekcji górnych dróg oddechowych. Działa napotnie, powlekająco, nawilża podrażnioną śluzówkę gardła. Pomaga na katar, kaszel, ból gardła. Stosuje się ją zarówno w przebiegu przeziębienia, jak i zapalenia oskrzeli czy grypy. Napar z lipy to znakomite naturalne lekarstwo w sezonie grypowym. Pomaga skrócić okres trwania choroby i szybciej pozbyć się z organizmu wirusów. Działa moczopędnie, dlatego ułatwia wydalanie toksyn i szkodliwych substancji. Oprócz tego świetnie rozgrzewa, motywując układ immunologiczny do walki z wirusami. Wykazuje również działanie nawilżające podrażnioną przez spływającą wydzielinę śluzówkę gardła. Ułatwia pozbycie się zalegającej w nosie i zatokach wydzieliny, a także łagodzi kaszel. Herbatkę z lipy warto wzbogacić imbirem i miodem, by wspomóc jej lecznicze działanie. Dzięki temu nie tylko mocniej rozgrzeje, ale również zadziała przeciwzapalnie. Herbatka z lipy wspomaga również pracę układu trawiennego. Wspomaga przepływ żółci, pobudza wydzielanie soków żołądkowych, dlatego warto po nią sięgnąć po zjedzeniu obfitego obiadu. Wspomoże procesy trawienne i ochroni przed uczuciem ciężkości. Lipa wykazuje również działanie kojące i uspokajające. Co ciekawe, działa w ten sposób nie tylko stosowana wewnętrznie w formie naparów, ale również zewnętrznie. Można ją wykorzystać w formie wcierek do ciała czy dodatku do ciepłej kąpieli. Stosowana zewnętrznie nie tylko uspokaja skołatane nerwy i pomaga przywrócić równowagę psychiczną, ale także nawilża skóra i łagodzi stany zapalne. Miód lipowy jest jednym z najbardziej cenionych miodów. Działa antyseptycznie, przeciwzapalnie, pomaga obniżyć temperaturę ciała w przypadku gorączki i zwalczyć infekcję. Oprócz tego działa przeciwgrzybiczo i przeciwbakteryjnie. Warto stosować go regularnie w sezonie jesienno-zimowym, by poprawić swoją odporność. Należy jednak pamiętać, że miodu nie należy podawać dzieciom do 2. roku życia, bo może wywołać alergie. Aby cieszyć się dobroczynnymi właściwościami herbatki z lipy, wystarczy 1 łyżkę suszonych kwiatów zalać wrzątkiem. Następnie odstawić do zaparzenia pod przykryciem. Pić ciepłą, by rozgrzać organizm. Świetnie smakuje z dodatkiem cytryny, soku malinowego, miodu i imbiru. Czytaj też: Pigwa to polska cytryna, która wzmacnia odporność. Jak zrobić nalewkę z pigwy?", "url": "https://zdrowie.wprost.pl/profilaktyka-i-leczenie/10473223/herbata-z-lipy-przepis-i-wlasciwosci-lecznicze.html", "category": "podkarpackie", "sub_category": "Napoje (alkoholowe i bezalkoholowe)", "phrase": "Herbata miodowo-lipowa"}