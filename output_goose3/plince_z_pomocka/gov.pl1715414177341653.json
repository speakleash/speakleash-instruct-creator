{"meta_description": "Produkt wpisany na listę produktów tradycyjnych w dniu 2019-07-12 w kategorii Gotowe dania i potrawy w woj. warmińsko-mazurskim.", "title": "Plince z pomoćką - - Portal Gov.pl", "content": "Tradycyjne dania kuchni warmińsko-mazurskiej opierały się głównie na ziemniakach, które od XVIII wieku były masowo uprawiane na ziemi Warmii i Mazur. Gospodynie, z ziemniaków sporządzały potrawy od najprostszych do bardzo wyszukanych, na gorąco, na zimno i na słono, ale też w formie deserów. Na dworach chętnie jadano ziemniaki w piwie, które serwowano do wołowiny. W domach mieszczańskich przygotowywano sałatki ziemniaczane, doprawiane sosem majonezowym. Jednym z najpopularniejszych dań Warmii i Mazur były plince z pomoćką, czyli placki ziemniaczane z twarogiem doprawionym śmietaną. Charakterystyczną cechą mazurskiej potrawy jest połączenie dwóch rodzajów pożywienia, czyli placków, jako wiejskiego jadła oraz pomoćki związanej z tradycją przybyłą z przesiedleńcami zza wschodniej granicy. Do przygotowania mazurskiego dania należy starannie oczyścić ziemniaki, dokładnie je obrać i razem z cebulą zetrzeć na tarce. Do masy dodaje się jajko, sól, kminek, majeranek oraz szczypiorek. Uformowane plince, o średnicy 10 cm, smaży się na głębokim oleju na 1cm grubości. Pomoćka przygotowywana jest z utartego i ugniecionego widelcem twarogu ze śmietaną. Do smaku doprawiona jest startą cebulą, czosnkiem, solą i pieprzem. Chrupiące placki podawane z okrasą z nabiału, tworzą danie wyjątkowo sycące i wyraziste w smaku. Plince jadano także na słodko z dodatkiem cukru, musu jabłkowego czy czarnych jagód, które popijano herbatą, mlekiem lub kakao.", "url": "https://www.gov.pl/web/rolnictwo/plince-z-pomocka", "category": "warmińsko-mazurskie", "sub_category": "Gotowe dania i potrawy", "phrase": "Plince z pomoćką"}