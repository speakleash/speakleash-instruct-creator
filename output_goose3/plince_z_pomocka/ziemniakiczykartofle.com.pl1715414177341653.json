{"meta_description": "", "title": "Plińce z pomoćką", "content": "Warmię i Mazury kocham całym sercem. Uważam, że to najpiękniejszy region naszego kraju. Pola, lasy, łąki, jeziora. Niepowtarzalny klimat i pyszne jedzenie. Kuchnia mazurska ma swoje korzenie w kuchni polskiej, niemieckiej i litewskiej. Dania regionalne bazują na ziemniakach, jajach, grzybach i oczywiście rybach. Regionalne potrawy zachwycają niepowtarzalnym, swojskim smakiem. Domowe przetwory, przepisy przekazywane z pokolenia na pokolenie, łatwe i szybkie w wykonaniu. W prosty sposób można je odtworzyć po powrocie z wakacji, już w domu. Dzisiaj proponuję plińce z pomoćką, czyli placki ziemniaczane z sosem, u mnie będzie to śmietana z twarogiem i czosnkiem niedźwiedzim. Ziemniaki dokładnie umyj i obierz. Zatrzyj na tarce o grubych oczkach. Cebulę obierz i zetrzyj na tarce. Jajko umyj i wbij do startych warzyw. Masę dopraw solą, pieprzem i innymi przyprawami. Dokładnie wymieszaj dodając po 1 łyżce mąki. Na patelni rozgrzej olej. Wykładaj po jednej łyżce masy ziemniaczanej delikatnie wygładzając. Smaż do uzyskania złocistego koloru po obu stronach. Placki wykładaj na papierowy ręcznik. Połącz śmietanę i twaróg z czosnkiem niedźwiedzim. W razie potrzeby dopraw do smaku. Gotowe placki ziemniaczane wyłóż na talerz, udekoruj kleksem z sosu śmietanowego, kawałkiem wędzonej ryby i świeżym koprem. Danie świetnie sprawdzi się na przystawkę jak również bezmięsny obiad w czasie postu. Smacznego!", "url": "https://ziemniakiczykartofle.com.pl/pojedynek-09-ziemniak/plince-z-pomocka/", "category": "warmińsko-mazurskie", "sub_category": "Gotowe dania i potrawy", "phrase": "Plince z pomoćką"}