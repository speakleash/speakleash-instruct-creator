{"meta_description": "Produkt wpisany na listę produktów tradycyjnych w dniu 2013-05-14 w kategorii Warzywa i owoce w woj. opolskim.", "title": "Ogórkowe pikle - - Portal Gov.pl", "content": "„Nie mogło zabraknąć u śląskich gospodyń smakowitych kiszonych ogórków (…) Warto natomiast przypomnieć recepturę na ogórkowe pikle (bardzo popularne zwłaszcza na Śląsku Opolskim (…)” (Wera Sztabowa, „Krupnioki i moczka czyli gawędy o kuchni śląskiej”, Katowice 1985). Pikle przygotowywane są z wyrośniętych, dużych ogórków gruntowych uprawianych w przydomowych ogródkach i w ogródkach przy gospodarstwach rolnych. Sposób ich przyrządzenia został opisany w wielu publikacjach. Na początku należy: „Duże, dojrzałe ogórki obrać ze skórki i pokrajać wzdłuż na 8 części. Usunąć gniazda nasienne. Tak otrzymane paty ogórkowe przesypać solą i zostawić w garnku kamiennym lub emaliowanej nie obitej misce na cała dobę” (pod red. O. Słomczyńskiej, S. Sochackiej, „Nowa Kuchnia Śląska”, Instytut Śląski w Opolu, Opole 1985). Następnie ogórki zostają odcedzone z soku i pozostawione na kolejne 5 godzin. Po upływie odpowiedniego czasu ogórki wkładane są do słoików z krążkami marchwi, cebuli, dodatkiem kopru, ziela angielskiego, liścia laurowego i gorczycy. Na koniec wszystko zalewane jest wodą i octem z dodatkiem cukru i soli. Słoiki gotowane są jeszcze przez około 10 minut i studzone. Ogórkowe pikle przechowywane są w piwnicach i spiżarniach, aż do następnych zbiorów. Zazwyczaj podawane zostają do obiadu jako przystawka oraz do dań na zimno.", "url": "https://www.gov.pl/web/rolnictwo/ogorkowe-pikle", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórkowe pikle"}