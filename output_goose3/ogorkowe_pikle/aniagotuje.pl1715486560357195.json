{"meta_description": "Domowe pikle z ogórków to jeden z pyszniejszych sposób na przetwory z wykorzystanie pysznych, polskich ogórków gruntowych. Zapraszam po mój sprawdzony, bardzo dobry przepis na idealne pikle. Wyjdą Ci pyszne.", "title": "Pikle", "content": "Czas przygotowania: 1 godzina   Czas leżenia ogórków w soli minimum: 2 godziny   Czas pasteryzowania słoików: 15 minut  Liczba porcji: 4 słoiki po 500 ml     Kaloryczność kcal: 35 w 100 g pikli  Dieta: bezglutenowa, wegańska, wegetariańska  Szklanka ma u mnie pojemność 250 ml.  Na 1500 gramów średnich lub małych ogórków gruntowych użyłam cztery słoiki o pojemności 500 ml każdy.  Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw lub owoców. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się, jaka mniej więcej ilość potrzebna jest do zrobienia danego przepisu.   Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Gorąco polecam przeczytać najpierw cały przepis, by poznać jego zarys i kolejność kroków.  W czterech słoikach o pojemności 500 ml każdy, bez problemu zmieścisz 1500 gramów i tych małych i trochę większych ogórków gruntowych. Jeśli planujesz zamknąć w słoikach więcej ogórków, to możesz podwoić, czy potroić ilość wszystkich składników. Ogórki powinny być świeżutkie. Najlepsze są ogórki zbierane tego samego dnia. Oba końce mają być twarde, a ogórki jędrne i bez przebarwień ani uszkodzeń. Do tego przepisu można użyć nieco większych ogórków, które są duże i zazwyczaj ciemniejsze. Te szersze ogórki mają już duże pestki, które trzeba usunąć. Ogórki umyj zatem bardzo dokładnie pod zimną, bieżącą wodą, a następnie odetnij im oba końce (tylko odrobinkę). Następnie każdą sztukę cienko obierz, przekrój wzdłuż na dwie połówki lub też na cztery podłużne kawałki. Młode i małe ogórki kroję tylko wzdłuż na pół i zazwyczaj nie usuwam gniazda nasiennego, a te większe i starsze kroję na cztery i zawsze wycinam gniazda nasienne. Doskonale oczyszczone, tylko zdrowe i pokrojone ogórki umieść w garnku lub w dużej misce. Wsyp pełną łyżkę soli zwykłej lub kamiennej. Jak wsypiesz jej nieco więcej, do 30 gramów, to też będzie ok.  Ogórki z solą wymieszaj delikatnie dłońmi lub drewnianą łyżką. Garnek/miskę przykryj przykrywką (zostawiłam niewielką szparkę) i odstaw w chłodne miejsce na dwie godziny (mogą tak czekać i cztery godziny). Od czasu do czasu zaglądaj do ogórków, by je przemieszać. Dzięki temu szybciej miękną, puszczają wodę, a sól się rozpuszcza. Dwie godziny to taki minimalny czas na to, by ogórki puściły wodę i uzyskały lekko słony smak. Po tym czasie ogórki zrobią się też bardziej elastyczne. Słoną wodę wylej, nie będzie ona już potrzebna. Nie odcedzałam jednak bardzo dokładnie ogórków. Odlałam tylko zebraną wodę. Ogórki są nadal słone i lekko mokre.Przygotuj cztery czyste słoikói o pojemności 500 ml każdy. Idealne będą jeszcze gorące słoiki (np. wyjęte prosto z piekarnika /temperatura nie wyższa niż 110 stopni/ lub z garnka z wrzątkiem). Możesz też użyć słoików o innej pojemności. Ważne, by łącznie miały one około 2000 ml pojemności. Słoiki powinny być idealnie czyste, a najlepiej odparzone wrzątkiem. Tak samo zakrętki. Używaj tylko nieuszkodzonych słoików i zakrętek.Słupki ogórków układaj pionowo w słoikach. Rozłóż je tak, by rozdzielić ogórki po równo do każdego słoika (może być ciasno). W każdym słoiku umieść po jednym ziarnku ziela angielskiego, po kilka ziaren czarnego pieprzu, większą szczyptę ziaren gorczycy oraz po kawałku listka laurowego (u mnie po jednym małym listku prosto z krzaczka). Dla zaostrzenia smaku do każdego słoika można dać trochę więcej pieprzu oraz gorczycy. Ja jednak wolę troszkę łagodniejszą wersję.Przygotuj zalewę. Do garnka wlej 2 szklanki wody, czyli 500 ml wody. Wsyp około 60 gramów cukru oraz wlej 120 ml octu spirytusowego 10 %. Zalewę wymieszaj i doprowadź do wrzenia. Jak tylko cukier się rozpuści od razu wyłącz zalewę. Rozlej ją do słoików. Zalewy wlewaj tyle, by całkowicie przykryć ogórki, ale i zostawić 1 cm wolnej przestrzeni od rantu. Dopiero tak przygotowane słoiki można mocno zakręcić.Aby można było odstawić pikle do piwniczki, należy je jeszcze poddać krótkiej pasteryzacji. Na dnie szerokiego garnka umieść ściereczkę bawełnianą lub nową pieluchę tetrową. Słoiki ułóż jeden obok drugiego, ale tak, by nie stykały się ze sobą. Wlej wodę do maksymalnie 3/5 wysokości słoików. Ustaw średnią moc palnika i doprowadź wodę do wrzenia. Zmniejsz moc do małej i pasteryzuj tak słoiki przez około 15 minut. Jeśli użyta była gorąca zalewa, to słoiki umieść w garnku z już gorącą wodą.Zaraz po pasteryzacji słoiki połóż na blacie jeden obok drugiego i przykryj ręcznikiem. Niech studzą się powoli nawet dwie godziny. Po tym czasie możesz wynieść słoiki z piklami do chłodnego i zacienionego pomieszczenia bez wilgoci. Jeśli zakrętki nie zassały się, to poczekaj do dnia następnego. Gdyby któryś słoik nadal nie był zawekowany, to odłóż go do lodówki. Po 7-10 dniach otwórz i zjadaj na bieżąco. Porada: Do słoików można też wlać przestudzoną zalewę. Zalewa nie musi być gorąca. Należy jednak pamiętać o tym przy pasteryzacji i słoiki zalane chłodną zalewą umieścić w garnku z jeszcze zimną wodą, a następnie liczyć czas pasteryzacji od zagotowania wody w garnku.", "url": "https://aniagotuje.pl/przepis/pikle", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórkowe pikle"}