{"meta_description": "Przygotujemy napar z czarnej herbaty podwędzanej lapsang souchong oraz herbaty czerwonej pu-erh. W mieszaninie tych herbat namoczymy owoce w przeciągu kilku godzin,", "title": "Jak zrobić najlepszy kompot na święta? Przepis na kompot z herbatą", "content": "Herbaciarze też chcieliby cieszyć się swoim wigilijnym kompotem i przyrządzić go tak, jak lubią, czyli z herbatą. Oto ciekawy przepis na zimowo-świąteczny kompot herbaciany. W wielu przepisach pojawia się długotrwałe moczenie owoców w wodzie przed ugotowaniem kompotu. Dla wydobycia bogatszego aromatu zalewa się wodą susz owocowy i po nocy moczenia, w tej samej wodzie gotuje się je. My w tym celu użyjemy herbaty. Przygotujemy napar z czarnej herbaty podwędzanej lapsang souchong oraz herbaty czerwonej pu-erh. W mieszaninie tych herbat namoczymy owoce w przeciągu kilku godzin. Po za tradycyjnymi gruszkami, jabłkiem i śliwką dodamy jeszcze czegoś co wzmocni leśno-zimowy akcent całej kompozycji. Będzie to suszony owoc jarzębiny oraz pączki sosnowe. Jarzębina zawiera duże ilości witaminy C oraz poprawia trawienie oraz pracę wątroby i nerek co dodatkowo pasuje do wigilijnego pełnego stołu. Pączki sosny swym żywicznym aromatem dodadzą całej kompozycji świątecznego zapachu. Z korzennych przypraw zastosujemy gałkę muszkatołową oraz goździki. Całość osłodzimy miodem. Przepis na kompot z owocami i herbatą • Połową wody zalać suszone owoce aby namokły. Zostawić je należy na co najmniej godzinę a najlepiej na noc. • Po namoczeniu owoce ugotować w tej samej wodzie i gotować na małym ogniu 15 min. • W międzyczasie zaparzyć herbatę wraz z jarzębiną oraz sosną w drugim litrze wody. • Przecedzić i dodać do gotującego się kompotu po 15 minutach i gotować razem kolejne 15 min. Jeśli chcemy uzyskać bardziej intensywny smak owoców można śmiało manipulować ich ilością i proporcją. Łemkowie to mniejszość narodowa zamieszkująca początkowo Łemkowszczyznę, czyli południowo-wschodni region Polski oraz przylegające obszary Ukrainy i Słowacji. W skutek akcji przesiedleńczych spora grupa Łemków zamieszkała w województwie Dolnośląskim, zwłaszcza w Legnicy. To właśnie w tym województwie w czasie spisu ludności zadeklarowała się połowa Łemków z całego kraju. Wielu z nas jednak nie ma pojęcia, że to tej grupie etnicznej zawdzięczamy wigilijny kompot. Określany jest słowem juha i pod tą nazwą zapisany jest na liście produktów tradycyjnych. Nie wiadomo dokładnie kiedy, pod różnymi nazwami, kompot z suszonych owoców stał się potrawą bożonarodzeniową. Fakt jest taki, że Łemkowie szczególnie upodobali sobie gruszki, śliwki i jabłka, czego dowodzi fakt, że wiele takich drzew sadzili wokół swoich domów. Powszechne było konserwowanie owoców na zimę poprzez ich suszenie, a następnie przygotowywanie z nich kompotu. Sam kompot poza tym, że smaczny i świąteczny dostarcza nam licznych witamin, oraz co przy wigilii ważne poprawia trawienie i poprawia pracę jelit. Obecnie znaleźć można bardzo dużo przepisów na wigilijny kompot i nawet znani kucharze polecają własne. Poza oryginalnymi owocami powszechnie dodaje się jeszcze rodzynki, figi, miód, cynamon, goździki oraz gałkę muszkatołową. Często też śliwki zamiast suszone bywają wędzone.", "url": "https://www.czajnikowy.com.pl/jak-zrobic-najlepszy-kompot-na-swieta-przepis-na-kompot-z-herbata/", "category": "dolnośląskie", "sub_category": "Napoje (alkoholowe i bezalkoholowe)", "phrase": "Juha – kompot z suszonych owoców"}