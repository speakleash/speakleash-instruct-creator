{"meta_description": "", "title": "Kompot wigilijny", "content": "Kompot gotowany z suszonych owoców, dziś serwuje się do wieczerzy wigilijnej. Najczęściej przyrządza się z suszonych śliwek, jabłek, gruszek, moreli a na bogato można dodać jeszcze rodzynki i figi. Smak wzbogaca się cukrem, cytryną, startą skórką z pomarańczy, goździkami, cynamonem, imbirem, czasem gałką muszkatołową. Spotyka się też wersje z dodatkiem słodkiego białego wina. Kompot z suszu doskonale gasi pragnienie, przyśpiesza perystaltykę jelit, zawiera witaminy A i B, kwas foliowy, dużą ilość potasu i żelaza oraz pewną ilość witaminy C. Suszone owoce myjemy, zalewamy na noc letnią wodą, zostawiamy pod przykryciem. Na drugi dzień gotujemy na małym ogniu do miękkości owoców, doprawiamy według uznania, przecedzamy. Owoce możemy zjeść lub wykorzystać do przyrządzenia deserów lub mięs.", "url": "https://przepisyzmojejkuchni24.pl/recipe/kompot-wigilijny/", "category": "dolnośląskie", "sub_category": "Napoje (alkoholowe i bezalkoholowe)", "phrase": "Juha – kompot z suszonych owoców"}