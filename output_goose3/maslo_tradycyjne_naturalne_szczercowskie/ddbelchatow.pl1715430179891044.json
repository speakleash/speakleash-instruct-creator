{"meta_description": "&bdquo;Wyborowa krówka bełchatowska&rdquo; znalazła się wśród  blisko 150 smakołyków i potraw z terenu województwa łódzkiego, które zostały wpisane na Listę Produktów Tradycyjnych. Magistrat zachęca mieszkańców Bełchatowa i okolic do zgłaszania innych lokalnych przysmaków. Okazuje się, że na listę trafiły też inne regionalne produkty m.in. ze Szczercowa. - ddbelchatow.pl", "title": "Bełchatowski specjał na liście regionalnych produktów. Zgadnijcie co to za smakołyk?", "content": "Bełchatowski specjał na liście regionalnych produktów. Zgadnijcie co to za smakołyk? „Wyborowa krówka bełchatowska” znalazła się wśród blisko 150 smakołyków i potraw z terenu województwa łódzkiego, które zostały wpisane na Listę Produktów Tradycyjnych. Magistrat zachęca mieszkańców Bełchatowa i okolic do zgłaszania innych lokalnych przysmaków. Okazuje się, że na listę trafiły też inne regionalne produkty m.in. ze Szczercowa. Blisko 150 lokalnych przysmaków i wyrobów z województwa łódzkiego znalazło się Liście Produktów Tradycyjnych. Okazuje się, że również nasze miasto ma swój smakołyk, który znalazł się w tym prestiżowym zestawieniu. To „wyborowa krówka bełchatowska”, której początki w Bełchatowie sięgają lat międzywojennych, a później Fabryki Cukierniczej Milko. Zakład wytwarzał te cukierki według starych receptur i technologii. Obecnie produkcją krówek w naszym mieście zajmuje się firma Majami, która jest kontynuatorem wieloletniej tradycji. W 1996 roku doszło bowiem do współpracy, a następnie połączenia Majami i Milko. - Historia krówki bełchatowskiej rozpoczęła się w latach międzywojennych, kiedy to wytwarzanie cukierków było bardzo utrudnione. Cukierki krówki jednak były łatwe w produkcji, bo do ich wytworzenia wystarczyły składniki wykorzystywane w domu, takie jak: cukier, masło, mleko, syrop. Krówki w tamtym czasie były jednymi z nielicznych słodyczy możliwych do spożywania przez dzieci i dorosłych – czytamy w opisie produktu na oficjalnej stronie Ministerstwa Rolnictwa i Rozwoju Wsi. A jak powstawał ten bełchatowski przysmak? Wymienione surowce mieszane były ze sobą w misce lub garnku, a następnie gotowane do odpowiedniej temperatury przez odpowiednio długi czas. Po ugotowaniu masa krówkowa wylewana była na blachy, gdzie odbywał się proces jej chłodzenia. - Podczas tego etapu ważne było, aby masa odpowiednio skrystalizowała, a powstały cukierek był kruchy i twardy z charakterystyczną tzw. „łezką” w środku. „Łezka” to taki etap krystalizacji cukierka, w którym cukierek z zewnątrz ma skrystalizowaną otoczkę, a w środku płynno-likworową konsystencję – tak opisywany jest proces wytwarzania tego smakołyku. Po wystudzeniu masę kroiło się w taki sposób, aby powstały pojedyncze kostki cukierków. Wszystkie czynności wykonywano ręcznie. Jednak najbardziej charakterystyczną czynnością przy wyrobie krówki było jej ręczne zawijanie w papierek. - Często domownicy siadali przy stole i śpiewając pieśni zawijali cukierki, wrzucając je do koszyków. W latach 50. do pakowania krówek używano dostępnych w tamtych czasach opakowań, najczęściej był to zwykły, szary parafinowany papier. Sposób wytwarzania krówek był całkowicie ręczny, a ich delikatne traktowanie powodowało, że cukierki utrzymywały długo ciągnącą konsystencję i nie kruszały. Dziś w regionie bełchatowskim ciągnąca krówka jest nadal bardzo charakterystyczna, znana i uwielbiana przez lokalną społeczność. Jedyną zmianą, jaka nastąpiła w produkcji krówek jest taka, że krówkę można wytwarzać w różnych smakach i zawijać w kolorowe etykiety – czytamy na ministerialnej stronie. Na liście Produktów Tradycyjnych Ministerstwa Rolnictwa i Rozwoju Wsi zanazło się też wiele innych przysmaków regionalnych m.in. ogórki kwaszone spod Wielunia, masło tradycyjne naturalne szczercowskie, gołąbki z Osin. - Mogą się na niej znaleźć wyłącznie wyroby, które mają wysoką jakość, przynajmniej 25-letnią tradycję wytwarzania, a także są związane z kulturą i historią naszego województwa. Co równie ważne muszą być również wytwarzane właśnie w naszym regionie – informuje bełchatowski magistrat. Kategorii produktów jest osiem: mleczne, mięsne, rybołówstwa, warzywa i owoce, piekarnicze i cukiernicze, oleje i tłuszcze, miody oraz gotowe dania i potrawy. Wciąż można zgłaszać lokalne produkty. Wniosek o wpis na LPT trzeba złożyć w Urzędzie Marszałkowskim Województwa Łódzkiego – Departamencie Rolnictwa i Ochrony Środowiska (al. Piłsudskiego 8 90-051 Łódź). Dodatkowych informacji udzielają pracownicy łódzkiego urzędu marszałkowskiego pod numerem tel. 42 291 97 67. Szczegóły zamieszczone są także na ich stronie – www.lodzkie.pl/rolnictwo.", "url": "https://ddbelchatow.pl/wydarzenia/belchatowski-specjal-na-liscie-regionalnych-produktow-zgadnijcie-co-to-za-smakolyk/6SzWxJFkGzwCsiwBSAZH", "category": "łódzkie", "sub_category": "Oleje i tłuszcze (masło, margaryna itp.)", "phrase": "Masło tradycyjne naturalne szczercowskie"}