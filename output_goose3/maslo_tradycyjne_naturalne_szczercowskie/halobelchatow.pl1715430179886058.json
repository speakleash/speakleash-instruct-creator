{"meta_description": "", "title": "REGIONALNY PRODUKT TRADYCYJNY - POSZUKIWANY!", "content": "„Wyborowa krówka bełchatowska”, znalazła się na liście prawie 150 produktów tradycyjnych promujących region łódzki. Marszałek Województwa Łódzkiego zaprasza do dołączenia do tego grona. Starsi bełchatowianie z sentymentem wspominają Fabrykę Cukrów „Milko”. Co to były za zapachy?! Czasami można było podejść do okna i poprosić uwijające się tam pracownice o mały kawałek z tej słodkiej, pachnącej, jasnokremowej masy leżącej na stołach, a potem delektować się z koleżankami i kolegami tą ciągnącą słodkością. Widok dzieci pod oknami fabryki był chyba stałym elementem tego miejsca, a smaku takiej „krówki” prosto z produkcji nie zapomina się do końca życia. Dzisiaj kontynuatorami tej receptury i produkcji „krówek”, jest w Bełchatowie firma „Majami”. Na liście Produktów Tradycyjnych Ministerstwa Rolnictwa i Rozwoju Wsi znalazło się też wiele innych przysmaków regionalnych m.in. ogórki kwaszone spod Wielunia, masło tradycyjne naturalne szczercowskie, gołąbki z Osin.Produkty można zgłaszać w 8 kategoriach: mleczne, mięsne, rybołówstwa, warzywa i owoce, piekarnicze i cukiernicze, oleje i tłuszcze, miody oraz gotowe dania i potrawy. Wniosek o wpis na LPT trzeba złożyć w Urzędzie Marszałkowskim Województwa Łódzkiego – Departamencie Rolnictwa i Ochrony Środowiska (al. Piłsudskiego 8 90-051 Łódź). Dodatkowych informacji udzielają pracownicy łódzkiego urzędu marszałkowskiego pod numerem tel. 42 291 97 67. Szczegóły zamieszczone są także na ich stronie – www.lodzkie.pl/rolnictwo.", "url": "https://halobelchatow.pl/2020/07/30/regionalny-produkt-tradycyjny-poszukiwany/", "category": "łódzkie", "sub_category": "Oleje i tłuszcze (masło, margaryna itp.)", "phrase": "Masło tradycyjne naturalne szczercowskie"}