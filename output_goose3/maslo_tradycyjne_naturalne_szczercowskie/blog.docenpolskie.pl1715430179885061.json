{"meta_description": "", "title": "RPSM Szczerców", "content": "Wielkim sukcesem zakończył się udział Rolniczo-Pracowniczej Spółdzielni Mleczarskiej Szczerców w VII audycie programu „Doceń polskie”.Prestiżowy certyfikat zdobyły wszystkie wyroby tego producenta zgłoszone do oceny (łącznie pięć artykułów), zaś trzy z nich wyróżniono dodatkowym mianem TOP PRODUKT.  Taki werdykt Loży Ekspertów, przyznającej certyfikaty, to najlepsza rekomendacja dla szczercowskiej spółdzielni i jednoznaczne potwierdzenie wysokiej jakości produkowanego przez nią nabiału. Ser twarogowy jest wytwarzany tradycyjną metodą; w poszczególnych etapach produkcji przestrzegane są naturalne procesy fermentacyjne. Twarogi, ze względu na obecność pełnowartościowego białka, zastępują wiele produktów pochodzenia mięsnego, a przy tym są bogatym źródłem witamin oraz związków mineralnych takich jak wapń, fosfor czy żelazo.  Szczercowskie sery są lekkostrawne i wyśmienicie smakują, mogą być spożywane jako przekąski, stanowią także wyśmienity dodatek do kanapek oraz nieodzowny składnik ciast i wyrobów cukierniczych. Masło extra to produkt otrzymywany ze śmietanki odwirowanej z mleka poddawanego procesowi pasteryzacji. W wyniku procesu zmaślania śmietanki powstaje masło, które jest bogatym źródłem tłuszczu mlecznego, białka, węglowodanów i witamin.  Masło ze Szczercowa jest nisko przetworzonym produktem o znakomitych walorach smakowych uwarunkowanych tradycyjną metodą wytwarzania zachowującą naturalne procesy ukwaszania i dojrzewania śmietany. Rolniczo-Pracownicza Spółdzielnia Mleczarska Szczerców działa od ponad 15 lat.  W myśl zasady „Chcesz żyć długo? Jedz zdrowo!” , która stanowi motto szczercowskiego zakładu, firma oferuje konsumentom zdrowe, pełne smaku i wartości odżywczych produkty.  Mleczarnia oferuje masła, sery twarogowe, jogurty, maślanki, twarogi, a także kefiry, śmietany i mleko. Mleczarnia nie stosuje konserwantów i dba o to, aby wyroby zawsze były świeże i cieszyły się uznaniem klientów. Certyfikaty Ogólnopolskiego Programu Promocyjnego „Doceń polskie” to nie pierwszy sukces RPSM Szczerców. Wcześniej mleczarnia zdobyła m.in. I miejsce w ubiegłorocznej edycji Konkursu Wyrobów Mleczarskich Targi Rolne „W sercu Polski”, jest także laureatem wojewódzkiego etapu konkursu POLSKI PRODUCENT ŻYWNOŚCI 2012.  Spółdzielnia posiada ponadto m.in. Certyfikat wiarygodności biznesowej.", "url": "https://blog.docenpolskie.pl/tag/rpsm-szczercow/", "category": "łódzkie", "sub_category": "Oleje i tłuszcze (masło, margaryna itp.)", "phrase": "Masło tradycyjne naturalne szczercowskie"}