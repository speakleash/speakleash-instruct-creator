{"meta_description": "", "title": "Najsmaczniejsze potrawy świąteczne", "content": "Wigilijna zupa grzybowa z makaronem, sernik po szczercowsku ale też pierniczki świąteczne, czy piernikowe bombki z niespodzianką - jury Kulinarnego Konkursu Bożonarodzeniowego oraz na Tradycyjne Pierniki Świąteczne wybrało najsmaczniejsze potrawy i wypieki świąteczne. Kulinarny Konkurs Bożonarodzeniowy został zorganizowany przez Urząd Marszałkowski Województwa Łódzkiego po raz drugi. Wpłynęło blisko 300 zgłoszeń. - Przysłane prace pokazały, że mieszkańcy województwa łódzkiego przywiązują dużą wagę do kultywowania tradycji kulinarnych przy szykowaniu potraw i wypieków świątecznych – mówi Grzegorz Schreiber, marszałek województwa łódzkiego. Mieszkańcy regionu mogli zgłaszać swoje kulinarne propozycje w trzech kategoriach: Tradycyjna Potrawa Wigilijna, Tradycyjny Wypiek Bożonarodzeniowy i Tradycyjne Pierniczki Świąteczne. Do pierwszej z nich zgłoszone zostały znane i popularne postne potrawy wigilijne, ale i potrawy mięsne. W kategorii Tradycyjny Wypiek Bożonarodzeniowy otrzymaliśmy ciekawe propozycje oryginalnych wypieków, których przepisy często goszczą w domach od pokoleń i są przygotowywane w oparciu o tradycyjne receptury. Wśród nich: serniki, pierniki, makowce oraz makoserniki. Oceniając Tradycyjne Pierniki Świąteczne, komisja nagrodziła prace w dwóch kategoriach wiekowych: 6-10 i 11-15 lat. Każdy z członków komisji oceniał przesłane prace biorąc pod uwagę przede wszystkim wykorzystanie produktów z Listy Produktów Tradycyjnych Województwa Łódzkiego, produktów lokalnych oraz sposób prezentacji finalnej potrawy lub wypieku. Wśród najczęściej wykorzystywanych produktów tradycyjnych znalazły się: ogórki kwaszone po łowicku, twaróg tradycyjny, „tworóg” z Dionizowa, miód z doliny rzeki Mrogi, piotrkowski miód wielokwiatowy, masło z Głuchowa, masło tradycyjne naturalne szczercowskie, kompot wiśniowy po łowicku, powidła śliwkowe łowickie, kapusta kiszona w główkach. Spośród produktów lokalnych, za które uznawano produkty pochodzące z terenu Łódzkiego, najczęściej wybierano nabiał z lokalnych mleczarni, owoce i warzywa z przydomowych ogródków, jaja od własnych kur, samodzielnie wykonane przetwory oraz mąkę z lokalnych młynów. III miejsce – przepis na pierniki od babci Marysi z Bełchatowa", "url": "https://www.laskonline.pl/art1640261617,najsmaczniejsze-potrawy-swiateczne", "category": "łódzkie", "sub_category": "Oleje i tłuszcze (masło, margaryna itp.)", "phrase": "Masło tradycyjne naturalne szczercowskie"}