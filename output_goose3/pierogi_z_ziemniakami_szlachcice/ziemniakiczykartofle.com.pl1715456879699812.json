{"meta_description": "", "title": "Pierogi szlachcice", "content": "Uwielbiam prostą kuchnię i łatwo dostępne składniki. Dania z nich przygotowane, mimo swojej prostoty potrafią zachwycić swoim smakiem każdego. Przygotowałam dziś tradycyjne mazowieckie pierogi szlachcice, których głównym składnikiem są ziemniaki. Poszłam o krok dalej i podkręciłam ich smak dodając świeże pieczarki oraz przyprawy. Jestem przekonana, że Ci posmakują. Olej łączę razem z wodą i przelewam do miski z mąką. Całość miksuję – mikserem z hakami do ciasta drożdżowego. Gdy ciasto z grubsza się połączy, zagniatam je dłonią. Zagniatam kilka minut, aż uzyskam gładkie i jednolite ciasto. Ciasto pozostawiam pod przykryciem, aby odpoczęło. Ziemniaki ścieram na tarce – wykorzystuję stronę, która mocno rozdrobni ziemniaki. Ziemniaki dokładnie odciskam z nadmiaru wody. Wodę odlewam, pozostawiając skrobię. Drobno kroję boczek i podsmażam go aż się zezłoci, a tłuszcz się wytopi. Nadmiar tłuszczu odlewam, dodaję drobno pokrojoną cebulę, przeciśnięty przez praskę czosnek i podsmażam, aż cebula się zeszkli. Na patelnię dodaję starte na grubych oczkach pieczarki, smażę przez chwilę aż stracą surowość. Następnie na patelnię dodaję ziemniaki, skrobię i smażę, aż ziemniaki stracą surowość. Doprawiam do smaku przyprawami. Masa będzie gęsta, więc aby ją dobrze połączyć, możesz użyć do tego tłuczka do ziemniaków. Tak przygotowany farsz zdejmuję z patelni i zostawiam do przestygnięcia. W tym czasie cienko rozwałkowuję ciasto na pierogi. Za pomocą szklanki wycinam ciasto na pierogi, biorę łyżeczkę farszu, formuje ją w kulkę i układam na środku ciasta. Sklejam pieroga. Postępuję tak z całym ciastem. Gotowe pierogi gotuję w osolonym wrzątku przez ok. 3 minuty. Następnie podsmażam. Moje pierogi szlachcice podałam z okrasą z podsmażonej cebuli. Smacznego!", "url": "https://ziemniakiczykartofle.com.pl/pojedynek-04-kartofel/pierogi-szlachcice/", "category": "mazowieckie", "sub_category": "Gotowe dania i potrawy", "phrase": "Pierogi z ziemniakami „Szlachcice”"}