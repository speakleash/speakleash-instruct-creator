{"meta_description": "", "title": "Kluski szlachcice – kuchnia podkarpacka", "content": "Czy to kluski, czy może raczej pierogi? Szlachcice to oryginalna potrawa z gminy Lubenia, składająca się z ciasta pierogowego oraz farszu z podsmażonych startych ziemniaków. Jednak farszu nie zamyka się w cieście jak w pierogach, a zwija się całość w roladę i kroi na plastry. W takiej formie szklachcice są gotowane i podawane ze skwarkami i podsmażoną cebulką. Wyróżniają się zarówno smakiem, wyglądem, jak i unikatowym sposobem przygotowania dania. Przepis Zespołu Regionalnego „Straszydlanie” opublikowano w wydawnictwie pt: Dziedzictwo kulinarne regionu – kuchnia lokalna na terenie Lokalnej Grupy Działania „Trygon – rozwój i innowacja”. Ziemniaki ścieramy na drobnej tarce. Miazgę ziemniaczaną wykładamy na sitko i lekko odciskamy wodę nad miską. Skrobię z dna miski zostawiamy. Do ziemniaków dodajemy gałkę muszkatołową, doprawiamy do smaku pieprzem, solą i podsmażamy całość na kilku łyżkach oleju. Gdy ziemniaki są dobrze podsmażone studzimy je. Kawałek boczku kroimy w kostkę i podsmażamy. Wyciągamy skwarki, a na wytopionym tłuszczu podsmażamy cebulę pokrojoną w kosteczkę. Do ostudzonej masy ziemniaczanej dodajemy 1 jajko i 1 żółtko rozkłócone z odstaną skrobią z ziemniaków oraz usmażoną na cebulę. Masa ma być taka, aby dała się rozsmarować. Jeśli będzie gęsta, dodajemy trochę wody z ziemniaków. Mąkę przesiewamy na stolnicę, solimy dużą szczyptą soli i zaparzamy wrzącą wodą. Zaparzoną mąkę wyrabiamy na ciasto. Można dodać jajko. Ciasto ma być miękkie i elastyczne jak na pierogi. Gotowe ciasto rozwałkowujemy cienko (około 3 mm) na prostokąt szeroki na około 25 cm i długi „jak wyjdzie”. Masę ziemniaczaną rozsmarowujemy na cieście. Ciasto zwijamy w ścisłą roladę wzdłuż dłuższego boku. Roladę kroimy na plastry szerokości 2,5–3 cm (wygodnie robi się to zaciskając nić wokół rolady). Zagotowujemy wodę, solimy ją i gotujemy w niej kluski – od wypłynięcia do wierzchu kluski gotujemy na wolnym ogniu przez 5 minut. Podajemy ze skwarkami z boczku i zrumienioną cebulką lub ostrym sosem pomidorowym.", "url": "https://trzecitalerz.blogspot.com/2021/11/kluski-szlachcice-kuchnia-podkarpacka.html", "category": "mazowieckie", "sub_category": "Gotowe dania i potrawy", "phrase": "Pierogi z ziemniakami „Szlachcice”"}