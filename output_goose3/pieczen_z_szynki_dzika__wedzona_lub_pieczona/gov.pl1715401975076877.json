{"meta_description": "Produkt wpisany na listę produktów tradycyjnych w dniu 2013-04-17\nW kategorii Produkty mięsne\nW województwie woj. lubelskim", "title": "Pieczeń z szynki dzika – wędzona lub pieczona - - Portal Gov.pl", "content": "Na powierzchni – ciemnoczerwona. Na przekroju od brązowej do brunatnoczerwonej, tłuszczu – biała. Charakterystyczne dla mięsa z dzika z lekką kwaskowatością wynikającą z bejcowania lub peklowania. Wyraźnie wyczuwalne przyprawy takie jak pieprz, ziele angielskie, liść laurowy oraz jałowiec. Dawniej Kodeńskimi dobrami przez wieki władał ród Sapiehów. Z uwagi na bliskość i bogactwo nadbużańskich lasów, magnaci upodobali sobie polowania na dzikie zwierzyny oraz przyjęcia z suto zastawionymi potrawami z dziczyzny. „Dziczyznę i dzikie ptactwo uznawano za najszlachetniejsze surowce. W rękach zdolnych kucharzy przeistaczały się w arcydzieła smakowitości i wykwintności” (Grzegorz Russak, „Kuchnia myśliwska – 1000 lat tradycji” [w:] Mówią Wieki – czasopismo historyczne). Dziczyzna przyrządzana była na różne sposoby. Jednym z nich była pieczeń z szynki dzika, popularna na terenach Lubelszczyzny do dziś. Mięso z dzika różni się od mięsa zwierząt hodowlanych wyglądem, zapachem i smakiem, co jest wynikiem innego żerowania zwierząt dziko żyjących oraz niecałkowitego wykrwawienia po ubiciu. Aby dobrze przyrządzić mięso z dziczyzny należy pamiętać o wcześniejszym jego tzw. skruszeniu. Dawniej odbywało się to poprzez zawieszenie ubitej i wypatroszonej sztuki zwierzęcia w przewiewnym miejscu na kilka, a nawet kilkanaście dni (zimą). Obecnie zamraża się mięso w zamrażarce od 7 do 10 dni. Po odmrożeniu jest ono wystarczająco kruche. Umyta szynka dzika na początku nacierana jest solą oraz mieszanką ziół i przechowywana w chłodnym pomieszczeniu przez okres około 4 dni. Następnie wstawiana jest do nagrzanego pieca chlebowego lub piekarnika i pieczona około półtorej godziny. „Szynka z dzika wędzona lub pieczona jest mięsem delikatnym, a jednocześnie o wyrazistym smaku przesiąkniętym aromatem ziół i naturalnych przypraw” (Wywiad przeprowadzony z mieszkańcami Kodnia). Pieczeń z szynki dzika wędzona lub pieczona przygotowana i prezentowana jest na wielu festynach odbywających się na terenie Lubelszczyzny, takich jak Hubertusy, imprezy strzeleckie, kynologiczne czy jubileusze Kół Łowieckich, kiermasze oraz konkursy.", "url": "https://www.gov.pl/web/rolnictwo/pieczen-z-szynki-dzika-wedzona-lub-pieczona", "category": "lubelskie", "sub_category": "Mięso świeże oraz produkty mięsne", "phrase": "Pieczeń z szynki dzika – wędzona lub pieczona"}