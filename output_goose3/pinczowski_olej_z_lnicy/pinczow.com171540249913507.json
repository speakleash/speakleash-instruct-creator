{"meta_description": "", "title": "Rolnicy na targach NATURA FOOD", "content": "Blisko 200 wystawców z Polski i zagranicy weźmie udział w rozpoczynających się w najbliższy piątek V Międzynarodowych Targach Żywności Ekologicznej NATURA FOOD w Łodzi. Wśród wystawców znajdzie się także reprezentacja rolników z terenu Powiatu Pińczowskiego posiadających certyfikat żywności ekologicznej nadawany przez Ekogwarancję. Targi Naturalnej Żywności NATURA FOOD odbędą się w dniach 12 – 14 października 2012 roku na terenie Międzynarodowych Targów Łódzkich. To najważniejsza impreza branży produktów ekologicznych i tradycyjnych w Polsce. W tym roku po raz pierwszy na targach zaprezentują się rolnicy z terenu Powiatu Pińczowskiego. Udział w imprezie jest dużym wyróżnieniem dla gospodarstw ekologicznych z Ponidzia. Warto zaznaczyć, że na terenie Powiatu Pińczowskiego występuje największa ilość gospodarstw ekologicznych w skali całego województwa (180). Powiat Pińczowski reprezentować będą: Stefan Zasada, Barbara Mider, Dorota Kokot, Grażyna Adamczyk i Jacek Zawada. Na stoisku promowane będą certyfikowane produkty ekologiczne, wśród nich: wszystkie rodzaje warzyw i owoców, jaja, pieczywo, orkisz, płaskurka, olej z lnicy – zarejestrowany jako produkt tradycyjny Powiatu Pińczowskiego. Wystawcy wezmą także udział w konferencji „Przyszłość rolnictwa ekologicznego w Polsce”.", "url": "https://pinczow.com/2012/10/rolnicy-na-targach-natura-food/", "category": "świętokrzyskie", "sub_category": "Oleje i tłuszcze (masło, margaryna itp.)", "phrase": "Pińczowski olej z lnicy"}