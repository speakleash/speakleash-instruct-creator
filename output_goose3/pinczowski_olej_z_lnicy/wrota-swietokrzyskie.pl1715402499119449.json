{"meta_description": ".  ]]> \n\t \n\t \n\t\t   Wpisany na Listę Produkt&oacute;w Tradycyjnych 30 października 2008 roku w kategorii oleje i tłuszcze.  \n &nbsp; \n    \n  \n &nbsp; \n  Charakterystyka...", "title": "Pińczowski olej z lnicy - Tradycyjny smak - Wrota Świętokrzyskie – Portal Województwa Świętokrzyskiego", "content": "Wpisany na Listę Produktów Tradycyjnych 30 października 2008 roku w kategorii oleje i tłuszcze. Wygląd  Olej powinien być klarowny, przejrzysty, z niewielką ilością osadu na dnie. Wielkość  Olej zwykle rozlewany jest w szklane butelki o pojemności 0,25 l. Inne dodatkowe informacje  Z powodu swojego składu chemicznego olej nie gęstnieje w niskich temperaturach. Dodany do potraw, nadaje im specyficzny, korzenny posmak.    Tradycja, pochodzenie oraz historia produktu: Olej z lnicy, zwanej popularnie „lnianką”, znany jest w Polsce od stuleci. Na terenie powiatu pińczowskiego roślinę tę uprawiano głównie w gminach Pińczów i Kije oraz niektórych sołectwach gminy Złota i Działoszyce. W większości wsi działała co najmniej jedna olejarnia, a niektóre z nich zachowały się do dziś. W połowie dziewiętnastego wieku produkt ten został jednak wyparty przez bardziej wydajny olej rzepakowy, a na Ponidziu lnicę uprawiano już tylko w kilku gospodarstwach, dziś jednak staje się ona coraz bardziej popularna. Nasiona otrzymuje się z uprawy lnianki jarej lub ozimej, choć na terenie powiatu pińczowskiego uprawia się przede wszystkim tę pierwszą. Materiał siewny pochodzi z własnej produkcji przekazywany jest z pokolenia na pokolenie i poprzez wymianę między sąsiadami. Tutejszy olej można kupić na targu lub u miejscowych producentów, m.in. w niektórych gospodarstwach agroturystycznych. Swój specyficzny smak i zapach pińczowski olej z lnicy zawdzięcza warunkom glebowych i klimatycznym Ponidzia oraz unikalnej technice tłoczenia. Ziarno mielone jest dwa lub trzy razy i zgniatane, a uzyskana miazga podgrzewana w żeliwnych kotłach do temperatury 350C–380C. Następnie wylewa się ją na płótno i tłoczy w prasie. Olej stoi prze około 3–4 dni w temperaturze pokojowej, a po tym czasie zlewa się jego oczyszczoną, górną warstwę do butelek o pojemności 0,25 l. Olej można przechowywać do około 3 miesięcy w temperaturze 20 0 C , bez dostępu światła słonecznego. Niegdyś olej z lnicy stosowany był zwykle do potraw postnych i świątecznych. W starych przepisach poleca się go także do okraszania ziemniaków, klusek, kapusty i podawania z cebulką, ale także do smażenia pączków czy racuchów. Doskonale smakuje na przykład w ponidziańskiej kapuście z grochem, czyli tzw. „Biduli”. Składniki:  1kg kapusty kiszonej  40 dag grochu  3 główki cebuli  4 łyżki oleju z lnicy lub oliwy  5 ziemniaków  Majeranek, pieprz i sól do smaku", "url": "https://www.wrota-swietokrzyskie.pl/tradycyjny-smak/-/asset_publisher/Fw6T/content/pinczowski-olej-z-lnicy-1?redirect=https%3A%2F%2Fwww.wrota-swietokrzyskie.pl%2Ftradycyjny-smak%3Fp_p_id%3D101_INSTANCE_Fw6T%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1", "category": "świętokrzyskie", "sub_category": "Oleje i tłuszcze (masło, margaryna itp.)", "phrase": "Pińczowski olej z lnicy"}