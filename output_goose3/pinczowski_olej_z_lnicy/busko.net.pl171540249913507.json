{"meta_description": "", "title": "Udane targi Natura Food.", "content": "Wśród wystawców była także reprezentacja rolników z terenu Powiatu Pińczowskiego posiadających certyfikat żywności ekologicznej nadawany przez Ekogwarancję. Piękne, świeże, smaczne i zdrowe, bo pochodzące z ekologicznych gospodarstw i zakładów, przestrzegających bardzo rygorystycznych norm. Tylko takie produkty można spotkać na targach Natura Food. Do ich kupowania i jedzenia zachęcali przedstawiciele Ministerstwa Rolnictwa i Rozwoju Wsi podczas kampanii \"Żywność Ekologiczna gwarancją dobrego smaku\", której ambasadorami zostali aktorka Magdalena Kumorek i łódzki skoczek wzwyż Artur Partyka. Liczba gospodarstw ekologicznych w Polsce stale rośnie. W tej chwili jest ich ponad 23 tysiące. Tylko na terenie Powiatu Pińczowskiego jest ich aż 180 - najwięcej w skali całego województwa. W Łodzi Powiat Pińczowski reprezentowali: Stefan Zasada, Barbara Mider, Dorota Kokot, Grażyna Adamczyk i Jacek Zawada. Na stoisku promowano certyfikowane produkty ekologiczne, wśród nich: wszystkie rodzaje warzyw i owoców, jaja, pieczywo, orkisz, płaskurka, olej z lnicy – zarejestrowany jako produkt tradycyjny Powiatu Pińczowskiego. \"Składam bardzo duże podziękowanie dyrekcji Jednostki Certyfikującej Ekogwarancja PTRE w Lublinie za sfinansowanie całości naszego pobytu na Targach. Bez ich udziału nasz pobyt na targach byłby niemożliwy. Szczególne podziękowania należą się rolnikom prowadzącym certyfikowane gospodarstwa ekologiczne, którzy przygotowali swoje produkty na wystawę ekologiczną w Łodzi. Są to rolnicy - ekolodzy: Sławomir Jałocha, Sławomir Wierzba, Bożena Wójcik, Bożena Przyłucka, Robert Juszczyk, Krzysztof Zięba, Paweł Strączkiewicz, Henryk Chwalik, Dorota Kokot, Barbara Mider, Grażyna Adamczyk oraz Ryszard Liberek. Ponadto ogromne podziękowania kieruję w stronę władz Starostwa Powiatowego, Miasta i Gminy Pińczów oraz Lokalnej Grupy Działania Ponidzie za przekazanie cennych wydawnictw, suwenirów i materiałów promocyjnych.\" - mówi Stefan Zasada.", "url": "https://www.busko.net.pl/udane-targi-natura-food,1,12579,n.html", "category": "świętokrzyskie", "sub_category": "Oleje i tłuszcze (masło, margaryna itp.)", "phrase": "Pińczowski olej z lnicy"}