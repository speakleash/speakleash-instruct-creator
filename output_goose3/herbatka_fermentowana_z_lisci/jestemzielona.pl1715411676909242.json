{"meta_description": "Fermentowana herbata z bzu pachnącą karmelem? Na zimowe wieczory z łyżką miodu wprost idealna. Poznaj sekret fermentacji roślin i zainspiruj się!", "title": "Fermentowana herbata z bzu ⋆", "content": "Fermentowana herbata z bzu nazywana też herbatą karmelową albo herbatką z lilaka – moje zeszłoroczne odkrycie. Delikatna, pachnąca lekko karmelem. Po dodaniu łyżeczki miodu staje się herbatą idealną na zimowe wieczory. Jej smak przypomina mi wtedy słoneczne i ciepłe dni. Żeby cieszyć się tym smakiem zimą, musimy ją przygotować w maju kiedy kwitnie bez lilak. Przygotowanie jest bardzo proste ale zajmuje kilka dni. Na początku jednak słowo wyjaśnienia dlaczego fermentowana a nie suszona? Czym różni się fermentowana herbata z bzu od herbaty z suszu bzu? Po pierwsze przygotowuje się ją w procesie fermentacji, chociaż to określenie nie jest do końca poprawne. Fermentacja to proces przebiegający przy udziale bakterii a tu one nie występują. Prawidłowo powinniśmy określać ten proces chemiczny jako “oksydację” czyli utlenienie. W czasie oksydacji, pod wpływem tlenu i przy udziale odpowiedniej temperatury i wilgotności zachodzą zmiany chemiczne (bardziej biochemiczne) w tkankach – tu kwiatach bzu. Ten właśnie proces powoduje powstanie karmelowego posmaku w naszej herbacie. Po drugie, fermentowane (będę używać tej nazwy bo jest zwyczajowo przyjęta) zioła, kwiaty czy liście mają zupełnie inny smak i zapach niż ususzone. Pachną głębiej, czasami zupełnie inaczej i zaskakująco. Po trzecie, surowce poddawane fermentacji mają inne właściwości niż suszone. Suszenie surowców zachowuje dużą ilość substancji czynnych, natomiast proces utleniania powoduje, że te substancje są tracone. Dlatego właśnie w fitoterapii czy kosmetyce wykorzystujemy zioła suszone a nie fermentowane.", "url": "https://jestemzielona.pl/fermentowana-herbata-z-bzu-pachnaca-karmelem/", "category": "lubelskie", "sub_category": "Napoje (alkoholowe i bezalkoholowe)", "phrase": "Herbatka fermentowana z liści"}