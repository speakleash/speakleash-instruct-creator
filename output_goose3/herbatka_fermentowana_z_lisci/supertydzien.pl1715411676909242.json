{"meta_description": "Po zaparzeniu jest ciemnozielona lub słomkowa. Ma kwiatowo-owocowy, lekko kwaśny i delikatny smak. To herbatka fermentowana z liści, którą niedawno wp...", "title": "Gm. Wierzbica: Herbatka na liście produktów tradycyjnych", "content": "Listę produktów tradycyjnych prowadzi Ministerstwo Rolnictwa i Rozwoju Wsi. Trafiają na nią dania i potrawy oraz napoje i produkty, których wyjątkowe cechy i właściwości wynikają ze stosowania tradycyjnych metod produkcji. Zawiera potrawy silnie zakorzenione w tradycji i będące w związku z danym obszarem. Fermentowana herbatka z liści z Wólki Tarnowskiej trafiła do tego spisu całkiem niedawno, 17 września. Wniosek o wpis złożyło KGW Wólka Tarnowska w 2019 r. We wsi Wólka Tarnowska w gminie Wierzbica istnieje tradycja spożywania herbatek z fermentowanych liści. Napar ten powstaje dzięki czterem procesom: więdnięciu, skręcaniu, fermentacji i suszeniu liści. To przede wszystkim dzięki fermentacji z roślin wydobywana jest pełnia smaku, aromatu i koloru. Bardzo ciekawa jest historia pochodzenia naparu. Przynieśli go w rodzinne strony rdzenni mieszkańcy Wólki Tarnowskiej, wracający z wojennych tułaczek, by odbudować swoje domy i na nowo zagospodarować ojcowiznę. Początkowo była to herbatka wyłącznie z liści wierzbówki kiprzycy. Z czasem zaczęto wytwarzać ją z innych, dostępnych w okolicy ziół i liści drzew oraz krzewów takich jak: brzoza, klon, dąb, wiśnia, jabłoń, grusza, czereśnia, truskawka, malina, czeremcha, aronia, jeżyna, poziomka. Smaki i aromaty liści zaczęto kojarzyć ze zbawiennym działaniem na konkretne dolegliwości. Różnie nazywano ten aromatyczny napój. Początkowo określano go jako herbatę biedaków. Ze względu na swoją naturalność oraz właściwości prozdrowotne, zyskiwał coraz większe grono smakoszy wśród okolicznych mieszkańców. W dużym stopniu przyczyniły się do tego rośliny występujące na terenie Wólki Tarnowskiej. Do wniosku o wpisanie tej herbatki na listę produktów tradycyjnych dołączono badania etnograficzne, obrazujące wieloletnią tradycję jej spożywania oraz powiązanie bogactwa ziem lubelskich z jakością i rodzajem pozyskiwanego produktu. By się jej napić, koniecznie trzeba odwiedzić gminę Wierzbica. Mają ją m.in gospodynie z KGW w Wólce Tarnowskiej. Zebraniem dokumentacji potrzebnej do złożenia wniosku zajmowała się Agnieszka Laskowska, jedna z członkiń koła. - Ja także należę do KGW w Wólce Tarnowskiej. Gości naszego urzędu częstujemy nie tylko tradycyjną kawą czy herbatą. Można u nas posmakować herbaty fermentowanej z liści czeremchy, winogron, poziomki czy wiśni. Częstujemy także herbatką z suszonych ziół: pokrzywy, nawłoci, płatków piwonii. A wszystko zebrane na łąkach, w lesie i ogródkach w Wólce Tarnowskiej, czyli tak naprawdę w zasięgu wzroku. W domu robię także herbaty i lemoniady ze świeżych ziół i kwiatów - dodaje wójt. Czy to było śmiertelne pobicie?", "url": "https://www.supertydzien.pl/artykul/11698,gm-wierzbica-herbatka-na-liscie-produktow-tradycyjnych", "category": "lubelskie", "sub_category": "Napoje (alkoholowe i bezalkoholowe)", "phrase": "Herbatka fermentowana z liści"}