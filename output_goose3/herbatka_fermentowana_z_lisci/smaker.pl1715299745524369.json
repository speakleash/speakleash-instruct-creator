{"meta_description": "Jeśli myślimy o herbacie z lipy, przychodzą nam do głowy jej kwiaty. Niesłusznie zapominamy o liściach, które również są bardzo zdrowe. Poprawia", "title": "Herbata - fermentowane liście lipy", "content": "Liście lipy można zbierać od maja do przełomy sierpnia i września. Oczywiście, najlepsze są młode. Liście zbieramy rano (najlepiej, aby nie było bardzo gorąco, bo nie będą soczyste). Wybieramy liście ładne, nieuszkodzone. Nie myjemy ich, a jedynie przecieramy np. suchym ręcznikiem papierowym, aby je oczyścić. Więdnięcie: Liście układamy (jak na zdjęciu) na ściereczce lub ręczniku papierowym i umieszczamy w zacienionym, przewiewnym miejscu. Pozostawiamy na kilka godzin, co jakiś czas mieszając, aby więdły równomiernie. Liście zwiędnięte to takie, w których nerw główny jest miękki, i po zgięciu go na pół gnie łamie się. Przy okazji w tym czasie liście opuszczą też niechciani lokatorzy, których przepatrzyliśmy. Skręcane: Teraz wszystkie liście skręcamy lub gnieciemy w dłoniach. Powinny puścić soki. Fermentacja: Skręcone liście wkładamy do czystego, wyparzonego słoika i szczelnie zakręcamy. Umieszczamy w ciepłym zacienionym miejscu (można nawet przykryć ściereczką). Najbardziej optymalna temperatura to 22-30 stopnie. Fermentacja powinna trwać 6-8 godzin. W tym czasie liście zmienią kolor i zapach. Po otwarciu słoika poznacie, że fermentacja zachodzi, po bardzo intensywnym słodkim zapachu. Suszenie: Liście tniemy drobniej i rozkładamy na blasze wyłożonej papierem do pieczenia. Suszymy w piekarniku nagrzanym do 100 stopni, przy uchylonych drzwiach przez 1 godzinę, potem dosuszamy jeszcze w temperaturze pokojowej. Susz stanie się ciemniejszy i straci zapach - nie martwcie się, po zaparzeniu znów go odzyska. Sucha fermentacja: Herbatę przekładamy do suchego słoika lub pojemnika i tu zachodzi ostatni proces. Przed 1-3 miesięcy herbata nadal nabiera aromatu. Gotową herbatę z liści zalewamy wrzątkiem i parzymy pod przykryciem przez 5 minut. Można spożywać ją na ciepło lub na zimno. Taką samą fermentację można przeprowadzić na innych liściach, np na liściach malin czy jeżyn - warto spróbować i zaopatrzyć się na zimę w domowe, zdrowotne herbatki. Pomysł zaczerpnęłam z książki, którą bardzo polecam: Katarzyna Mikulska i Artur Bokła \"Kawy i herbaty z łąk i lasów\"", "url": "https://smaker.pl/przepisy-przetwory/przepis-herbata-fermentowane-liscie-lipy,190069,sprytnachochla.html", "category": "lubelskie", "sub_category": "Napoje (alkoholowe i bezalkoholowe)", "phrase": "Herbatka fermentowana z liści"}