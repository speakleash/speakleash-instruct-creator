{"meta_description": "", "title": "Herbaty z fermentowanych liści: jabłoni, truskawki i poziomki", "content": "Zrobiłam kolejne herbaty. Do liści mirabelki dołączyły liście: jabłoni, truskawki i poziomki. Wszystko z roślin, których nie użytkujemy „owocowo”, oczywiście eko, bo nic się u nas nie pryska. Jabłonie w tym roku odpoczywają, jabłek nie będzie, można więc rwać bez obawy liście. Truskawki to rośliny, które dawno temu uciekły z uprawy (i jedyny ślad, jaki pozostał po ogródkach dziadków i rodziców). Poziomki przyszły z lasu, rosną sobie w krzakach, owocują kapryśnie.Zdjęcie obok przedstawia herbaty tuż po etapie fermentacji, przed suszeniem. Cała procedura jest identyczna, jak w przypadku liści mirabelki - ten proces opisałam dokładnie tutaj Jak wyszły kolejne herbaty? Przedstawiam małą galerię zdjęć oraz opinie kiperów. :)Dla mnie przypomina delikatną białą herbatę. Monika twierdzi, że smakuje jak drogi japońskie herbaty „zajeżdżające rybą - im droższa herbata u nich, tym bardziej jedzie rybą” - uznaję to za pozytywną recenzję.Bardzo mocny, gorzki i cierpki napój. Według Piotrka „mocne, inne”. Dodał, że nie traktowałby jej jako herbaty codziennej, ale dla smaku od czasu do czasu. Kolega Marcin S. uznał ją za najlepszą z wszystkich czterech, podobnie Sahib, który parzył te same liście nawet dwukrotnie.Moja ulubiona! Świetny owocowy posmak, można się doszukać nawet truskawkowej nuty. Oczywiście nie w stopniu porównywalnym ze sklepowymi, sztucznie aromatyzowanymi herbatami. Sahib uważa, że smakuje jak zwietrzała herbata aromatyzowana sztucznie truskawką. Piotrek stwierdził, że przypomina w smaku zieloną herbatę. Monice smakowała, określiła ją jako delikatnie owocową.Delikatniejsza, mniej wyrazista niż truskawkowa. Trochę mnie rozczarowała - niby tak podobne rośliny, a zupełnie inny aromat. Piotrkowi przypomina pokrzywę (ale trudno mi się z tym zgodzić, a pokrzywę pijam regularnie...) .Marcin S. napisał, że dobra.Na marginesie wspomnę, że specjalista od etnobotaniki, Łukasz Łuczaj w książce „Dzikie rośliny jadalne Polski. Przewodnik survivalowy” podaje pod hasłem POZIOMKA jeszcze inny sposób fermentowania liści:„Herbata z liści poziomek. Liście rozsypujemy w cieniu kilkucentymetrową warstwą i suszymy przez kilkanaście godzin, aż zwiędną. Następnie skręcamy je palcami, dopóki nie zauważymy w nich soku. Skręcone liście wsypujemy warstwą 5 cm do pudła. Nakrywamy mokrą tkaniną i pozostawiamy w temperaturze ok. 26°C na 6-10 godz. Następnie tak sfermentowane liście suszymy przez około 40 min. w temp 100°C w piekarniku lub piecu.”", "url": "http://kiszonki.blogspot.com/2017/05/herbaty-z-fermentowanych-lisci-jaboni.html", "category": "lubelskie", "sub_category": "Napoje (alkoholowe i bezalkoholowe)", "phrase": "Herbatka fermentowana z liści"}