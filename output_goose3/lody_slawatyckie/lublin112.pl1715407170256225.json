{"meta_description": "Najszybsze informacje z Lublina, regionu i kraju", "title": "19 lipca Święto Smaków w Kozłówce", "content": "W konkursowym i jednocześnie kiermaszowym menu znajdzie się aż 150 produktów i 14 zestawów obiadowych. Z kolei za darmo zostaną rozdane smaczne porcje pejzanki (Paysanki) – wykwintnej zupy, którą niemal 90 lat temu w Kozłówce kosztowali goście weselni Michała i Marii Zamoyskich, a także staropolskiego kompotu, przyrządzonego na sposób… sałatkowy, czyli macedoine de fruits, który na przełomie XIX i XX w. serwowano u ordynatów Konstantego i Anieli Zamoyskich. Oprócz wspomnianego kompotu i pejzanki, wytwórcy zaprezentują w Kozłówce całą gamę tradycyjnych rarytasów: pieczywo, sery, miody, kiełbasy i inne wędzonki, a także pierogi z przeróżnymi nadzieniami, racuchy, placki. W kiermaszowej karcie dań znajdzie się m.in. wekowana w słoikach ryba w borowikach, smalec fasolowy i dżem z cukinii ze śliwką. Dla ochłody serwowane będą sławatyckie lody, a także kwas ziołowy czy „Magia ogrodu”, czyli nalewka z mięty i ogórka. Kulinarną przygodą będzie odkrywanie smaku babeczek chrzanowych, konfitury z włoskiego orzecha i nalewki z huby brzozowej, a nie lada wyzwaniem – dochodzenie, co kryje się pod nazwami niektórych przysmaków. Konia z rzędem temu, kto odgadnie przed degustacją, jaki smak mają piaseckie rozetki, piramidki ulowe, skubaniec rogowski czy Sekret Sapiehów! Ten ostatni specjał – jako jeden z dwudziestu trzech – będzie ubiegał się o nominację do ogólnopolskiego tytułu „Perła 2015”, przyznawanego najlepszym produktom i potrawom z różnych regionów kraju podczas wrześniowego „finału finałów” w Poznaniu.", "url": "https://www.lublin112.pl/19-lipca-swieto-smakow-kozlowce/", "category": "lubelskie", "sub_category": "Sery i inne produkty mleczne", "phrase": "Lody sławatyckie"}