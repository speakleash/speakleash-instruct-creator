{"meta_description": "Produkt wpisany na listę produktów tradycyjnych w dniu 2017-05-08\nW kategorii Produkty mleczne\nW województwie woj. lubelskim", "title": "Lody sławatyckie - - Portal Gov.pl", "content": "Substancja jednolita, gładka. W zależności od smaku różnią się kolorem, mogą zawierać kawałki owoców lub czekoladę. Wywodzące się ze Sławatycz lody mają ponad 55-letnią tradycję. Są znane ze swej jakości i smaku w całym regionie powiatu bialskiego. Początkowo produkowano jedynie lody mleczne, sporadycznie wzbogacano je o zerwane prosto z pola truskawki lub maliny. Mleczny deser, który serwowano w waflach, cieszył się dużą popularnością nie tylko wśród mieszkańców Sławatycz, ale też okolic. Początkowo sprzedawało się ich niewiele, bo ludzie nie mieli w tamtych czasach pieniędzy. W dni świąteczne, niedzielę czy w odpust serwowano je prosto z kanki. Lód, który był potrzebny do produkcji i przechowywania lodów uzyskiwano ze Starorzecza Bugu. W tych czasach zamrażarki czy chłodziarki nie były dostępne. Czasami stosowano lodownie, czyli wkopane w ziemię komory chłodzone lodem. Przygotowania do sezonu sprzedaży rozpoczynano jeszcze zimą. Kiedy nastawały siarczyste mrozy, a na miejscowym jeziorku wytworzyła się odpowiednio gruba warstwa lodu, ruszano do pracy polegającej na wycinaniu tafli lodu. Bryły ładowano na wóz i zwożono na podwórko. Trwało to od dwóch do trzech dni. W końcu produktu musiało starczyć na całe lato. Tafle lodu układano w kształcie piramidy, która osiągała rozmiary stodoły, jakieś 10x10x15 metrów. Później okładano ją co najmniej dwudziestocentymetrową warstwą trocin. Tak przechowywany lód mógł przetrwać do pierwszych dni jesieni. Urządzenia chłodnicze pojawiły się dopiero w latach 70. Początkowo produkcja odbywała się w drewnianej beczce i umieszczało się w niej kankę na mleko, obłożoną lodem. Do tego jeszcze kij, którym ubijano jajka i mieszano lodową masę. Masa lodowa powstawała z mleka, cukru i jajek. Mimo mijających lat produkcja lodów sławatyckich nadal opiera się na starej recepturze, a ich niezapomniany smak wielu mieszkańcom ze Sławatycz i okolic przypomina lata dzieciństwa.", "url": "https://www.gov.pl/web/rolnictwo/lody-slawatyckie", "category": "lubelskie", "sub_category": "Sery i inne produkty mleczne", "phrase": "Lody sławatyckie"}