{"meta_description": "", "title": "Na ucztę z lubelskich przysmaków do Bełżyc! – Urząd Marszałkowski Województwa Lubelskiego w Lublinie", "content": "Wyjątkowo przed wakacjami zapraszamy na coroczną ucztę organizowaną pod szyldem „Nasze Kulinarne Dziedzictwo – Smaki Regionów”. Wojewódzki finał konkursu połączony z degustacjami, pokazami i kiermaszem lubelskich produktów tradycyjnych tym razem odbędzie się w ramach obchodzonego jubileuszu 600-lecia Bełżyc. Impreza startuje 10 czerwca (w sobotę) równo w południe na bełżyckim stadionie miejskim. Gwoździem programu będzie rozstrzygnięcie konkursu, o którym szerzej pisaliśmy tutaj. O palmę pierwszeństwa zmagać się będzie ponad sześćdziesięciu wytwórców, którzy przygotują 80 konkursowych produktów i 12 zestawów obiadowych. Część z nich powalczy o nominacje do ogólnopolskiej nagrody „Perła”. W kiermaszowej ofercie znajdą się ponadto pozakonkursowe frykasy. Co znajdziemy na stoiskach w Bełżycach? Same smakołyki, które spełniają wyśrubowane wymagania dotyczące jakości i pochodzenia – muszą wywodzić się z kultywowanych w regionie zwyczajów i być wytwarzane tradycyjnymi metodami w małej skali. Będzie więc cała gama pieczywa, tego na słono i na słodko, wędlin, serów, miodów, pasztetów, gryczaków, napojów , ciastek, pierogów i innych regionalnych specjałów. Nie zabraknie tych już promujących nasz region na ogólnopolskiej Liście Produktów Tradycyjnych (LPT), ale i tych, które dopiero pretendują do tej roli. W bełżyckim menu znajdą się m.in.: pasztet z kaszy orkiszowej z czerwoną kapustą, olej z cząbru, miód wyciskany – organiczny, ptysie z bitą śmietaną i malinami czy świeżo wpisane na LPT lody sławatyckie. Ciekawe doznania smakowe zapowiadają też takie frykasy, jak: konfitura wytrawna z buraka ćwikłowego, pełnoziarniste pierogi pieczone z samopszy nadziewane lędźwianem i jagłami oraz syropy: rokitnikowy na miodzie i z nawłoci (syrop z rózgi). Konia zaś z rzędem temu, kto po nazwie odgadnie, co kryje się pod takimi nazwami, jak: stasiuki, skubaniec, sakiewki dziadowskie i kotki zwane turtaczkami. Egzotyczne zestawienia tradycyjnych polskich surowców zaproponują też autorzy zestawów obiadowych, wśród których znajdą się np.: zupa pokrzywowa i zapiekana kasza jaglana ze śliwkami, barszcz czereśniowy i ozorek wieprzowy z jaglanym racuchem, a także… pieremiacze i kakory. Słowem, będzie w czym wybierać i co odkrywać. Oprócz kiermaszu na bełżyckim stadionie będzie na Państwa czekać wiele innych atrakcji, w tym nie tylko kulinarne pokazy (np. dmuchania szkła), zabawy dla dzieci i doskonała muzyka. Marszałek ugotuje dla publiczności słynny forszmak lubelski i zaprosi do degustacji pieczonej świni rasy puławskiej. Będzie to wspaniała okazja do rozsmakowania się w pysznej kuchni naszego regionu, do czego gorąco zachęcamy. Są Państwo gotowi na smakowitą przygodę? Przyjedźcie koniecznie do Bełżyc w sobotę 10 czerwca! „Europejski Fundusz Rolny na rzecz Rozwoju Obszarów Wiejskich: Europa inwestująca w obszary wiejskie”  Instytucja Zarządzająca PROW 2014-2020 – Minister Rolnictwa i Rozwoju Wsi.  Projekt współfinansowany ze środków Unii Europejskiej w ramach Pomocy Technicznej  Programu Rozwoju Obszarów Wiejskich na lata 2014-2020.   Środki na finansowanie tego zadania pochodzą ze Schematu II Pomocy Technicznej PROW 2014-2020.  Projekt realizowany przy współpracy SR KSOW Województwa Lubelskiego.", "url": "https://www.lubelskie.pl/aktualnosci/na-uczte-z-lubelskich-przysmakow-do-belzyc/", "category": "lubelskie", "sub_category": "Sery i inne produkty mleczne", "phrase": "Lody sławatyckie"}