{"meta_description": "", "title": "„Pierniki w Polsce. Śladami piernikarskiego rzemiosła” – warsztaty w Galerii Sztuki Ludowej STL", "content": "Pierniki to wypieki bez których trudno sobie wyobrazić zimowy, świąteczny czas. Historia korzennych ciasteczek w Polsce liczy sobie już ponad siedemset lat. Zapraszamy w sobotę, 17 grudnia do Galerii Sztuki Ludowej STL w Lublinie na spotkanie ze słynnym smakołykiem, w trakcie którego nie zabraknie opowieści, ciekawostek a także korzennych wypieków. Najstarsza wzmianka o wypieku pierników pochodzi z 1293 roku ze Świdnicy. Przez kolejne wieki pierniki przybierały różne kształty, formy, pełniły rozmaite funkcje. Z królewskiego stołu zawędrowały na wiejskie jarmarki i stragany. Z czasem zaczęto dodawać do nich czekoladę i ozdabiano lukrem. Dzieje korzennego ciasteczka są fascynujące! W archiwach gromadzone są anegdoty i informacje o dawnych piernikarzach, a w muzeach formy – czasami bardzo dużych rozmiarów – jak i same pierniki! Mianem piernikowej stolicy określany jest Toruń, ale warto zaznaczyć, że także w innych regionach w Polsce istniały i istnieją tradycje wypieku pierników. Piernikarskie tropy znajdujemy w różnych regionach, czego przykładem są przechowywane muzealia w postaci form i pierników. Warto wspomnieć o wypiekających pierniki czyli piernikarzach i piernikarkach, kontynuujących dawne tradycje rzemieślnicze. W Stowarzyszeniu Twórców Ludowych w Polsce zrzeszone są osoby zajmujące się tworzeniem form piernikarskich i zdobieniem pierników. Zygmunt Kędzierski i Danuta Sroka tworzą snycerskie formy piernikarskie, natomiast Irena Zawadzka, Sylwia Włodarczyk-Ostrowska, Jarosław Kuźniarowski, Magdalena Topolanek wypiekają i zdobią pierniki. Sławą cieszy się także działalność piernikarskiej rodzinnej firmy Bielewiczów z Żywca. Zapraszamy na wydarzenie w trakcie którego poszukamy odpowiedzi m.in. na pytania: Dlaczego pieczemy pierniki? Skąd wzięła się ich nazwa? Jakie składniki są niezbędne do przygotowania ciasta? Co oznaczają poszczególne kształty? Czym różnią się pierniki toruńskie, śląskie, jarosławskie, żywieckie i pasłęckie? Jak przygotować tradycyjny piernik figuralny wyciskamy z drewnianej formy? To niektóre z pytań, na które odpowiemy w trakcie wydarzenia. Spotkanie poprowadzi Anna Kornelia Jędrzejewska, muzealniczka, stypendystka Ministra Kultury i Dziedzictwa Narodowego, realizująca zadanie „Pierniki w Polsce. Śladami piernikarskiego rzemiosła”. „Pierniki w Polsce. Śladami piernikarskiego rzemiosła” – zadanie realizowane w ramach stypendium Ministra Kultury i Dziedzictwa Narodowego w kategorii „Twórczość ludowa”. Dofinansowano ze środków Ministra Kultury i Dziedzictwa Narodowego. Stypendystka  Anna Kornelia Jędrzejewska muzealniczka, historyczka sztuki, kuratorka i edukatorka. Współautorka Muzeum Toruńskiego Piernika – oddziału Muzeum Okręgowego w Toruniu (wraz z Barbarą Kukowicz-Wirowską). Autorka wystaw, programów edukacyjnych, wystawy i publikacji. Obecnie przygotowuje rozprawę doktorską o dawnych formach piernikarskich. Prowadzi warsztaty, prelekcje, wykłady, spotkania związane z piernikami oraz historycznymi smakołykami. Zawodowo związana z Muzeum Okręgowym w Bydgoszczy jako kustosz i kierownik Pracowni Etnografii oraz z Miejskim Centrum Kultury w Bydgoszczy – kurator i kierownik Sekcji Dziedzictwa Kulinarnego. W 2021 roku realizowała stypendium artystyczne Marszałka Województwa Kujawsko-Pomorskiego, w tym roku jest stypendystką Ministra Kultury i Dziedzictwa Narodowego w kategorii „twórczość ludowa”. W wolnym czasie prowadzi blog „Piernikarka”.", "url": "https://zgstl.pl/2022/12/08/pierniki-w-polsce-sladami-piernikarskiego-rzemiosla-warsztaty-w-galerii-sztuki-ludowej-stl/", "category": "śląskie", "sub_category": "Wyroby piekarnicze i cukiernicze", "phrase": "Pierniki żywieckie"}