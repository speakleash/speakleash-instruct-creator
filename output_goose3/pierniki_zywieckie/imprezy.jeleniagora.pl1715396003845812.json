{"meta_description": "", "title": "Kalendarium imprez i wydarzeń w Jeleniej Górze, Cieplicach, Sobieszowie, Jagniątkowie i okolicy: Pierniki w Polsce. Śladami piernikarskiego rzemiosła. - Muzeum Karkonoskie", "content": "W sobotę 5 listopada o godzinie 11:00, zapraszamy do Muzeum Karkonoskiego w Jeleniej Górze na spotkanie pt. „Pierniki w Polsce. Śladami piernikarskiego rzemiosła”. Znane, lubiane wypiekane szczególnie na święta ciasteczka – czyli pierniki. Najstarsze wzmianki o ich wypieku pochodzą z XIII wieku. Od tego czasu pierniki przybierały różne kształty, formy, pełniły rozmaite funkcje. Z królewskiego stołu zawędrowały na wiejskie jarmarki i stragany. Z czasem zaczęto dodawać do nich czekoladę i kolorowy lukier. Mianem piernikowej stolicy określany jest Toruń, ale warto zaznaczyć, że także w innych regionach w Polsce istniały i istnieją tradycje wypieku pierników. Piernikarskie tropy znajdujemy m.in. na Dolnym Śląsku, czego przykładem są m.in. przechowywane w Muzeum Karkonoskim zabytki. Warto wspomnieć o wypiekających pierniki czyli piernikarzach i piernikarkach, kontynuujących dawne tradycje rzemieślnicze. W Stowarzyszeniu Twórców Ludowych w Polsce z kolei są zrzeszone są zajmujące się tworzeniem form piernikarskich i zdobieniem pierników. Zapraszamy na wydarzenie w trakcie którego poszukamy odpowiedzi m.in. na pytania: Dlaczego pieczemy pierniki? Skąd wzięła się ich nazwa? Jakie składniki są niezbędne do przygotowania ciasta? Co oznaczają poszczególne kształty? Czym różnią się pierniki toruńskie, śląskie, żywieckie i pasłęckie? Jak przygotować tradycyjny piernik figuralny wyciskamy z drewnianej formy? To niektóre z pytań, na które odpowiemy w trakcie wydarzenia. Spotkanie poprowadzi Anna Kornelia Jędrzejewska, muzealniczka, stypendystka Ministra Kultury i Dziedzictwa Narodowego, realizująca zadanie „Pierniki w Polsce. Śladami piernikarskiego rzemiosła”. „Pierniki w Polsce. Śladami piernikarskiego rzemiosła” – zadanie realizowane w ramach stypendium Ministra Kultury i Dziedzictwa Narodowego w kategorii „Twórczość ludowa”. Anna Kornelia Jędrzejewska muzealniczka, historyczka sztuki, kuratorka i edukatorka. Współautorka Muzeum Toruńskiego Piernika – oddziału Muzeum Okręgowego w Toruniu (wraz z Barbarą Kukowicz-Wirowską). Autorka wystaw, programów edukacyjnych i publikacji. Obecnie przygotowuje rozprawę doktorską o dawnych formach piernikarskich. Prowadzi warsztaty, prelekcje, wykłady, spotkania związane z piernikami oraz historycznymi smakołykami. Zawodowo związana z Muzeum Okręgowym w Bydgoszczy jako kustosz i kierownik Pracowni Etnografii oraz z Miejskim Centrum Kultury w Bydgoszczy – kurator i kierownik Sekcji Dziedzictwa Kulinarnego. W 2021 roku realizowała stypendium artystyczne Marszałka Województwa Kujawsko-Pomorskiego, w tym roku jest stypendystką Ministra Kultury i Dziedzictwa Narodowego w kategorii „twórczość ludowa”. W wolnym czasie prowadzi blog „Piernikarka”.", "url": "https://imprezy.jeleniagora.pl/events/view/1602", "category": "śląskie", "sub_category": "Wyroby piekarnicze i cukiernicze", "phrase": "Pierniki żywieckie"}