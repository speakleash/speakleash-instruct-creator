{"meta_description": "Barszcz z buraczków. Barszcz buraczkowy. Zupa buraczkowa.", "title": "Barszcz z buraczków na żeberkach", "content": "Zupa na wywarze mięsno-warzywnym z buraczkami. Zabielana śmietaną i podawana z chrupiącymi talarkami ziemniaczków oraz ugotowanym jajkiem. Taką zupę gotowała moja babcia, mama, teraz gotuję ją ja, dla swoich dzieci. To zdrowe i dość ekonomiczne jedzenie dla całej rodziny. Idealne na zimowe dni. Zupa najlepiej smakuje gdy trochę postoi, więc ugotujcie ją dzień wcześniej i podajcie następnego dnia, zaraz po powrocie z pracy. Oczywiście nadaje się też do jedzenia od razu po ugotowaniu :-) Barszcz można przecedzić lub jeść z kawałkami buraczków. Można ugotować wersję wegetariańską na wywarze z jarzyn. Z podanego przepisu wychodzi dość sporo zupy (na 2 dni dla czteroosobowej rodziny). Pamiętajcie, że zupę po dodaniu buraczków gotujemy na bardzo małym ogniu (zupa ma tylko \"mrugać\"). Śmietanę dodajemy stopniowo, uprzednio rozprowadzając ją w wodzie i wywarze.", "url": "https://www.kwestiasmaku.com/kuchnia_polska/zupy/barszcz_z_buraczkow/przepis.html", "category": "lubelskie", "sub_category": "Gotowe dania i potrawy", "phrase": "Barszcz czereśniowy"}