{"meta_description": "", "title": "Barszcz (potrawa) – Wikipedia, wolna encyklopedia", "content": "Barszcz – zupa przyrządzana na zakwasie, popularna w krajach Europy środkowej i wschodniej[1]. Historyczne wzmianki wskazują na ukraińskie pochodzenie barszczu[2][3], było to danie spożywane głównie przez chłopów[3]. Początkowo barszczem nazywano polewkę przygotowaną z kiszonych liści barszczu zwyczajnego[4]. Współcześnie barszczem nazywa się kwaśną zupę z soku z kapusty kiszonej, soku z kiszonych buraków czerwonych, kiszonego szczawiu lub innych zwykle białych kiszonych warzyw. W Polsce barszcz czerwony z buraków jest podawany na początku wieczerzy Wigilii Bożego Narodzenia. Barszcz biały podawany jest z białą, gotowaną kiełbasą, jajkiem oraz ziemniakami lub kaszą. Odmianą barszczu białego jest barszcz chrzanowy przygotowywany na wywarze z gotowanej szynki, dodatkowo zabielony śmietaną z tartym chrzanem. Zupą podobną do barszczu białego jest żur, przygotowywany z wywaru mięsnego, zwykle wędzonego, zagęszczany zakwasem chlebowym. Tradycyjnie podawany ze smażoną kiełbasą i jajkiem oraz chlebem. • barszcz czerwony z buraków ćwikłowych - może być w postaci czystej i zabielanej, a także podprawiany (np. śmietaną, żółtkami) lub uzupełniany innymi dodatkami[5] • czysty zakwaszany czerwony barszcz (podawany z uszkami także jako tradycyjne danie kuchni żydowskiej podczas Święta Namiotów) • barszcz wołyński (z dodatkiem innych warzyw i dowolnego mięsa)", "url": "https://pl.wikipedia.org/wiki/Barszcz_(potrawa)", "category": "lubelskie", "sub_category": "Gotowe dania i potrawy", "phrase": "Barszcz czereśniowy"}