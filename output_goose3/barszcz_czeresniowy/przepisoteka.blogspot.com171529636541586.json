{"meta_description": "", "title": "Barszcz czereśniowy z nutą mięty", "content": "To oczywiste, że latem zdecydowanie chętniej sięgamy po owoce. Mamy szeroki wybór naszych rodzimych, sezonowym cudeniek! A ja poza truskawkami najbardziej lubię czereśnie. I wspominałam Wam jakiś czas temu, że dziadek załatwił kilka kilo czereśni za absolutne free. Zjadłam bardzo dużo. Te maleństwa robiły za nie jeden obiad czy kolację w wersji solo. Ale dziś chcę Wam zaprezentować absolutnie przepyszny barszcz czereśniowy. Przygotowałam go już kilkakrotnie, jednak teraz postanowiłam dodać nieco balkonowej mięty. I to był strzał w dziesiątkę! Do garnka wlewamy wodę i stawiamy ją na gaz. Czereśnie oraz miętę dokładnie myjemy i wrzucamy do garnka (z jeszcze zimną wodą). Gotujemy jakieś 40 minut, aż powstanie kompot. Po tym czasie wyrzucamy miętę. Kompot słodzimy i gotujemy jeszcze 10 minut. Następnie odlewamy ok. pół szklanki kompotu i rozrabiamy ten płyn ze śmietaną. Garnek zdejmujemy z ognia i wlewamy do niego miks kompotu i śmietany ciągle mieszając. Pyszny barszcz gotowy do podania! Moi dziadkowie zjedli go z dodatkiem ugotowanych, rozgniecionych ziemniaków. Ja się nie skusiłam, chociaż zapewniali, że to smak ich dzieciństwa.", "url": "http://przepisoteka.blogspot.com/2012/07/barszcz-czeresniowy-z-nuta-miety.html", "category": "lubelskie", "sub_category": "Gotowe dania i potrawy", "phrase": "Barszcz czereśniowy"}