{"meta_description": "", "title": "Kukiełka Lisiecka - Skarby Blisko Krakowa", "content": "Kukiełka Lisiecka – to charakterystyczne dla Krakowa i jego okolic pszenne pieczywo, wytwarzane zgodnie z tradycyjną recepturą. Kukiełka ma wrzecionowaty kształt, złoto-brązową, chrupiącą skórkę, a miąższ mlecznobiały i sprężysty. Do przygotowania bułek używa się mąki, soli, drożdży oraz wody. Zgodnie z recepturą piecze się je w piecu opalanym drewnem sosnowym z domieszką liściastego. Przed włożeniem do pieca ich wierzch jest smarowany „zanką”, czyli pszennym krochmalem o konsystencji śmietany. Kukiełki były bardzo popularne o czym świadczą historyczne zapiski, a także przysłowia i powiedzenia „Kukiełkami drzwi nie zapierają”, „Ja do niego z kukiełkami, a on do mnie z kułakami” („Nowa Księga Przysłów i wyrażeń przysłowiowych Polskich”, Państwowy Instytut Wydawniczy, Warszawa 1970).", "url": "https://skarby.bliskokrakowa.pl/639-sbk-kukielka-lisiecka", "category": "małopolskie", "sub_category": "Wyroby piekarnicze i cukiernicze", "phrase": "Kukiełka lisiecka"}