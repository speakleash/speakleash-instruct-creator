{"meta_description": "Niepokojące wieści z Liszek. Kończy działalność Piekarnia Regionalna w Liszkach produkująca bułki kukiełki, znane jako tradycyjny produkt regionalny. Nie będzie tych charakterystycznych kukiełek w kształcie wrzeciona. Jedna osoba ze spadkobierców zmarłego właściciela firmy potwierdza, że piekarnia kończy działalność. Sklepy zaopatrujące się w niej informują swoich klientów, że na ten produkt regionalny już nie mogą liczyć.", "title": "Kukiełek lisieckich nie będzie. Piekarnia ze stuletnią historią, wypiekające te regionalne bułki zamyka swoją działalność", "content": "Niepokojące wieści z Liszek. Kończy działalność Piekarnia Regionalna w Liszkach produkująca bułki kukiełki, znane jako tradycyjny produkt regionalny. Nie będzie tych charakterystycznych kukiełek w kształcie wrzeciona. Jedna osoba ze spadkobierców zmarłego właściciela firmy potwierdza, że piekarnia kończy działalność. Sklepy zaopatrujące się w niej informują swoich klientów, że na ten produkt regionalny już nie mogą liczyć. Klienci piekarni, mieszkańcy gminy Liszki z żalem nas poinformowali, że nie będzie kukiełek, tych wyjątkowych, tradycyjnych bułek, które wypiekane były w regionie krakowskim przez 400 lat. A ta lisiecka piekarnia wypiekała je od 100 lat, bo od tylu lat istnieje. Firma nazywa się obecnie Piekarnia Regionalna Władysław Kowalik w spadku. To dlatego, że właściciel, którego nazwisko znalazło się w nazwie, zmarł i zostawił rodzinie firmę w spadku. Teraz po ogłoszeniu zamknięcia działalności ludzie zaczęli snuć domysły co jest przyczyną decyzji i zakończeniu pracy piekarni. Jedni wskazywali, że to prawo dotyczące produkcji, podatki i bliżej nieokreślone wymogi przyczyniają się do zamknięcia małej, rodzinnej piekarni. Inni wskazywali, że piece w tej firmie są tradycyjne opalane drewnem, co powodowało zadymienie okolicy i skargi mieszkańców na smog. - Nic mi nie wiadomo, jakoby ta piekarnia miała kłopoty związane z wymogami prawnymi, podatkami lub problemy z opałem w piecach, czy też szykanami dotyczącymi smogu. Wiem natomiast, że miała stałych klientów, którzy kupowali ten produkt, więc zamknięcie piekarni nie ma związku z brakiem zapotrzebowania na produkty z niewielkich rodzinnych firm. Tutaj chodziło raczej o sprawy własnościowe zakładu - powiedział nam Paweł Miś, wójt gminy Liszki. Dodał, że sam ubolewa nad problemem piekarni, bo wypiekane kukiełki to produkt regionalny, który jest dumą gminy. Okazało się, że Piekarnia Regionalna w Liszkach rzeczywiście ma formalne kłopoty własnościowe. Potwierdzają to spadkobiercy byłego właściciela piekarni - Władysława Kowalika, który zmarł dwa lata temu. Zostawił zakład wypiekający pieczywo, a przede wszystkim lisieckie kukiełki, trzem spadkobiercom. Oni jednak przez ten dwuletni okres nie zmienili formy działania firmy. Teraz nie ma też zgody wszystkich spadkobierców na przedłużenie pracy piekarni w takiej formie, jak działała w ostatnim czasie. - Pod wpływem wielu czynników po 100-letnim okresie zmuszeni jesteśmy zakończyć działalność piekarni, gdzie pieczywo produkowane było wg. starych receptur i pieczone w piecach opalanych drewnem - napisali spadkobiercy tego zakładu do sklepów, które zaopatrywały się w to pieczywo. Poinformowali, że pieczywa nie będą dostarczać już od początku grudnia. Dziękują za współpracę, a jednocześnie informują, że decyzje zostały podjęte z wielkim żalem. Wiedzą i przekonują się ponownie w ostatnim czasie, że ich lisieckie kukiełki były znanym produktem, cenionym przez klientów. Jedna ze spadkobierczyń zmarłego właściciela piekarni (która nie chce ujawniać nazwiska na łamach prasy) dodaje, że z nadzieją myśli o rodzinnej firmie i szansach na uregulowanie spraw własnościowych. - Być może odrodzimy się, jak Feniks z popiołów o czym niezwłocznie poinformujemy klientów - mówi przedstawicielka rodziny spadkobierców Władysława Kowalika. Piekarnia Regionalna w Liszkach od lat kultywowała tradycje tutejszych wypieków i korzystała z receptur pieczenia chleba znanych babkom i prababkom z lisieckich rodzin. Wskazywała na niezmienną technologię wypieku od czasu powstania piekarni, co pozwoliło na zdobywanie uznania tych lisieckich bułek i chlebów wśród szerokich kręgów klientów. Wypiekane tu kukiełki są znane od 400-lat w regionie, a w tej piekarni mają swoją 100-letnią historię, bo były robione tutaj od samego początku działania piekarni lisieckiej. Sama piekarnia powstała wraz z domem, który wybudował Stanisław Kowalik i z żoną Marianną prowadził ten zakład. Wyspecjalizowali się w wypieku kukiełek na sprzedaż. Potem wypiekiem pieczywa zajął się ich syn Władysław Kowalik (zmarły dwa lata temu) i to on rozpoczął przed laty starania o uznanie kukiełki za produkt regionalny.", "url": "https://dziennikpolski24.pl/kukielek-lisieckich-nie-bedzie-piekarnia-ze-stuletnia-historia-wypiekajace-te-regionalne-bulki-zamyka-swoja-dzialalnosc/ar/c1-18113601", "category": "małopolskie", "sub_category": "Wyroby piekarnicze i cukiernicze", "phrase": "Kukiełka lisiecka"}