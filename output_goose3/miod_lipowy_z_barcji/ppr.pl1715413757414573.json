{"meta_description": "Rok 2015 jeszcze się nie skończył, ale Agnieszka i Robert Pucer - właściciele Gospodarstwa Pasiecznego „Bartnik Mazurski” - już teraz mogą go ocenić bardzo pozytywnie. Rodzinna firma z Gnatowa (gm. Kętrzyn) zdobyła w tym roku prestiżowe ...", "title": "Firma z Gnatowa najlepsza w Polsce! &#8222;Bartnik Mazurski&#8221; pokonał ponad 300 konkurentów! | ppr.pl", "content": "Firma z Gnatowa najlepsza w Polsce! „Bartnik Mazurski” pokonał ponad 300 konkurentów! Początki Gospodarstwa Pasiecznego „Bartnik Mazurski” sięgają 1957 roku, rodzinna firma będzie zatem za dwa lata obchodzić 60-lecie. Choć jej obecni właściciele - Agnieszka i Robert Pucer - szanują tradycję, odważnie idą z duchem czasu. Właśnie takie umiejętne łączenie doświadczenia i pasji z nowymi technologiami zostało zauważone i docenione m.in. przez redakcję dziennika „Puls Biznesu”.Wzrost przychodów i zysków (porównywano dane z ostatnich trzech lat), polski kapitał i sprzedaż wyrobów za pośrednictwem internetu - takie warunki musiały spełnić firmy biorące udział w XVI Edycji Rankingu Gazele Biznesu 2015. Najlepszym z nich, które zanotowało najwyższy przyrost przychodów jest „Bartnik Mazurski”. Gospodarstwo zyskało tytuł e-Gazeli; najdynamiczniejszej w Polsce małej firmy działającej w e-commerce.- To dla nas wielkie wyróżnienie. Nie spodziewaliśmy się, że zajmiemy pierwsze miejsce, bo konkurencja była bardzo duża; w tym roku zestawienie e-Gazel obejmuje 304 małe i średnie przedsiębiorstwa. Tym bardziej cieszymy się, że ta nagroda promuje nie tylko naszą działalność, ale i cały region - mówi. - Miód kojarzy się z tradycyjnymi produktami, dostępnymi na targach, czy jarmarkach żywności. Naszym celem było dostarczenie naturalnego, prawdziwego miodu wszystkim konsumentom. Uruchomiliśmy sprzedaż internetową i jak się okazało - to był strzał w dziesiątkę. Zainteresowanie jest bardzo duże, do tego stopnia, że nieraz trudno nam sprostać wszystkim zamówieniom. Czerpiemy jednak dużo satysfakcji z tego, że konsumenci z całej Polski mogą cieszyć się smakiem specjałów z Kętrzyna - dodaje A. Pucer.Nagroda została wręczona podczas specjalnej gali zorganizowanej w Sopocie. W wydarzeniu uczestniczyli laureaci z województw: pomorskiego, kujawsko-pomorskiego oraz warmińsko-mazurskiego.Zwycięstwo w prestiżowym rankingu to cenne, ale nie jedyne tegoroczne osiągnięcie „Bartnika Mazurskiego”. We wrześniu Miód Lipowy z Barcji uhonorowano Medalem Targów Smaki Regionów, które odbywały się w ramach poznańskich targów Polagra Food. Cenną nagrodę zdobyć mogą tylko produkty naturalne i tradycyjne. Komisja oceniając propozycje, uwzględnia ich tradycyjność, jakość, konkurencyjność i opakowanie, a także sposób w jaki zgłoszony do konkursu produkt promuje region, z którego pochodzi.W lutym br. gospodarstwo spod Kętrzyna zajęło I miejsce w XXII edycji Ogólnopolskiego Konkursu Rolnik-Farmer Roku, w kategorii „Działy Specjalne Produkcji Rolnej”. Do konkursu przystąpiły gospodarstwa z różnych branż, cechujące się dużą dynamiką rozwoju, dobrymi wynikami produkcyjnymi oraz odpowiednią postawą społeczną.Zdobyte w tym roku nagrody są kolejnymi w licznym dorobku „Bartnika Mazurskiego”. Dotychczas gospodarstwo mogło pochwalić się m.in. członkostwem w Europejskiej Sieci Regionalnego Dziedzictwa Kulinarnego (region Warmia Mazury Powiśle), czy też znakiem „Jakość Tradycja”. Ten prestiżowy znak jest nadawany w ramach krajowego systemu jakości żywności zatwierdzonego przez Ministra Rolnictwa i Rozwoju Wsi.O utytułowanym gospodarstwie jest głośno w mediach, co przyczynia się także do promocji ziemi kętrzyńskiej. Olsztyński oddział TVP często i chętnie gości u „Bartnika Mazurskiego”, dokumentując m.in. zajęcia edukacyjne dla najmłodszych organizowane przez Agnieszkę i Roberta Pucer. Spotkania z naturą są dla dzieci okazją, by dowiedzieć się nie tylko skąd się bierze miód, ale i przekonać się jakie źródło ma powiedzenie „pracowity jak pszczółka”.W tym roku zbiory „Bartnika Mazurskiego” były bardzo udane. - Pogoda sprzyjała pszczelarzom, toteż miłośników miodu czeka wyjątkowo słodka zima - mówi Agnieszka Pucer.Z myślą o nich gospodarstwo z Gnatowa przygotowało nowe propozycje: miód faceliowy, z nawłoci oraz mniszka lekarskiego. Pierwszy z nich jest wytwarzany z pyłku kwiatów facelii, zwanej błękitną królową roślin miododajnych. Miód ma delikatny, lekko kwaskowaty smak i kwiatowy zapach. Powinny po niego sięgać zwłaszcza osoby zmagające się z przeziębieniem, stanem zapalnym, infekcjami dróg oddechowych, czy astmą oskrzelową.Z kolei miód otrzymywany z pyłków kwiatów nawłoci (polskiej mimozy) ma charakterystyczną żółtą barwę i kwaskowaty smak. Poleca się go osobom z nadciśnieniem tętniczym, miód nawłociowy słynie także z szerokich zastosowań w kuchni, świetnie sprawdza się jako składnik pielęgnacyjnych mikstur. Miód z mniszka lekarskiego jest zaś doskonały przy schorzeniach wątroby i dróg moczowych, a przy tym urzeka delikatnym smakiem.- Pszczelarstwo jest naszą pasją, która stała się sposobem na życie. Rozwijamy się, korzystamy z unijnych dotacji, wprowadzamy do oferty nowe propozycje, ale jednocześnie zachowujemy najlepsze cechy tradycyjnego i naturalnego miodu. Konsumenci zdają sobie z tego sprawę, a my nie zamierzamy ich zawieść - kończy Agnieszka Pucer.* * *", "url": "http://www.ppr.pl/rolnictwo/produkcja-zwierzeca/firma-z-gnatowa-najlepsza-w-polsce-bartnik-mazurski-pokonal-ponad-300-konkurentow-192029", "category": "warmińsko-mazurskie", "sub_category": "Miody", "phrase": "Miód lipowy z Barcji"}