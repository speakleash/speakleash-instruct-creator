{"meta_description": "Kolejne sześć tradycyjnych, regionalnych produktów dołączy do Listy Produktów Tradycyjnych prowadzonej przez Ministerstwo Rolnictwa i Rozwoju Wsi. Rada ds. Produktów pod przewodnictwem wicemarszałka małopolskiego Wojciecha Kozaka oficjalnie skosztowała a potem pozytywnie oceniła wnioski o wpis na listę.", "title": "Rosół i ogórki na małopolskiej Liście Produktów Tradycyjnych", "content": "Małopolska może pochwalić się już 68 produktami wpisanymi na listę, a kolejne wnioski czekają już na wpis w ministerstwie rolnictwa. Przypomnijmy, że Stowarzyszenia Górali Białych i Lachów Sądeckich zgłosiło cztery produkty z gminy Łącko do wpisu na Listę Produktów Regionalnych. Są wśród nich: nalewka łazowska. - Wcześniej naszą gminę reprezentowały śliwowica łącka i jabłka łąckie – przypomina Jan Koza, kierownik biura Stowarzyszenia Górali Białych i Lachów Sądeckich.Tym razem oceniano: blachorze, nadwiślański ogórek konserwowy z Kanny, chleb żytni gruszowski, zolipskie pirogi, strojcowskie zawijoki z ziemniaków oraz rosół polski.Blachorze należą do wyrobów piekarniczych. Produkowane są z surowców takich jak: mąka, soda, kwaśne mleko, jajka, pochodzących od rolników z gminy Mędrzechów. Specyficzny smak blachorzy nadaje im metoda wypieku: wprost na „blasze”. Ten sposób pieczenia powoduje, że blochorze są miejscami lekko zarumienione, chrupiące, a jednocześnie ich skórka pozostaje elastyczna. Wspaniale smakują same, podawane na ciepło wprost z blachy lub z dodatkiem mleka, dżemu lub masła.Nadwiślański ogórek konserwowy z Kanny jest zaliczany do wyrobów z przetworzonych warzyw z zastosowaną zalewą octową. Odmiana ogórków jest od lat szczególnie dobierana – muszą być one kruche i delikatne. Ogórki konserwowe mają zdecydowany smak i zapach, dominuje nuta octowo-czosnkowa, która jest delikatnie kwaśna i lekko słodka. Zalewa jest bladożółta i klarowna, a zapach użytych przypraw dopełnia całości smaku.Chleb żytni gruszowski to tradycyjny chleb żytni gruszowski charakteryzuje się lekko kwaśnym zapachem wynikającym z naturalnego zakwasu, na jakim jest wypiekany. Miąższ ma dość zwarty i posiada piękny beżowy kolor. Od innych chlebów żytnich wyróżnia go dodana do pieczenia maślanka, dzięki której chleb żytni gruszowski ma wyjątkowy delikatny smak i odpowiednią wilgotność. Do wypieku chleba nie używane są polepszacze ani barwniki, dzięki czemu zachowuje długo swoją świeżość.Jeśli chodzi o zolipskie pirogi to pierwszym etapem ich przygotowania jest odpowiednie sporządzenie farszu, w skład którego wchodzi między innymi słodka podsmażana kapusta oraz kiełbasa wiejska wraz z przyprawami. Drugi etap to przygotowanie odpowiednio wyrobionego i elastycznego ciasta. Specyficzny smak i zapach, potrawa ta zawdzięcza kiełbasie wiejskiej, która znajduje się w farszu. Pierogi wyróżnia ręczne sklejanie i wykonywana podczas sklejania falbanka. Po ugotowaniu, a przed podaniem, pierogi są omaszczane podsmażaną cebulką.Strojcowskie zawijoki z ziemniaków to potrawa wykonana z produktów, które dostępne były w każdym gospodarstwie domowym: kapusty, ziemniaków, cebuli, czosnku, jaj, masła, grysiku, bułki tartej, a także kiełbaśnika, czyli półproduktu, który powstaje podczas bicia świni i jest wekowany a nie owijany w jelita, grzybów zbieranych w okolicznych lasach oraz soli i pieprzu do smaku. Wyglądem zawijoki przypominają gołąbki z farszem. Strojcanie nazwali je zawijokami ponieważ odpowiadały ich tradycji zawijania w obgotowany liść kapusty nadzienia z surowych ziemniaków. Farsz wykonuje się z surowych startych ziemniaków i dodaje się do nich podduszone grzybki i cebulkę, jajka, grysik i bułkę tartą do zagęszczenia masy oraz tradycyjny kiełbaśnik, na końcu sól i pieprz do smaku. Powstałym farszem nadziewane są pojedyncze liście obgotowanej kapusty i formuje się zawijoki. Gotowe układa się w żeliwnym garze i piecze w piekarniku. Najlepiej smakują podane z sosem grzybowym.Rosół Polski ma swój rodowód w Wiśniczu. W 1682 roku rezydujący tam kuchmistrz Stanisław Czerniecki napisał pierwszą polską książkę kucharską w której pierwszą pozycję zajmuje rosół polski. Do dnia dzisiejszego gospodynie z terenu Lokalnej Grupy Działania „Dolina Raby” gotują tę zupę metodą przedstawioną przez Stanisława Czernieckiego, korzystając tylko z naturalnych, domowych składników, mięs i warzyw.(b)fot: UWMW", "url": "https://sadeczanin.info/gospodarka/rosol-i-ogorki-na-malopolskiej-liscie-produktow-tradycyjnych", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Nadwiślański ogórek konserwowy z Kanny"}