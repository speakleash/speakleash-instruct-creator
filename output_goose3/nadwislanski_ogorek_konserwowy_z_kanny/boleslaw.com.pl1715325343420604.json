{"meta_description": "Oficjalny Portal Internetowy Gminy Bolesław - powiat dąbrowski, aktualne informacje z terenu gminy - Zapraszamy!", "title": "„Strojcowskie zawijoki z ziemniaków” i „Nadwiślański ogórek konserwowy z Kanny” na Liście Produktów Tradycyjnych! - Oficjalny Portal Internetowy Gminy Bolesław (województwo małopolskie)", "content": "Ministerstwo Rolnictwa i Rozwoju Wsi jest odpowiedzialne za prowadzenie systemu rejestracji produktów o określonym pochodzeniu geograficznym i specyficznej, tradycyjnej jakości. Została utworzona Lista Produktów Tradycyjnych, na którą wpisywane są produkty, których jakość lub wyjątkowe cechy i właściwości wynikają ze stosowania tradycyjnych metod produkcji, stanowiące element dziedzictwa kulturowego regionu, w którym są wytwarzane, oraz będące elementem tożsamości społeczności lokalnej. Przy czym, za tradycyjne uważa się metody produkcji wykorzystywane, od co najmniej 25 lat. Lista Produktów Tradycyjnych ma na celu rozpowszechnianie informacji o produktach wytwarzanych tradycyjnymi, historycznie ugruntowanymi metodami. Wynikające z prawa unijnego regulacje zapewniają ochronę, która uniemożliwia fałszywe używanie nazwy nawiązującej do tradycyjnej metody wytwarzania lub wskazującej na miejsce, gdzie dany wyrób jest produkowany. Jest to również mechanizm, który umożliwia mieszkańcom terenów wiejskich zwiększenie produkcji i promowania swoich wyrobów, przyczyniając się tym samym do rozwoju i wzrostu dobrobytu na obszarach, na których dany produkt jest wyrabiany. Producenci wyrobów regionalnych i tradycyjnych, oprócz prawa do ochrony nazwy, mogą także na opakowaniach umieszczać symbole świadczące o wyjątkowości produktu. Wytwarzanie wyrobów regionalnych i tradycyjnych wspomaga rozwój obszarów wiejskich, poprzez umożliwienie rolnikom zarobkowania w ich własnych regionach. Pozwala także na różnicowanie działalności rolniczej i zapobiega wyludnianiu się terenów wiejskich. Małopolska jest regionem, w którym wciąż dużą wagę przywiązuje się do tradycji. To tu nadal żywe są zwyczaje ludowe, zachowały się stare odmiany roślin i rasy zwierząt, a żywność wytwarzana jest tradycyjnymi metodami. Małopolska może pochwalić się już 68 produktami wpisanymi na Listę Produktów Tradycyjnych. Dnia 12 marca 2013 r. działająca przy Urzędzie Marszałkowskim Województwa Małopolskiego Rada ds. Produktów Tradycyjnych pod przewodnictwem wicemarszałka Wojciecha Kozaka pozytywnie oceniła wnioski o wpis na listę kolejnych sześciu tradycyjnych, małopolskich produktów, w tym produktów z naszej Gminy: strojcowskich zawijoków z ziemniaków i nadwiślańskiego ogórka konserwowego z Kanny. Panie z Koła Gospodyń Wiejskich w Strojcowie na czele z sołtys Teresą Pietraszek, ubrane w regionalny, krakowski strój zaprezentowały „strojcowskie zawijoki z ziemniaków” przed 16 – osobową komisją, która oceniała produkty pod przewodnictwem Wicemarszałka Wojciecha Kozaka. Prezentacja składała się ze skosztowania zawijoków przez członków komisji oraz z przedstawienia historii produktu oraz poszczególnych etapów tworzenia potrawy, a także udzielania szczegółowych odpowiedzi na pytania zadawane przez komisję. „Strojcowskie zawijoki z ziemniaków” to potrawa wykonana z produktów, które dostępne były w każdym gospodarstwie domowym: kapusty, ziemniaków, cebuli, czosnku, jaj, masła, grysiku, bułki tartej, a także smakowitego kiełbaśnika – półproduktu, który powstaje podczas bicia świni i jest wekowany a nie owijany w jelita, grzybów zbieranych w okolicznych lasach oraz soli i pieprzu do smaku. Wyglądem zawijoki przypominają gołąbki z farszem. Nazwano je zawijokami, ponieważ odpowiadały tradycji zawijania w obgotowany liść kapusty nadzienia z surowych ziemniaków. Farsz wykonuje się z surowych startych ziemniaków i dodaje się do nich podduszone grzybki i cebulkę, jajka, grysik i bułkę tartą do zagęszczenia masy oraz tradycyjny kiełbaśnik, na końcu sól i pieprz do smaku. Powstałym farszem nadziewane są pojedyncze liście obgotowanej kapusty i formuje się zawijoki. Gotowe układa się w żeliwnym garze i piecze w piekarniku. Najlepiej smakują podane z sosem grzybowym. Historia zawijoków sięga czasów II wojny światowej, kiedy najprawdopodobniej ukrywający się w Strojcowie rosyjscy żołnierze nauczyli rodziny, które udzieliły im schronienia przyrządząć tą potrawę. Kołu Gospodyń Wiejskich ze Strojcowa towarzyszył Wójt naszej Gminy Kazimierz Olearczyk, który od samego początku wspiera promocję zawijoków. Zawijoki oceniono przez Radę ds. Produktów Tradycyjnych pozytywnie i zakwalifikowano je jako produkt tradycyjny. Wpisanie „strojcowskich zawijoków z ziemniaków” na Listę Produktów Tradycyjnych Ministerstwa Rolnictwa i Rozwoju Wsi jest zwieńczeniem działań i starań wielu osób należących do Koła Gospodyń Wiejskich w Strojcowie na rzecz promocji tradycyjnej kuchni regionalnej. VITKANEX Przetwórstwo Owocowo-Warzywne Bogdan i Stanisław Łysik mające siedzibę w Kannie zaprezentowało przed Radą ds. Produktów Tradycyjnych „Nadwiślański ogórek konserwowy z Kanny”. Jest on zaliczany do wyrobów z przetworzonych warzyw z zastosowaną zalewą octową. Odmiana ogórków jest od lat szczególnie dobierana – muszą być one kruche i delikatne. Ogórki konserwowe mają zdecydowany smak i zapach, dominuje nuta octowo – czosnkowa, która jest delikatnie kwaśna i lekko słodka. Zalewa jest bladożółta i klarowna, a zapach użytych przypraw dopełnia całości smaku. Ogórki z Kanny zostały również pozytywnie ocenione i zakwalifikowane jako produkt tradycyjny. Gmina Bolesław może pochwalić się dwoma produktami znajdującymi się na Liście Produktów Tradyjnych Ministerstwa Rolnictwa i Rozwoju Wsi.", "url": "https://boleslaw.com.pl/index.php?option=com_content&view=article&id=76:strojcowskie-zawijoki-z-ziemniakow-i-nadwislanski-ogorek-konserwowy-z-kanny-na-liscie-produktow-tradycyjnych&catid=10&Itemid=107", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Nadwiślański ogórek konserwowy z Kanny"}