{"meta_description": "Produkt wpisany na listę produktów tradycyjnych w dniu 2016-01-19 w kategorii Produkty rybołówstwa w woj. świętokrzyskim.", "title": "Rytwiański karp w galarecie - - Portal Gov.pl", "content": "Karp w całości zanurzony w galarecie z warzywami, suszonymi śliwkami i rodzynkami, udekorowany plastrami cytryny i zieloną pietruszką. Niewielka głowa, linia grzbietu dobrze umięśniona, zwarta forma. Karp pokrojony w dzwonka, ułożony tak, aby nie stracił pierwotnego wyglądu. Delikatny smak ryby oraz poszczególnych warzyw o charakterystycznym zapachu dla ryb słodkowodnych. Hodowla karpia ma w Polsce długą tradycję zapoczątkowaną przez mnichów już w drugiej połowie XII wieku. Olbrzymie stawy karpiowe budowano na zlecenie polskich królów i możnowładców. W Rytwianach hodowla karpia ugruntowana jest ponad 100-letnią tradycją. Tutejsze stawy rybne zostały założone na przełomie XIX i XX wieku przez Radziwiłłów, ówczesnych właścicieli okolicznych włości. Hodowle karpi rozwinęły się jeszcze bardziej w latach dwudziestych ubiegłego stulecia. Osiągnięto tu wówczas najwyższą w Europie średnią ryby kupieckiej z hektara stawu. Rytwiany rozlokowane są pośród olbrzymiego kompleksu leśnego stanowiącego 47% ogólnej powierzchni gminy, w rozwidleniu rzeki Czarnej, gdzie na zachód rozciągają się ogromne stawy rybne przegrodzone bujną roślinnością. Hodowla karpia prowadzona jest w stawach rybnych na terenie gminy Rytwiany i obejmuje łącznie około 176 hektarów. Dzięki rozwiniętej hodowli karpia, na terenie gminy powstawały na jego bazie przeróżne potrawy przygotowywane przez gospodynie, a ich przepisy rozpowszechniane były przez Koła Gospodyń Wiejskich czy Stowarzyszenia. Obecnie popularną na tych terenach potrawą jest karp rytwiański w galarecie. „W mojej rodzinie od pokoleń matka przekazywała swojej córce ten przepis i tajniki wykonywania tego produktu” (Wywiad przeprowadzony z mieszkańcami gminy Rytwiany). Podstawowym surowcem do przygotowania potrawy jest mięso karpia. Bardzo ważnym elementem potrawy jest pochodzenie karpia ze stawów rytwiańskich. Ryby hodowane w innych miejscach potrafią bardzo różnić się od siebie, co wiąże się z innym smakiem przygotowywanych potraw. Przygotowanie rytwiańskiego karpia w galarecie rozpoczyna się od dokładnego oczyszczenia i umycia ryby. Następnie karp jest lekko solony i nacierany przeprawami. Tak przygotowany powinien pozostać w chłodnym miejscu do dnia następnego. Suszone śliwki oraz rodzynki są moczone w ciepłej wodzie, zaś warzywa takie jak cebula (zalewana gorącą wodą), marchew, seler, pietruszka dokładnie czyszczone. Do wody z cebulą oraz przyprawami dodawane są warzywa i wszystko razem gotowane na wolnym ogniu. Następnie do tego wywaru dodawany jest karp pokrojony w dzwonka i gotowany przez około 20 minut. Na koniec warzywa wraz z odpowiednio ułożonym karpiem zalewane są specjalnie przygotowaną galaretą. „Przepis na rytwiańskiego karpia w galarecie jest pielęgnowany i przekazywany w rodzinach z pokolenia na pokolenie. Jest wiele gospodyń, które tę potrawę przygotowują po dziś dzień. Gości ona nie tylko na niedzielnych stołach, ale także na przyjęciach weselnych, chrzcinach, komuniach, czyli wszystkich ważniejszych uroczystościach” (Wywiad przeprowadzony z mieszkańcami gminy Rytwiany).", "url": "https://www.gov.pl/web/rolnictwo/rytwianski-karp-w-galarecie", "category": "świętokrzyskie", "sub_category": "Produkty rybołówstwa, w tym ryby", "phrase": "Rytwiański karp"}