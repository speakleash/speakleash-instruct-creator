{"meta_description": "O ile wszyscy znają i kochają cebularze lubelskie, o tyle buraczaki poza Lublinem i okolicami pozostają nieznane. Zasługują na zdecydowanie większą", "title": "Buraczak lubelski to przysmak lepszy niż cebularz. Takiego ciasta drożdżowego nie próbowaliście", "content": "Niektórzy pieką pieczywo i różne ciasta drożdżowe z ziemniakami lub z cebulą (kultowe cebularze lubelskie). Popularny jest też dodatek cukinii. Istnieją też przepisy na ciasto z fasolą, np. brownie fasolowe. Jeśli znudziły wam się już różne placki, drożdżówki i dobrze znane ciasta drożdżowe, wypróbujcie coś nowego i znanego głównie lokalnie. Lubelskie gospodynie domowe i nieco starsi pamiętają jeszcze buraczaki lubelskie. Ciasto jest też znane na terenach północno-wschodniego Mazowsza. Czym różni się od innych swoich wersji? Poznajcie je bliżej. Co to jest buraczak lubelski? Buraczak lubelski to oryginalny placek drożdżowy z dodatkiem buraka cukrowego. Niektórzy wykorzystują do zrobienia buraczaka również zwykłe, mniejsze (słodsze) buraki - szczególnie poza sezonem. Buraki cukrowe są rzadziej dostępne niż inne. Rozczyn do ciasta na buraczak lubelski robi się bez cukru, na wodzie z gotowanego buraka, który dodaje się do ciasta. Ciasto jest dość słodkie, ale w nieoczywisty sposób. Może uchodzić zarówno za deser, jak i za przekąskę lub lekki obiad, z zimnym mlekiem do popicia. Jeśli nie macie akurat oryginalnego, białego buraka cukrowego (bo skończył się na nie sezon), możecie go zastąpić 2 mniejszymi burakami (są słodsze niż duże bulwy) i dorzucić do ciasta 1 łyżkę cukru (który przecież robi się z buraka cukrowego). Ciasto przed włożeniem do pieca możecie posmarować białkiem wymieszanym z odrobiną mleka i posypać makiem. Mak doskonale pasuje do buraka - nie jest to jednak konieczność. Inną opcją na zastępstwo jest 1 średni batat (ale to już wariacja na temat oryginalnego, lokalnego przepisu - w końcu u nas bataty nie rosną). Batat smakuje podobnie, jak burak cukrowy. Ciasto w środku, po wypieczeniu, będzie mieć inny, cieplejszy (złotawy) kolor. Ciasto z burakiem cukrowym w środku z zewnątrz będzie klasycznie rumiane, a w środku będzie miało kremowy kolor - ze względu na barwę tej odmiany. Jeśli zastąpicie je zwykłymi burakami, buraczak się „zaróżowi”. • 1 kg mąki (lub trochę mniej w zależności od wielkości buraka) Dodatkowo: 1 łyżka cukru, jeśli korzystacie ze zwykłych buraków, oraz 1 białko rozkłócone z odrobiną mleka i mak do posypania ciasta. • Pokrójcie buraka na kilka kawałków i ugotujcie, a następnie obierzcie. Zachowajcie wodę, która została wam po ugotowaniu buraczka i wystudźcie ją - powinna być letnia. • Zróbcie rozczyn: rozpuśćcie w letniej wodzie z buraka drożdże i odstawcie w ciepłe miejsce, by drożdże zaczęły działać. • W międzyczasie wysypcie mąkę na blat, dodajcie szczyptę cukru, soli, wbijcie jajko i wystudzonego buraka. • Dodajcie pracujący rozczyn i wyróbcie ciasto. Przykryjcie ściereczką i odstawcie w ciepłe miejsce, by ciasto podwoiło swoją objętość. • Gotowe ciasto podzielcie na części i rozwałkujcie na 4 cieńsze placki lub wyłóżcie 1 kawałkiem formę z papierem do pieczenia. • Pieczcie ok. 45-60 minut w temp. 180 st. C (w zależności od grubości ciasta) - na złoty kolor.", "url": "https://www.przyslijprzepis.pl/artykul/buraczak-lubelski-to-przysmak-lepszy-niz-cebularz-takiego-ciasta-drozdzowego-nie-probowaliscie", "category": "lubelskie", "sub_category": "Wyroby piekarnicze i cukiernicze", "phrase": "Buraczak (przaśniak) lubelski"}