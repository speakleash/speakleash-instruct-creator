{"meta_description": "Odporna rodzima rasa drobiu jest szczególnie polecana do hodowli ekologicznej, przydomowych kurników z wybiegiem, który kury zielononóżki bardzo lubią. Sprawdź, ile waży dorosła kura i ile jaj rocznie znosi zielononóżka kuropatwiana.", "title": "Kura zielononóżka kuropatwiana - jak wygląda? Ta wytrzymała rodzima rasa sprawdzi się w przydomowym chowie", "content": "ŚODR: Polska kura, szczególnie popularna w gospodarstwach ekologicznych. Odporna na niskie temperatury. Dobrze czuje się na świeżym powietrzu, nie nadaje się do hodowli w klatce. Odporna rodzima rasa drobiu jest szczególnie polecana do hodowli ekologicznej, przydomowych kurników z wybiegiem, który kury zielononóżki bardzo lubią. Sprawdź, ile waży dorosła kura i ile jaj rocznie znosi zielononóżka kuropatwiana. Zielononóżka to rodzima rasa, wyodrębniono ją pod koniec XIX wieku i doczekała się siostry - żółtonóżki. Ich odporność na trudne warunki atmosferyczne sprawia, że są one idealne dla hodowli na wolnym wybiegu, opisuje je Krajowa Federacja Producentów Zbóż. Zielononóżka kuropatwiana znosi ok. 182 jaj rocznie w systemie rolnictwa ekologicznego, w tradycyjnym kurniku ok. 190 jaj w ciągu roku. W chowie kur prowadzonym w systemie rolnictwa ekologicznego osiąga się niższą nieśność, niż w systemie konwencjonalnym ze względu na liczne obostrzenia prawne dotyczących żywienia i warunków utrzymania oraz leczenia, wyjaśnia Świętokrzyski Ośrodek Doradztwa Rolniczego. Ten sam ODR podpowiada, że kury do przydomowego chowu powinny przede wszystkim charakteryzować się dobrą zdrowotnością i odpornością na choroby oraz niekorzystne warunki środowiska. Te wymogi oraz dotyczące dobrego wykorzystywania podstawowych pasz, a także wrodzonej umiejętności samodzielnego wyszukiwania pokarmu roślinnego i zwierzęcego na wybiegu mają np. rasy zielononóżka kuropatwiana i żółtonóżka kuropatwiana. Zielononóżkę kuropatwianą opisuje się jako kurę z zielonkawymi nogami, czyli skokami, co jest jej wyróżnikiem ujętym w nazwie rasy. Instytut Zootechniki podaje, że masa ciała koguta w wieku 20 tygodni wynosi 1700 – 2200 g a kur 1500 –1800 g. Średnia nieśność kur uzyskana do 450 dni życia wynosi 180 –190 jaj o masie 55 –58 g. Skorupka jaj jest kremowo-szara. Zielononóżki dobrze wysiadują jaja. Kury są szaro-brązowe (kuropatwiane), a koguty rudo-brązowe z długim czarnym i połyskującym zielono ogonem. Zielononóżki charakteryzują się bardzo dobrym przystosowaniem do warunków ekstensywnego chowu, dobrą zdrowotnością, mięsem o znakomitym smaku, ciemnej barwie tuszki i obniżonym poziomem cholesterolu w żółtku jaja. Żółtonóżka kuropatwiana została wyhodowana w Polsce. Powstała z krzyżowania zielononóżki kuropatwianej z kogutami rasy New Hempshire. Ma podobne cechy produkcyjne jak zielononóżka, ale ma żółte skoki. Jako polskie rasy rodzime, zielononóżki i żółtonóżki są doskonale przystosowane do naszego klimatu i w małych stadkach dobrze żerują na wybiegach, dodaje ŚODR.", "url": "https://strefaagro.pl/kura-zielononozka-kuropatwiana-jak-wyglada-ta-wytrzymala-rodzima-rasa-sprawdzi-sie-w-przydomowym-chowie/ar/c8-18221019", "category": "małopolskie", "sub_category": "Mięso świeże oraz produkty mięsne", "phrase": "Tuszka zielononóżki kuropatwianej"}