{"meta_description": "", "title": "Szlakiem Podkarpacia. Domowe pierogi z kozią bryndzą, świeżym szczypiorkiem i gorącymi skwarkami.", "content": "Są takie miejsca w Polsce, które po wielu latach z przyjemnością odkrywam na nowo. Zapewne dlatego, iż jako dziecko nie byłam w stanie w pełni dostrzec uroków tychże miejscowości w trakcie rodzinnych wypadów. Może również i dlatego, że od tego czasu trochę lat minęło, a one zmieniły się nie do poznania, zachowując przy tym nadal swój autentyzm. Dzisiaj chciałabym Was zabrać do niepowtarzalnego krajobrazu drewianych cerkwi, ocalonych XIX-wiecznych skansenów, czystego powietrza i zróżnicowanej kuchni. A to wszystko w najdalej wysuniętym na południe województwie podkarpackim. Dereń kiszony, rosolisy, proziaki, chrupaczki, krężałki, hreczanyki, knysze, pamuła, panepuchy i bryndza kozia… to tylko kilka przysmaków popularnych na Podkarpaciu, które są prawdziwym tyglem tradycji, kultury i smaków. Najbliższy okres to idealny czas na weekendowe wypady, choćby nawet pod pretekstem kulinarnej podróży. Prawdziwi kulinarni smakosze będą mogli pod koniec października wyruszyć nowym szlakiem kulinarnym „Podkarpackie Smaki”. Szlak będzie prowadził nie tylko przez miejsca, gdzie można smacznie zjeść i przy okazji nauczyć się wytwarzania lokalnych potraw, ale też spotkać wyjątkowych ludzi, którzy opowiedzą o kulinarnej tradycji regionu i o historii miejsca, a także wziąć udział w licznych wydarzeniach i festiwalach kulinarnych. Chętnych poznania kulinarnych specjałów województwa podkarpackiego z przyjemnością odsyłam tutaj , aby mogli sobie zaplanować trasę swojej wycieczki, a głodomorów, spragnionych regionalnych smaków zapraszam na moje domowe pierogi z kozią bryndzą prosto z Beskidu Niskiego z samego Podkarpacia! A oto jak to zrobić: 1. Na stolnicy przesiewamy mąkę z solą, wbijamy żółtko (opcjonalnie) i dolewając ciepłej wody wyrabiamy ciasto. Kiedy składniki są połączone dodajemy masło i ponownie zagniatamy ciasto, aby zrobiło się gładkie. Przykrywamy bawełnianą szmatką. 2. Ugotowane ziemniaki przeciskamy przez praskę lub zagniatamy widelcem, dodajemy podsmażoną dymkę, posiekany szczypiorek, bryndzę,szczyptę gałki muszkatołowej, prażony kminek i mieszamy. Doprawiamy solą i pieprzem wg własnego uznania. 3. Ciasto rozwałkowujemy na stolnicy i wycinamy kółka (np. za pomocą szklanki), na środku kładziemy gotowy farsz i zaginamy na pół. Brzegi warto zwilżyć wodą. Pierogi gotujemy w dużym garnku z osoloną wodą, do momentu aż wypłynął. Tuż przed podaniem, podsmażamy z wędzonym boczkiem. Podajemy ze śmietaną, kilkoma kroplami magi i świeżymi ziołami. Komentarz: Kozią bryndzę w słoiczkach możecie dostać na bio bazarach lub w sklepach ,,Specjał wiejski\".", "url": "https://www.makecookingeasier.pl/na-obiad/szlakiem-podkarpacia-domowe-pierogi-z-kozia-bryndza-swiezym-szczypiorkiem-i-goracymi-skwarkami/", "category": "podkarpackie", "sub_category": "Sery i inne produkty mleczne", "phrase": "Bryndza kozia"}