{"meta_description": "Salceson jest dobrym źródłem łatwo przyswajalnego białka, jednak ze względu na zawartość czerwonego mięsa i tłuszczu powinniśmy go jadać rzadko i niewiele.", "title": "Czy salceson jest zdrowy? Z czego się go robi?", "content": "Salceson został uznany za najgorszy mięsny produkt w Europie – jak wynika z rankingu portalu kulinarnego „TasteAtlas”. W zestawieniu oceniono 69 wyrobów z różnych krajów, więc konkurencja była duża. Tymczasem w Polsce salceson ma wielu amatorów. Z czego się składa i czy jest zdrowy? Salceson w PRL-u nazywano „cwaniakiem”. W tamtych czasach trudno było kupić szynkę lub inne wyroby mięsne, ponieważ były eksportowane za granicę. Natomiast salceson nie dawał się nigdzie wywieźć. Przypadek? Salceson robi się z podrobów – na ogół z głowizny wieprzowej, wołowej lub cielęcej z dodatkiem serc, żołądków, nerek, tłuszczu, krwi, okrawków mięsa, skórek. Gotowane w bulionie mięso i chrząstki kroi się na drobne kawałki i mocno przyprawia, zwykle m.in. solą, czosnkiem, majerankiem. Taką masą wraz z częścią powstałego tłustego rosołu wypełnia się osłonki – żołądki wieprzowe lub pęcherze wołowe – zawiązuje i znów gotuje. Po ostygnięciu i uformowaniu kształtu powstaje wędlina w owalnych blokach – na ogół jada się ją na zimno, pokrojoną w grube plastry, z pieczywem lub dodaje do sałatek. Smakosze wyróżniają kilka rodzajów salcesonu w zależności od składu, doprawienia i sposobu przygotowania wędliny: • czarny – nazwa pochodzi od ciemnego koloru wędliny, zabarwionej krwią wieprzową, poza nią salceson czarny zawiera mięso z głów, serc, mózgów, nerek, skóry, tłuszcz zwierzęcy, niekiedy kaszę manną lub bułkę tartą, rosół, przyprawy, takie jak sól, czosnek, pieprz, majeranek i kminek; • wiejski – w składzie głównie mięso z głów, nóg, mózgów, również krew wieprzowa, wśród przypraw ziele angielskie; • podrobowy – mięso z narządów takich jak płuca, śledziona, mózg, żołądek, do tego flaki, krezki, cebula, przyprawy; Salceson jako produkt pochodzenia zwierzęcego jest dobrym źródłem łatwo przyswajalnego białka. Znajdziemy w nim także żelazo, cynk (większe stężenie w wyrobach wieprzowych), kwas foliowy, kolagen, witaminę A, witaminy D, E i te z grupy B. Trudno jednak powiedzieć o salcesonie, że jest zdrowy. Zawiera bowiem bardzo dużo tłuszczu zwierzęcego, który spożywany w nadmiarze obciąża układ pokarmowy, przyczynia się do wzrostu poziomu cholesterolu i zwiększa ryzyko wystąpienia chorób układu krążenia, w tym miażdżycy, może również przyczynić się do otyłości. Ponadto zgodnie z wynikami badań Międzynarodowej Agencji ds. Badań nad Rakiem (IARC) przy Światowej Organizacji Zdrowia większe niż zalecane spożycie mięsa czerwonego i przetworzonych produktów mięsnych zwiększa zachorowanie na niektóre nowotwory. Salceson powinniśmy więc jadać sporadycznie, a zdecydowanie powinny go unikać osoby z podniesionym poziomem cholesterolu we krwi i z problemami z układem pokarmowym (jak np. biegunki). Narodowe Centrum Edukacji Żywieniowej zaleca jedzenie maksymalnie 500 g w tygodniu mięsa czerwonego i przetworów mięsnych – ich składniki odżywcze uzupełnimy, jedząc mięso drobiowe, ryby, rośliny strączkowe i jajka. Jeśli już, to salceson domowy Kupując salceson, należy przede wszystkim czytać etykietę i sprawdzać, czy poza mięsem i jego pochodnymi nie zawiera polepszaczy smaku czy konserwantów. Warto wybierać salceson robiony metodą domową, bez azotynu sodu (E250) – konserwantu używanego jako składnik mieszanki peklującej do mięs, który w organizmie może przekształcić się w związki rakotwórcze. Wygląda na to, że poza Polską salceson nie cieszy się jednak popularnością. Użytkownicy „TasteAtlas”, internetowego przewodnika kulinarnego po potrawach z całego świata, na początku grudnia oceniali przetwory mięsne kuchni europejskich. Skład i konsystencja salcesonu wyjątkowo nie przypadła im do gustu – przyznali mu zaledwie 2,4 gwiazdki na 5 możliwych, co dało mu pierwsze miejsce w rankingu 69 najgorzej ocenianych europejskich produktów mięsnych. Napisano co prawda, że jest to wyjątkowy przysmak dla smakoszy. O wiele lepiej oceniono boczek – na liście był 57.", "url": "https://apteline.pl/artykuly/czy-salceson-jest-zdrowy-z-czego-sie-go-robi", "category": "lubuskie", "sub_category": "Mięso świeże oraz produkty mięsne", "phrase": "Czarny salceson "}