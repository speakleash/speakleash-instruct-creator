{"meta_description": "Najlepszy i sprawdzony przepis na pierwszą zupę buraczkową na wiosnę. Botwinka z ziemniakami i koperkiem to świetny pomysł na obiad. Zupa botwinka jest wspaniała. Sprawdź!", "title": "Botwinka", "content": "Botwinka to królowa wiosennych zup. Mój przepis na zupę botwinkę jest bardzo prosty i sprawdzony. Tylko raz w roku mamy okazję zajadać się tą niezwykle szybką do zrobienia i super pyszną zupą nowalijkową. Szklanka ma u mnie pojemność 250 ml.   Warzywa ważone były przed ewentualnym obraniem/przygotowaniem. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ nawet Twój bulion może mieć inną ilość kalorii niż ten, którego użyłam ja. Z podanej ilości składników otrzymasz około 1800 ml botwinki. Zupa botwinka to jedna z pierwszych zup jakie gotuję z wiosennych nowalijek. Zawsze dodaję też sporo młodej marchewki oraz ziemniaki i obowiązkowo koperek. Jeśli ktoś ma ochotę, to może też dorzucić do swojej porcji jajko gotowane na twardo. To wspaniała zupa.. Zapraszam! Moja botwinka od początku do końca gotuje się w jednym garnku. Uwielbiam takie ekonomiczne rozwiązania. Zanim jednak zaczniemy gotować, przygotuj sobie wszystkie warzywa. Botwinkę i koperek bardzo dokładnie umyj w zlewie pod zimną, bieżącą wodą. Umyj też marchew oraz ziemniaki. Porada: Zwróć uwagę jakiej wielkości jest moja botwinka. Na trzy pęczki nie jest jej tak dużo. Jeśli Twoje są spore, to może być i tak, że wystarczy jeden duży pęczek.  Trzy średniej wielkości młode marchewki obierz i pokrój w cienkie plasterki. Ziemniaki obierz i pokrój w kostkę. W garnku umieść dwie łyżki masła klarowanego lub ewentualnie oleju roślinnego np. z pestek winogron lub ryżowego. Na nagrzany olej wrzuć warzywa i podsmażaj je w garnku bez przykrycia przez dziesięć minut.W tym czasie przygotuj sobie botwinę. Łodygi i liście posiekaj a młode buraczki obierz i pokrój w plasterki oraz jeszcze na pół. Wielkość kawałków zależy od tego jak duże są buraczki. Jeśli Twoja botwina była bardzo młoda, to możesz dodatkowo obrać i zetrzeć na tarce dwa małe lub jednego średniego buraka. Jeśli pęczek jest spory i buraczki również, to zapewne wystarczą dwa pęczki.Poszatkowaną botwinę z buraczkami umieść w garnku z podsmażonymi ziemniaczkami i marchewką. Do garnka wlej też litr bulionu warzywnego lub drobiowego. Polecam Ci mój przepis na bulion warzywny . Całość zamieszaj. Garnek przykryj przykrywką i gotuj botwinkę na małej mocy palnika przez 20 minut.Po tym czasie do botwinki dodaj też: poszatkowany koperek, trzy łyżki soku z cytryny lub limonki, pół łyżeczki soli, płaską łyżeczkę cukru, 1/4 płaskiej łyżeczki pieprzu. Zamieszaj ponownie i zagotuj zupę.Na samym końcu wlej śmietankę z mąką. Cztery łyżki śmietanki 30 % wymieszaj w małej miseczce z łyżeczką mąki pszennej. Mieszankę wlej do botwinki najlepiej przez małe, metalowe sitko. Unikniesz w ten sposób ewentualnych grudek mąki.Lubię zaprawiać zupy śmietanką 30 %, ponieważ nie trzeba jej hartować przed dodaniem do zupy. Jeśli jednak chcesz zabielić botwinkę śmietaną kwaśną 18 %, to pamiętaj o tym, że musisz ją najpierw zahartować. Do miseczki ze śmietaną i mąką wlej chochelkę wrzącej zupy z garnka. Zamieszaj w miseczce i dopiero tak zahartowywaną śmietanę dodaj do garnka z botwinką. Botwinkę zagotuj i wyłącz.Jajka na twardo możesz ugotować w dowolnym momencie szykowania zupy lub też po ugotowaniu zupy. Jeśli chcesz zobaczyć jak idealnie ugotować jajka na twardo , to zapraszam do mojego poradnika.", "url": "https://aniagotuje.pl/przepis/botwinka", "category": "mazowieckie", "sub_category": "Gotowe dania i potrawy", "phrase": "Barszcz botwinka z Radziwiłłowa"}