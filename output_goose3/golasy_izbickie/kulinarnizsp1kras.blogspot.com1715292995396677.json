{"meta_description": "", "title": "Izbickie golasy", "content": "Potrawa iście nasza, z naszego powiatu, z naszego podwórka. Popytajcie babcie czy tego nie robiły ze swoimi mamami, jak skończone było wypiekanie chleba i piec był na tyle rozgrzany, żeby jeszcze coś doszło. Potrawa jest wpisana na Listę Produktów Tradycyjnych Województwa Lubelskiego, a przepis otrzymaliśmy od Pani Eli Wójcik naszej przywódczyni duchowej, jeżeli chodzi o kuchnie regionalną. My smak przełamaliśmy serwując potrawę z delikatnym sosem na bazie śmietany, jogurtu, czosnku i natki pietruszki. Ziemniaki ugotować, zgnieść, dodać masło i surową kaszę gryczaną. Ciągle mieszając pozostawić na wolnym ogniu przez 10 minut. Przestudzić, dodać pokruszony twaróg, jaja, przyprawy i wyrobić na jednolitą masę. Można dodać podsmażoną cebulkę jak do pierogów ruskich lub kilka ząbków czosnku przeciśniętych przez praskę. Zawijać w liście chrzanowe i układać na wysmarowanej masłem blaszce. Zapiekać w temp. 130-140°C około 30 minut.", "url": "http://kulinarnizsp1kras.blogspot.com/2014/09/izbickie-golasy.html", "category": "lubelskie", "sub_category": "Gotowe dania i potrawy", "phrase": "Golasy izbickie"}