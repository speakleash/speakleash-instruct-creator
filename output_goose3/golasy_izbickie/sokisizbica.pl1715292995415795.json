{"meta_description": "", "title": "Zasmakuj w produktach – Samorządowy Ośrodek Kultury i Sportu w Izbicy", "content": "Projekt grantowy realizowany od maja do września 2019 r. przez SOKiS a finansowany przez LGD Stowarzyszenie Krasnystaw PLUS”, miał formę cyklu warsztatów kulinarnych połączonych z biesiadami degustacyjnymi i wydaniem przewodnika kulinarnego. Jego celem była promocja lokalnych produktów, popularyzacja wiedzy na temat tradycyjnych regionalnych zasobów i produktów spożywczych, zachęcenie do wykorzystywania produktów żywnościowych od lokalnych producentów a także – w sferze turystyki – wzrost atrakcyjności turystycznej Gminy Izbica i co za tym idzie wzrost liczby turystów odwiedzających wskazane w przewodniku miejsca, oferujące turystom specjały lokalnej kuchni. W czterech ośmiogodzinnych warsztatach prowadzonych przez przedstawicielki KGW udział wzięło około osiemdziesięciu osób z różnych miejscowości Gminy. Podczas spotkań w Dworzyskach, w Stryjowie, Wólce Orłowskiej i Romanowie przygotowywano potrawy ściśle związane z regionem – świąteczny barszczyk tarnogórski, pierogi wóleckie, golasy izbickie i babkę ziemniaczaną – kartoflak. Część praktyczna warsztatów poprzedzona była częścią teoretyczną, podczas której uczestnicy poznawali historię regionu, jego tradycje kulinarne i podstawy lokalnej kuchni.  Na zakończenie każdego warsztatu organizowano degustacje, na które zapraszano mieszkańców, turystów i gości. Produktem projektu było także wydanie przewodnika kulinarnego „Zasmakuj w produktach lokalnych Ziemi Krasnostawskiej”.", "url": "http://sokisizbica.pl/programy-projekty/zasmakuj-w-produktach/", "category": "lubelskie", "sub_category": "Gotowe dania i potrawy", "phrase": "Golasy izbickie"}