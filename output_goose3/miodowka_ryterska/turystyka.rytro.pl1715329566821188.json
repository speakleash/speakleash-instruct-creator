{"meta_description": "Dowiedz się wszystkiego o atrakcjach turystycznych z Rytra i okolic.", "title": "Historia i tradycje", "content": "Gmina Rytro utworzona została 1 stycznia 1995 roku, po odłączeniu się od Gminy Piwniczna. Obszar gminy stanowi 42 km2, a zamieszkuje ja 3.800 mieszkańców. W skład gminy wchodzi 5 sołectw – Rytro, Sucha Struga, Roztoka Ryterska , Obłazy Ryterskie, Życzanów z Podmakowicą. Położona jest na trasie głównego szlaku turystycznego Beskidu Sądeckiego w pięknej przełomowej części doliny Popradu. Od zachodu otaczają ją lesiste wzgórza pasma Radziejowej (1.265m n.p.m.), a od wschodu pasmo Jaworzyny z Makowicą (948m n.p.m.). Ponad 70% powierzchni gminy zajmują lasy, które stanowią o wspaniałym, czystym klimacie. Ziemia Ryterska ma kilkuwiekową historię. Przeszłość najstarszej wsi Rytro udokumentowana jest od 1312 roku przywilejem króla Władysława Łokietka przyznającym Klaryskom Starosądeckim prawo pobierania cła na Popradzie. Pierwszy raz z nazwą Rytra (Rytter) spotykamy się w testamencie Piotra Wyżdżgi z 1224 roku, właściciela zamku ryterskiego broniącego granic państwa od strony Węgier, a jednocześnie stanowiącego komorę celną nad droga lądową i wodną. W okresie świetności zameczku przez Rytro przejeżdżały liczne orszaki królewskie(Władysław Łokietek, Kazimierz Wielki, Jadwiga). Ruiny zamku przetrwały do dzisiaj stanowiąc jedną z atrakcji gminy dla przejezdnych. Od kilku lat wyraja prace archeologiczne oraz konserwatorskie na wzgórzu zamkowym. Centrum Rytra leży na wysokości 339m n.p.m. Miejscowość ma szczególnie dobre warunki klimatyczne i cieszy się popularnością jako letnisko i siedziba licznych obozów, wczasów i kolonii. Jest węzłem szlaków turystycznych oraz punktem etapowym dla wędrówek głównym szlakiem beskidzkim z Krynicy do Krościenka. Rytro posiada wspaniałe warunki do długich spacerów i jazdy na rowerze oraz zorganizowanych wycieczek konnych i narciarskich, połączonych z możliwością obserwacji rzadkich gatunków zwierząt i roślin górskich. Piękno ryterskiej przyrody opisała Maria Kownacka w opowieści „Rogaś z Doliny Roztoki”, która stanowi do dziś lekturę szkolną. Rytro łączy walory spokojnej gminy, bazy turystyki górskiej i ekskluzywnego miejsca na urlop z dostępem do krytego basenu, SPA w Hotelu „Perła Południa” oraz hotelach: „Jantar”, „Janina” i innych pensjonatach. Na terenie gminy funkcjonują też kwatery agroturystyczne i pokoje gościnne. Od 2005 roku funkcjonuje nowoczesny Ośrodek Narciarsko-Rekreacyjny „Ryterski Raj”, w skład którego wchodzi kolej krzesełkowa, wyciąg orczykowy oraz dywanowy dla dzieci, trasy zjazdowe: biegowe wraz z zapleczem noclegowo-gastronomicznym. Od 2008 roku Spółka „ABlandia” zaprasza do profesjonalnego parku linowego, w którym zlokalizowano kilkadziesiąt platform, kładek i innych przeszkód i zjazdów na linach. Tu można wspaniale spędzić czas. Atrakcją Gminy Rytro jest też spływ łodziami Popradem z Piwnicznej do Rytra. Bezpieczne łodzie z turystami pokonują 10-kilometrowy odcinek malowniczej doliny Popradu dostarczając wielu niezapomnianych wrażeń. Dla gości i mieszkańców corocznie organizowana jest w miesiącu sierpniu impreza plenerowa „Dni Rytra”. Gmina leży w dolinie Popradzkiego Parku Krajobrazowego. Krótkie spacery Dolinami Małej i Wielkiej Roztoki pozwalają bez trudu zauważyć wiele ciekawych i rzadkich przedstawicieli miejscowej flory i fauny. U źródeł „Roztoczanki” założono w 1924r. rezerwat „Baniska” gdzie ochronie podlega drzewostan złożony z buka, jodły, świerka i jawora. Z występujących tu zwierząt ochronie podlegają rysie. Zimą często można spotkać dzika, na łąkach pod lasami sarny i zające. W czystych wodach „Roztoczanki” żyją pstrągi potokowe. Poniżej rezerwatu wybudowano ujęcie wody zaopatrujące w wodę pitną mieszkańców gminy. Dolina Roztoki jest ostatnią doliną Beskidu Sądeckiego, którą ominęły regulacje koryt i dzięki temu zachowały się tutaj obszary podmokłych łąk i bagnisk. Stały się one siedliskiem kilkunastu gatunków płazów (traszka, salamandra, żaba). Wiosną na tym terenie można zauważyć około 5 odmian storczyka. Na nasłonecznionych zboczach można spotkać kilka gatunków gadów (jaszczurki, padalce, zaskrońce). Występowanie tych rzadkich okazów płazów i gadów stało się przyczyną nawiązania przez Samorząd Gminy Rytro ścisłej współpracy ze Stowarzyszeniem Greenwoorks, czego efektem jest utworzenie Gminnego Parku Ekologicznego. Czyste powietrze, nieskażona, miejscami dziewicza przyroda sprzyja rozwojowi pszczelarstwa. Na terenie gminy jest około 250 pni pszczelich, a pszczelarze dysponują najlepszymi produktami miodowymi – specjałem jest miód spadziowy, produkty pszczele i coraz bardziej popularna miodówka ryterska sporządzona według strzeżonej receptury.", "url": "http://turystyka.rytro.pl/historia-i-tradycje.html", "category": "małopolskie", "sub_category": "Napoje (alkoholowe i bezalkoholowe)", "phrase": "Miodówka ryterska"}