{"meta_description": "Rozstrzygnięto Konkurs Kulinarny o Bursztynowy Laur Marszałka Województwa Pomorskiego „Pomorskie Smaki”. Na liście zwycięzców Gospodarstwa Rolnego Elżbiety i Ryszarda Szczukowskich w Rakowcu w gminie Kwidzyn. Jurorów na kolana rzucił piernik staropolski z Powiśla.", "title": "Piernik staropolski z Powiśla z Gospodarstwa Rolnego w Rakowcu z Bursztynowym Laurem Marszałka Województwa Pomorskiego „Pomorskie Smaki”", "content": "Bursztynowy Laur powędrował do właścicieli Gospodarstwa Rolnego Elżbiety i Ryszarda Szczukowskich w Rakowcu za staropolski piernik z Powiśla. Rozstrzygnięto Konkurs Kulinarny o Bursztynowy Laur Marszałka Województwa Pomorskiego „Pomorskie Smaki”. Na liście zwycięzców Gospodarstwa Rolnego Elżbiety i Ryszarda Szczukowskich w Rakowcu w gminie Kwidzyn. Jurorów na kolana rzucił piernik staropolski z Powiśla. W Konkursie Kulinarnym o Bursztynowy Laur Marszałka Województwa Pomorskiego „Pomorskie Smaki” oceniane są produkty, które powstają w regionie: przetwory mięsne, owocowe i warzywne, wypieki oraz napoje. To doskonały pretekst, by popularyzować dziedzictwo kulinarne Pomorza, ale też promować żywność wytwarzaną z poszanowaniem regionalnych tradycji lub przy wykorzystaniu lokalnych surowców. W konkursie, jak co roku, mogli wziąć udział przedsiębiorcy, koła gospodyń wiejskich, indywidualni wytwórcy oraz gospodarstwa agroturystyczne, którzy na terenie województwa pomorskiego prowadzą działalność w zakresie produkcji żywności. Bardzo nam zależy, żeby produkty stanowiące wyróżniki naszego regionu, pokazywały jego bogactwo i różnorodność, wzbudzały ciekawość wśród smakoszy oraz niosły za sobą ogromny walor promocyjny. Mam też nadzieję, że będą to przysmaki nie tylko przygotowywane na ten konkurs, ale będą w sposób stały produkowane – mówi Mieczysław Struk, marszałek województwa pomorskiego. Do tegorocznego konkursu wpłynęło aż 60 zgłoszeń, natomiast do etapu finałowego przeszło 30 produktów. Konkurencja była więc spora. Tym bardziej cieszy, że piernik staropolski z Powiśla z Gospodarstwa Rolnego Elżbiety i Ryszarda Szczukowskich w Rakowcu okazał się najlepszy w kategorii produktów zbożowych i cukierniczych. Przepis zawędrował na Powiśle z małej wsi z obwodu lwowskiego przez polską ludność, która przymusowo przesiedlono po zakończeniu II wojny światowej. Piernik przekładany jest powidłami śliwkowymi, której na Powiślu nie brakuje w sadach. Na początku 2023 r. został wpisany na Listę Produktów Tradycyjnych. Zwycięzcy, oprócz statuetki Bursztynowego Lauru Marszałka Województwa Pomorskiego, otrzymali nagrody finansowe w wysokości 1 tys. zł. Pozostali uczestnicy konkursu otrzymali 400 zł za każdy produkt zakwalifikowany do finału. Łącznie na wszystkie nagrody samorząd województwa pomorskiego przeznaczył 15 tys. zł. To nie koniec dobrych wieści dla laureatów z Rakowca. Podczas finału konkursu „Pomorskie smaki” siedem produktów z naszego regionu otrzymało nominacje Polskiej Izby Produktu Regionalnego i Lokalnego, a co za tym idzie będą reprezentować województwo pomorskie podczas ogólnopolskiego konkursu „Nasze Kulinarne Dziedzictwo – Smaki Regionów”. Konkurs ten zorganizowany zostanie podczas targów w Poznaniu, które zaplanowano w terminie 29 września – 1 października 2023 r. Piernik staropolski z Powiśla ma więc szansę na zdobycie nagrody „Perła 2023”. Pozostałe nominacje otrzymały: kaszubska zupa bańtkowa (Stowarzyszenie Dziedzictwo Kulturowe Szlakiem Północy z Gdyni), pasztet maślany z bałtyckiej flądry (restauracja PG4 z Gdańska), masło jabłkowe Appelstrop (PHU Opitz z Żelichowa), praliny (Cappucino Cafe z Sopotu), , wino gronowe czerwone (winnica Anna De Croy z Głobina) oraz Goldwasser (restauracja Winne Grono z Gdańska).", "url": "https://kwidzyn.naszemiasto.pl/piernik-staropolski-z-powisla-z-gospodarstwa-rolnego-w/ar/c17-9389501", "category": "pomorskie", "sub_category": "Wyroby piekarnicze i cukiernicze", "phrase": "Piernik staropolski z Powiśla"}