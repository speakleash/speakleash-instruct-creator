{"meta_description": "Znamy już wyniki kolejnej edycji Konkursu Kulinarnego o Bursztynowy Laur Marszałka Województwa Pomorskiego „Pomorskie Smaki”  Tradycyjnie wybrane zostały najlepsze przysmaki wyprodukowane w naszym regionie", "title": "Promują nasz region oraz wzbudzają ciekawość wśród smakoszy. Jakie przysmaki", "content": "Znamy już wyniki kolejnej edycji Konkursu Kulinarnego o Bursztynowy Laur Marszałka Województwa Pomorskiego „Pomorskie Smaki”. Tradycyjnie wybrane zostały najlepsze przysmaki wyprodukowane w naszym regionie. Oceniane były przetwory mięsne, owocowe i warzywne, wypieki oraz napoje. Wyniki ogłoszono 11 lipca 2023 r. Głównym celem Konkurs Kulinarnego o Bursztynowy Laur Marszałka Województwa Pomorskiego „Pomorskie Smaki” jest popularyzowanie dziedzictwa kulinarnego naszego regionu, a także promowanie produktów żywnościowych wytwarzanych z poszanowaniem regionalnych tradycji lub przy wykorzystaniu lokalnych surowców. - O tym, że na Kaszubach lubimy dobrze jeść i również kaszubskie potrawy cieszą się uznaniem w całym kraju powszechnie wiadomo. Nasi mistrzowie gastronomii potrafią wyrabiać cudeńka kulinarne korzystając z tego, co daje nam natura - morze, jeziora, lasy i łąki. Jeśli do tego dołożymy jeszcze to co uprawiamy i hodujemy na Kaszubach, to naprawdę wychodzą potrawy, które mogą konkurować z mistrzami kuchni z całego świata. Zawsze moim znajomym z innych części Polski powtarza, że być na Kaszubach i nie spróbować regionalnej kuchni to wizyta nieudana. Dlatego bardzo cieszę się, że wśród tegorocznych nagrodzonych znalazło się danie z powiatu kartuskiego - mówi Tyberiusz Kriger, radny miasta i gminy Kartuzy. W konkursie jak co roku mogli wziąć udział przedsiębiorcy, koła gospodyń wiejskich, indywidualni wytwórcy oraz gospodarstwa agroturystyczne, którzy na terenie województwa pomorskiego prowadzą działalność w zakresie produkcji żywności. – Bardzo nam zależy, żeby produkty stanowiące wyróżniki naszego regionu, pokazywały jego bogactwo i różnorodność, wzbudzały ciekawość wśród smakoszy oraz niosły za sobą ogromny walor promocyjny – mówi marszałek województwa pomorskiego Mieczysław Struk. – Mam też nadzieję, że będą to przysmaki nie tylko przygotowywane na ten konkurs, ale będą w sposób stały produkowane. Kto w tym roku zdobył Bursztynowy Laur Marszałka? Łącznie do tegorocznego konkursu wpłynęło aż 60 zgłoszeń, natomiast do etapu finałowego przeszło 30 produktów. Wyboru zwycięzców dokonano 26 maja 2023 r. Laureatami w poszczególnych kategoriach zostali: • produkty pochodzenia zwierzęcego, w tym produkty i przetwory: mięsne, z ryb, mleczne i miody – pasztet maślany z bałtyckiej flądry z restauracji PG4 w Gdańsku, • produkty pochodzenia roślinnego, w tym przetwory: owocowe, warzywne, z grzybami – ogórki królewskie z miodem z Ekologicznego Gospodarstwa Rolno-Szkółkarskiego w Starym Polu, • napoje, w tym alkoholowe i bezalkoholowe – Cydr Lodowy 2019 wyprodukowany w restauracji Tabun w Otominie, • produkty zbożowe i cukiernicze – piernik staropolski z Powiśla z Gospodarstwa Rolnego Elżbiety i Ryszarda Szczukowskich w Rakowcu, • inne produkty – griz z kaszëbską malëną od Koła Gospodyń Wiejskich w Miechucinie. Zwycięzcy, oprócz statuetki Bursztynowego Lauru Marszałka Województwa Pomorskiego, otrzymali nagrody finansowe w wysokości 1 tys. zł. Pozostali uczestnicy konkursu otrzymali 400 zł za każdy produkt zakwalifikowany do finału. Łącznie na wszystkie nagrody samorząd województwa pomorskiego przeznaczył 15 tys. zł. Podczas finału konkursu „Pomorskie smaki” siedem produktów z naszego regionu otrzymało nominacje Polskiej Izby Produktu Regionalnego i Lokalnego, a co za tym idzie będą reprezentować województwo pomorskie podczas ogólnopolskiego konkursu „Nasze Kulinarne Dziedzictwo – Smaki Regionów”. Konkurs ten zorganizowany zostanie podczas targów w Poznaniu, które zaplanowano w terminie 29 września – 1 października 2023 r. Szansę na zdobycie nagrody „Perła 2023” mają: kaszubska zupa bańtkowa (Stowarzyszenie Dziedzictwo Kulturowe Szlakiem Północy z Gdyni), pasztet maślany z bałtyckiej flądry (restauracja PG4 z Gdańska), masło jabłkowe Appelstrop (PHU Opitz z Żelichowa), praliny (Cappucino Cafe z Sopotu), piernik staropolski z Powiśla (Elżbieta Szczukowska z Rakowca), wino gronowe czerwone (winnica Anna De Croy z Głobina) oraz Goldwasser (restauracja Winne Grono z Gdańska). Podczas finału konkursu „Pomorskie smaki” siedem produktów z naszego regionu otrzymało nominacje Polskiej Izby Produktu Regionalnego i Lokalnego, a co za tym idzie będą reprezentować województwo pomorskie podczas ogólnopolskiego konkursu „Nasze Kulinarne Dziedzictwo – Smaki Regionów”. Konkurs ten zorganizowany zostanie podczas targów w Poznaniu, które zaplanowano w terminie 29 września – 1 października 2023 r. Szansę na zdobycie nagrody „Perła 2023” mają: kaszubska zupa bańtkowa (Stowarzyszenie Dziedzictwo Kulturowe Szlakiem Północy z Gdyni), pasztet maślany z bałtyckiej flądry (restauracja PG4 z Gdańska), masło jabłkowe Appelstrop (PHU Opitz z Żelichowa), praliny (Cappucino Cafe z Sopotu), piernik staropolski z Powiśla (Elżbieta Szczukowska z Rakowca), wino gronowe czerwone (winnica Anna De Croy z Głobina) oraz Goldwasser (restauracja Winne Grono z Gdańska). Przepis pochodzi z małej pomorskiej osady Jelitkowo. W dawnych czasach produkt był zawekowany i służył również jako omasta do pulek chleba. Główny jego składnik to tusza flądry bałtyckiej, wątróbka z dorsza, masło wiejskie i przyprawy. Przepis na ogórki królewskie z miodem został przywieziony na Żuławy przez Prusów. Pokrojone i obrane ze skórki ogórki zalewa się octem i dodaje miodu. Gospodarze używają wyłącznie własnego surowca, a miód pozyskują od lokalnej pasieki. Cydr powstaje ze starych odmian jabłek, pozyskiwanych wyłącznie w gospodarstwie właścicieli. Ma intensywnie bursztynową barwę i idealnie zbilansowany smak – słodki ale i kwaśny. To jedyny cydr rzemieślniczy w naszym regionie. Leżakuje minimum 6 miesięcy. Przepis zawędrował na Powiśle z małej wsi z obwodu lwowskiego przez polską ludność, która przymusowo przesiedlono po zakończeniu II wojny światowej. Piernik przekładany jest różnymi dżemami i powidłami. Na początku 2023 r. został wpisany na Listę Produktów Tradycyjnych. Podstawowym składnikiem gryzu jest kasza manna gotowana na mleku. Gryz jest deserem znanym zarówno na Kaszubach, jak i Kociewiu. Dla wielu mieszkańców regionu to niezapomniany smak dzieciństwa. Dzięki temu, że mleko na terenach wiejskich było dostępne przez cały rok, a wyroby mleczne obecne w codziennym jadłospisie mieszkańców, deser ten był podawany do każdego niemal obiadu. Gryz najlepiej smakuje z truskawką kaszubską.", "url": "https://dziendobrypomorze.pl/pl/707_samorzad/55126_promuja-nasz-region-oraz-wzbudzaja-ciekawosc-wsrod-smakoszy-jakie-przysmaki-.html", "category": "pomorskie", "sub_category": "Wyroby piekarnicze i cukiernicze", "phrase": "Piernik staropolski z Powiśla"}