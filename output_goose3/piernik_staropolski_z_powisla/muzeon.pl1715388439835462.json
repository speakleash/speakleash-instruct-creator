{"meta_description": "", "title": "Zupa bańtkowa i staropolski piernik - nowe smaki na liście produktów tradycyjnych Pomorza", "content": "Bożonarodzeniowe ciasto i kaszubska zupa rybna zostały wpisane na listę prowadzoną przez Ministerstwo Rolnictwa i Rozwoju Wsi. Obecnie województwo pomorskie ma 187 tradycyjnych produktów na tej liście. Piernik na europejskich stołach pojawił się w średniowieczu. To efekt dostępu do orientalnych przypraw i w pewnym sensie wypraw krzyżowych. Jego receptura ulegała różnym modyfikacjom i uproszczeniom. Przepis na piernik staropolski został przywieziony przez polską ludność, która po II wojnie światowej w wyniku przymusowych migracji na tzw. ziemie odzyskane, osiedliła się na Powiślu. W dwudziestoleciu międzywojennym pierniki pojawiały się coraz częściej w okresie Bożego Narodzenia. Do najpopularniejszych dań kaszubskich poza czerniną, zupą brzadową, brukwiową na gęsinie, należą potrawy rybne, m.in. zupa bańtkowa. Tradycyjnie zupę rybną przygotowywano z jednego gatunku ryb. Do połowy XX w. podstawą dań spożywanych przez mieszkańców kaszubskiego wybrzeża, zwłaszcza Półwyspu Helskiego, były: śledzie, szprotki i flądry zwane przez Kaszubów storniami lub bańtkami. Storniami nazywano pokaźne okazy przeznaczone na handel, bańtkami nazywano drobne sztuki, które nie nadawały się do sprzedaży. Więcej informacji i szczegółowe przepisy na stronie internetowej Urzędu Marszałkowskiego Województwa Pomorskiego.", "url": "https://muzeon.pl/zupa-bantkowa-i-staropolski-piernik-nowe-smaki-na-liscie-produktow-tradycyjnych-pomorza/", "category": "pomorskie", "sub_category": "Wyroby piekarnicze i cukiernicze", "phrase": "Piernik staropolski z Powiśla"}