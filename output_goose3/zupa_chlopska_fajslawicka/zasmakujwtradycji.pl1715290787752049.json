{"meta_description": "Zasmakuj w tradycji", "title": "Restauracja „Jankes” - Zasmakuj w tradycji", "content": "Tuż przy krajowej drodze nr 17 w Fajsławicach leży restauracja „Jankes”. Gmina Fajsławice to małe zagłębie zielarskie Lubelszczyzny. To tu od ponad 30 lat rolnicy uprawiają zioła na powierzchni ok. 800 ha. W tutejszym olbrzymim zielniku przeważa tymianek właściwy, który w 2013 r. został wpisany na Listę Produktów Tradycyjnych w kategorii warzywa i owoce. Fajsławicki tymianek uprawiany jest metodami tradycyjnymi ekstensywnie bez stosowania nowoczesnych metod produkcji oraz dużej ilości oprysków i nawozów. Poza tym plantatorzy uprawiają melisę i szałwię lekarską, majeranek, dziurawiec, kminek, bazylię, koper oraz   mnogość ziół leczniczych. Latem w porze kwitnienia spacer wśród fajsławickich pól dostarcza przede wszystkim doznań aromatycznych, ale i estetycznych.Praktyka potwierdza, że oprócz walorów sensorycznych zioła mają   właściwości konserwujące, które hamują rozwój chorobotwórczej mikroflory w potrawach. Dlatego restauracja „Jankes” stworzyła menu z wykorzystaniem wielu ziół. Polecamy szczególnie dwa dania regionalne: zupę chłopską fajsławicką oraz pierogi z fasolą. Wnętrza restauracji są jasne i przestronne z nowoczesnymi elementami drewnianymi, które zapewniają wygodę i stwarzają bardzo przyjemne warunki   na rodzinny obiad.Dwa polecane wcześniej dania można zjeść w „Jankesie” codziennie, przejeżdżając przez Fajsławice albo obierając je za cel podróży. Zupa chłopska fajsławicka wyróżnia się aromatem ziół uprawianych   w okolicy. Została wpisana na Listę Produktów Tradycyjnych w 2013 r. To bardzo sycąca potrawa o konsystencji zawiesistej, z kremowymi ziemniakami, rwanymi kluskami, kawałkami przesmażonej słoniny i podgardla. Propagatorem tej zupy było Gminne Koło Aktywnych Kobiet w Fajsławicach. Druga polecana potrawa – pierogi z fasolą, też została wpisana na Listę Produktów Tradycyjnych w 2014 r. – od dawna pojawia się na lubelskich stołach, a pierogi od lat robione są tradycyjnie i z tych samych składników. W pierogach polanych tłuszczem i skwarkami serwowanych w tej restauracji czerwona fasola, ziemniaki i cebula pochodzą od lokalnych dostawców. W „Jankesie” można również kupić fajsławicki tymianek.", "url": "https://zasmakujwtradycji.pl/Restauracja-Jankes/", "category": "lubelskie", "sub_category": "Gotowe dania i potrawy", "phrase": "Zupa chłopska fajsławicka"}