{"meta_description": "", "title": "Smacznie i tradycyjnie po lubelsku", "content": "W kwietniu bieżącego roku Panie z kół gospodyń wiejskich i stowarzyszeń z terenu Gminy Fajsławice miały okazję zaprezentować na antenie telewizji TVP3 Lublin w nowym programie kulinarnym z cyklu „Smacznie i tradycyjnie po lubelsku” potrawy i dania zakorzenione w naszej lokalnej tradycji, mające wielopokoleniową historię. Członkinie Gminnego Stowarzyszenia Aktywnych Kobiet w Fajsławicach przygotowały na antenie znaną fajsławicką zupę chłopską, która wpisana jest na ministerialną Listę Produktów Tradycyjnych. Kolejnym daniem zaprezentowanym tym razem przez Gospodynie z KGW „Kreatywne Marysieńki” w Marysinie i również wpisanym na Listę Produktów Tradycyjnych były pierogi z czerwoną fasolą, natomiast Panie z KGW „Razem Lepiej” w Ksawerówce przygotowały wyśmienity gulasz z sarny. Dziczyznę nasze gospodynie pozyskały dzięki współpracy z Kołem Łowieckim „Żubr” Nr 151 w Lublinie. Nagrania do programu miały miejsce 18 marca br. w Restauracji Jankes i trwały cały dzień. Wspólna praca ekipy telewizyjnej pod kierownictwem redaktor Małgorzaty Siennickiej oraz naszych gospodyń zaowocowała ciekawymi odcinkami kulinarnego programu, dzięki którym o potrawach fajsławickich usłyszało więcej mieszkańców województwa lubelskiego. Składamy podziękowania wszystkim zaangażowanym w realizację tego przedsięwzięcia, a Restauracji JANKES za udostępnienie lokalu i pomoc organizacyjną. Przepisy na przygotowane przez nasze gospodynie potrawy znajdują się w załączniku, a dla osób, które nie miały okazji obejrzeć programów w dniu ich emisji, zamieszczamy poniżej linki z nagraniami.", "url": "https://www.gminafajslawice.pl/artykul/839,smacznie-i-tradycyjnie-po-lubelsku", "category": "lubelskie", "sub_category": "Gotowe dania i potrawy", "phrase": "Zupa chłopska fajsławicka"}