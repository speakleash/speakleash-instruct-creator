{"meta_description": "", "title": "GMINNE STOWARZYSZENIE AKTYWNYCH KOBIET W FAJSŁAWICACH", "content": "Gminne Stowarzyszenie Aktywnych Kobiet zostało zarejestrowane w Starostwie Powiatowym w Krasnymstawie w dniu 17 listopada 2016r. Wcześniej prowadziliśmy działalność jako nieformalna grupa pod nazwą Gminne Koło Aktywnych Kobiet. Jako główny cel, Stowarzyszenie stawia sobie odgrzebywanie starych potraw które były podawane przez nasze babcie. Potrawy są proste i tanie, a jednocześnie bardzo smaczne i charakterystyczne dla naszego regionu. Przywracanie świetności dawnym często zapomnianym składnikom potraw jest źródłem naszych inspiracji. Pokazanie młodemu pokoleniu rzeczy prostych, a jednocześnie smacznych jest naszą dewizą. Jako Stowarzyszenie kierujemy się zasadą: dobre bo nasze. Promujemy nasze produkty na kiermaszach, piknikach konkursach i targach. Największym sukcesem Stowarzyszenia jest wpisanie na listę 4 produktów tradycyjnych: Zupa chłopska Fajsławicka, Jabłczanka z Fajsławic, Pierogi z czerwoną fasolą i Tymianek z Fajsławic. Stowarzyszenie posiada w swoim dorobku wiele wyróżnień i nagród m.in. otrzymanie nagrody za całokształt działalności: Klucz do Polskiej Spiżarni na Międzynarodowych Targach w Poznaniu, jak również trzy Perły W 2011 r. za Zupę Chłopską Fajsławicką, w 2013 r. za Karpia w ziołach i w 2022 r. za pieczony Piróg z marchewką i makiem w konkursie Nasze Kulinarne Dziedzictwo - Smaki Regionów na międzynarodowych targach w Poznaniu, oraz Medal Marszałka Województwa Lubelskiego z okazji100-lecia odzyskania przez Polskę Niepodległości. Plany na przyszłość to kultywowanie tradycji polskiej wsi. Chcemy kontynuować działalność która trwa u nas od pokoleń. Chcemy mieć komu przekazać nasze doświadczenia, wiadomości i umiejętności. Pragniemy aby kobiety z naszej gminy chciały do nas dołączyć, dzielić się z nami swoimi pomysłami ale też i problemami. Razem możemy więcej.", "url": "https://www.gokfajslawice.pl/s/9/gminne-stowarzyszenie-aktywnych-kobiet-w-fajslawicach", "category": "lubelskie", "sub_category": "Gotowe dania i potrawy", "phrase": "Zupa chłopska fajsławicka"}