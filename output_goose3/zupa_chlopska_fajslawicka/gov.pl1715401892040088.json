{"meta_description": "Produkt wpisany na listę produktów tradycyjnych w dniu 2013-01-11\nW kategorii Gotowe dania i potrawy\nW województwie woj. lubelskim", "title": "Zupa chłopska fajsławicka - - Portal Gov.pl", "content": "Zupa z widocznymi kawałkami ziemniaków, rwanych klusek i kawałków przesmażonej słoniny i podgardla. Jasnoszara nieprzezroczysta ciecz z widocznymi kremowymi ziemniakami i kluskami oraz brązowymi skwarkami. Smak i zapach ugotowanych ziemniaków z dodatkiem przesmażonej słoniny i podgardla oraz dodatkiem majeranku i ziół. Zupa chłopska przygotowywana jest na terenie gminy Fajsławice od XIX wieku. Jej receptura powstała na bazie istniejącej już na terenie Lubelszczyzny zupy zwanej zacierką. Poprzez urozmaicenie przez gospodynie zacierki przyprawami i ziołami charakterystycznymi dla terenu gminy Fajsławice zyskała ona nowy smak oraz aromat. Sposób przygotowania zupy chłopskiej jest prosty i szybki. „Kartofle się wrzuca na wodę, jak już są miękkie to się rwie zacierkę. Gniecie się ciasto z mąki i wody na miękko. Potem wałuję i kroję na 4 placki, biorę po kawałki rwę i rzucam na wodę. Słoninę się rozpuszcza i wlewa do talerza. A produkty były swoje z gospodarstwa” (Wywiad etnograficzny przeprowadzony z mieszkańcami Fajsławic). Do zupy dodawane są przyprawy takie jak majeranek oraz kminek, uprawiane w przydomowych ogrodach.", "url": "https://www.gov.pl/web/rolnictwo/zupa-chlopska-fajslawicka", "category": "lubelskie", "sub_category": "Gotowe dania i potrawy", "phrase": "Zupa chłopska fajsławicka"}