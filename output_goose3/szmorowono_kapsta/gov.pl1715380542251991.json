{"meta_description": "Produkt wpisany na listę produktów tradycyjnych w dniu 2011-02-15\nW kategorii Gotowe dania i potrawy\nW województwie woj. pomorskim", "title": "Szmórowónô kapùsta/szmurowana kapusta/duszona kapusta na wędzonce - - Portal Gov.pl", "content": "Jednolita masa z widocznymi włóknami kapusty. Na przekroju masa kapuściana z kawałkami słoniny lub boczku. Przyjmuje kształt naczynia, w którym jest podana. Smak i zapach gotowanej kapusty z przesmażoną słoniną lub boczkiem wędzonym, lekko kwaskowaty. Bardzo popularnym warzywem uprawianym w gospodarstwach kaszubskich była kapusta. Przygotowywano z niej nie tylko różnego rodzaju zupy np. parzybrodę czy kapuśniak, ale także dania główne jak kapustę duszoną na wędzonce. Danie to było bardzo pożywne, szybkie i tanie, co miało wpływ na jego popularność na terenach Borów Tucholskich. Kiszoną kapustę zalewano wodą i gotowano, początkowo bez przykrycia około 10 min. Następnie kapustę przykrywano i gotowano do miękkości. Na patelni podsmażano pokrojoną w drobną kostkę wędzoną słoninę lub boczek razem z cebulą. Następnie boczek i cebulę dodawano do kapusty razem z przyprawami takimi jak: sól, pieprz, ziele angielskie, listek laurowy i gotowano przez kilka minut. Kapustę można było zagęścić zasmażką z mąki, tłuszczu wieprzowego i wody.", "url": "https://www.gov.pl/web/rolnictwo/szmorowono-kapustaszmurowana-kapustaduszona-kapusta-na-wedzonce", "category": "pomorskie", "sub_category": "Gotowe dania i potrawy", "phrase": "Szmórowónô kap?sta/szmurowana kapusta/duszona kapusta na wędzonce"}