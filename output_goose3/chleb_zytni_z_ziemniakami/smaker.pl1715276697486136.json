{"meta_description": "Nigdy jeszcze nie piekłem chleba z gotowanymi ziemniakami. Dzisiaj nadszedł czas do wykonania tego przepisu. Chleb z tego przepisu się nie kruszy i", "title": "Chleb pszenno-żytni z ziemniakami", "content": "Rozczyn z drożdży: ciepłą wodę (o temperaturze nie większej niż 37°C) przelewamy do dużego naczynia, dodajemy 2 łyżki mąki, łyżeczkę cukru, pokruszone drożdże i dokładnie mieszamy. Przykrywamy ściereczką i odstawiamy na 10-15 minut w ciepłe miejsce aż podwoi swoją objętość. Do tego samego naczynia gdzie rosły drożdże, dokładamy rozgniecione ziemniaki i rozpuszczamy dobrze mieszając razem z rozczynem. Następnie przesiewamy obie mąki (typ 650 i 720), dodajemy sól, słonecznik, siemię lniane, mąkę typ 2000 i wyrabiamy ciasto. Po połączeniu się ze sobą składników, wyrobione ciasto wkładamy do wysmarowanej tłuszczem keksówki. Odstawiamy do wyrośnięcia na około 40-60 minut w ciepłe miejsce. Po tym czasie górną część ciasta spryskujemy wodą i posypujemy ulubionymi ziarnami (w moim przypadku była to czarnuszka). Pieczemy około 15 minut w temperaturze 220°C, a następnie 200°C przez 45 minut, góra/dół. Po wyjęciu z keksówki, jeżeli po postukaniu w spód chleba nie ma głuchego odgłosu – wstawiamy na kolejne 7-10 minut do piekarnika bez keksówki. Chleb studzimy na kratce do wystygnięcia. Uwagi: wodę można zastąpić serwtką lub maślanką.", "url": "https://smaker.pl/przepisy-pieczywo/przepis-chleb-pszenno-zytni-z-ziemniakami,1970328,wmk.html", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Chleb żytni z ziemniakami"}