{"meta_description": "Produkt wpisany na listę produktów tradycyjnych w dniu 2005-09-07 w kategorii Warzywa i owoce w woj. podlaskim.", "title": "Kruszewski Ogórek Herbowy - - Portal Gov.pl", "content": "Ogórki przeznaczone do kiszenia mają długość od 5 do15 cm. W zależności od odmiany ogórka owoce z zewnątrz są zielone lub jasnozielone ze smugami lub widocznymi paseczkami. Kruszewski Ogórek Herbowy jest chrupiący i lekko kwaśny. Wyróżnia się aromatycznym zapachem kopru i czosnku. Nie zawiera sztucznych konserwantów i octu, cechuje się niską zawartością azotanów i metali ciężkich (poniżej zalecanej normy). Kruszewo od dawna przez mieszkańców Podlasia nazywane jest „Zagłębiem ogórkowym”. Aby wypromować swoje produkty w całej Polsce, mieszkańcy Kruszewa od 1999 roku organizują Ogólnopolski Dzień Ogórka. Patronat nad imprezą objęło Ministerstwo Rolnictwa i Rozwoju Wsi. Do wniosku dołączone zostały m.in. kopia zdjęcia przedstawiająca zatapianie beczek z ogórkami w Narwii z 1970r., kopia zdjęcia przedstawiająca rodzinny zbiór ogórka w Kruszewie z 1950 r., kopie kwitów na dostawy ogórków z 1970 i 1977 r. oraz liczne relacje pracowników i producentów ogórków. Uprawa ogórków w Kruszewie i okolicach to tradycja wielopokoleniowa. Legenda głosi, że już Napoleon zachwycał się nimi, maszerując ze swoimi wojskami na Moskwę. Zabrał ze sobą tylko jedną beczkę, dlatego przegrał. Najstarsi mieszkańcy wsi Kruszewo pamiętają, że ogórki były uprawiane już w latach międzywojennych. Na większą skalę uprawę rozpoczęto tuż po II wojnie światowej. Rolnicy sami produkowali nasiona, całymi rodzinami zbierali i kisili ogórki, które później sprzedawali na miejscowych targach. Do przechowywania ogórków używano wyłącznie beczek drewnianych, które wcześniej moczono około 4 dni w rzece, aby dokładnie uszczelnić. Po umyciu beczki napełniano ogórkami, zalewano solanką i nakrywano wiekiem drewnianym od góry, tzn. „denkowano”. Tak przygotowane beczki z ogórkami wywożono wozami konnymi i zatapiano w tzw. „sadzawkach” w rzece Narew. Ogórki w taki sposób przechowywano aż do sprzedaży. W latach 1965-1989 utworzono w Kruszewie punkt skupu i kiszarnię ogórków. Prowadziła to Wojewódzka Spółdzielnia Ogrodniczo- Pszczelarska „Witamina” w Białymstoku. W latach siedemdziesiątych ogórki poprzez spółdzielnię były eksportowane do Europy Zachodniej. Tradycja uprawy i kiszenia ogórka przetrwała do dzisiaj, a metoda produkcji przechodzi z ojca na syna. Doskonałe warunki klimatyczne (dorzecza rzeki Narwii) oraz zachowanie starych, rodzinnych receptur, a także tradycyjnych metod produkcji umożliwiło produkcję ogórka, który jest szczególnie pielęgnowany jako główne źródło dochodów mieszkańców wsi Kruszewo, Śliwno, Izbiszcze, Panki od wielu pokoleń. Bardzo ważna jest tradycja zbierania ogórka, gdzie trzy razy w tygodniu spotyka się cała rodzina oraz znajomi. Podczas zbiorów, segregacji surowców jest czas na wspólne śpiewanie i rodzinne opowieści. W roku 2000 wieś Kruszewo jako pierwsza w Polsce otrzymała herb. Od tej pory ogórek nazwano „Kruszewskim Ogórkiem Herbowym”. Pozostawiono w tytule nazwę miejscowości, ponieważ istniała ona od wieków, a wyraz herbowy podkreślił walory smakowe tego niepowtarzalnego produktu.", "url": "https://www.gov.pl/web/rolnictwo/kruszewski-ogorek-herbowy", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kruszewska kapusta kiszona"}