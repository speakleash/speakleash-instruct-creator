{"meta_description": "To  producenci wymyślili imprezę  Dzień Ogórka, która odbywa się we wrześniu  - mówi Przemysław Waczyński, dyrektor Miejsko-Gminnego Centrum Kultury i Sportu w Choroszczy. - My tylko pomogliśmy im ją zorganizować. \r\n\r\nW ten sposób mieszkańcy Kruszewa (16 lat temu) zaczęli promować produkty, z których  ich wieś i okolica słyną od lat – kiszone ogórki i kapustę.", "title": "Promocja to podstawa - wiedzą o tym producenci Kruszewskich Warzyw Herbowych", "content": "Ewa Dziejma ze Śliwna wie, że ogórki, które produkuje, to znana marka To producenci wymyślili imprezę Dzień Ogórka, która odbywa się we wrześniu - mówi Przemysław Waczyński, dyrektor Miejsko-Gminnego Centrum Kultury i Sportu w Choroszczy. - My tylko pomogliśmy im ją zorganizować. W ten sposób mieszkańcy Kruszewa (16 lat temu) zaczęli promować produkty, z których ich wieś i okolica słyną od lat – kiszone ogórki i kapustę. Choć ten sezon był bardzo trudny, producenci zapewniają, że w tym roku kiszonych ogórków nie zabraknie. Miałam rozłożone szlauchy, stosowałam nawadnianie kropelkowe i w sezonie było sporo ogórków – mówi Ewa Dziejma ze Śliwna. – Plon był zbliżony do poprzednich sezonów. Kiszone ogórki sprzedaje już prawie od czterech tygodni, a od trzech tygodni kapustę. Swoje kiszonki dostarcza do sklepów warzywniczych, sprzedaje na jarmarkach. – Ogórek kruszewski to znana marka – tłumaczy. – Od 16 lat w Kruszewie organizowany jest Dzień Ogórka. Ludzie szukają tutejszych ogórków. Z drugiej strony, przybyło producentów. W czym tkwi sekret dobrego smaku? Ewa Dziejma tłumaczy, że duże znaczenie ma uprawa – na naturalnym oborniku, bez oprysków. Kazimierz Zagórski z Kruszewa także uważa, że podstawa to dobrze wyhodowane ogórki. Jest to równie ważne, co sam proces kiszenia. I – oczywiście – trzeba mieć do tego serce. Ocenia on, że tegoroczny sezon był trudny. Ogórki trzeba było intensywnie nawadniać. Pomimo tego, że producenci mieszkają nad rzeką, jest problem z wodą.  – Ja używałem wody z wodociągu – opowiada. – Wprawdzie mam studnię, ale wodę z niej zostawiałem na sporządzanie solanki.  Ocenia, że w jego gospodarstwie, z powodu suszy zbiory były o 30 proc. mniejsze. Zapewnia jednak, że kiszonych ogórków nie zabraknie, gdyż sprzedawał mniej świeżych (a ukisił tyle co zawsze).  Dodaje, że u innych producentów zbiory ogórków również były mniejsze. Dlatego cena może być wyższa ze względu na wyższe koszty produkcji. Plantatorzy muszą zapłacić wyższe rachunki za wodę.  Podczas Dnia Ogórka producenci za 3 l wiaderko żądali 15 zł, a za 0,8 l – 5 zł. – Jest to cena troszeczkę wyższa niż w latach poprzednich – przyznaje Kazimierz Zagórski. Jednak Ogórek Herbowy z Kruszewa jest już znaną i cenioną marką. Pan Kazimierz dostarcza swoje ogórki do sklepów, barów, niektórzy konsumenci przyjeżdżają po nie do gospodarstwa.  Dzień Ogórka w Kruszewie to impreza, która ma na celu promocję tutejszych „kiszonek” (również kapusty). Wymyślili ją sami mieszkańcy, a w organizacji pomogła gmina. – Impreza ta jest znana w całej Polsce i nie tylko – mówi Przemysław Waczyński, dyrektor Miejsko-Gminnego Centrum Kultury i Sportu w Choroszczy. – Na Dzień Ogórka przyjechała w tym roku m.in. grupka Francuzów. Dodaje, że z roku na rok coraz więcej osób przyjeżdża do Kruszewa, by kupić ogórki. To silna marka. Marzy o tym, by zarejestrować Kruszewski Ogórek Herbowy w unijnym systemie oznaczeń geograficznych.", "url": "https://wspolczesna.pl/promocja-to-podstawa-wiedza-o-tym-producenci-kruszewskich-warzyw-herbowych/ar/12387650", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kruszewska kapusta kiszona"}