{"meta_description": "Produkt wpisany na listę produktów tradycyjnych w dniu 2014-11-14\nW kategorii Produkty mięsne\nW województwie woj. lubelskim", "title": "Szynka domowa roztoczańska - - Portal Gov.pl", "content": "Szynka wieprzowa z niewielką okrywą tłuszczową i skórą otuloną sznurkiem w kratkę. W przekroju jednolita, bez przerostów tłuszczowych. Kuchnia roztocza to mieszanka wpływów kuchni chłopskiej, szlacheckiej, ukraińskiej i niemieckiej. Bogate tradycje kulinarne spowodowały, że na terenach tych mieszkańcy z dużym zamiłowaniem przygotowywali m.in. różnego rodzaju tradycyjne wędliny. W szczególności w okresie świątecznym w niemal każdym gospodarstwie była uruchamiana prosta „wędzarka”, a zapach wędzenia wypełniał wtedy wszystkie miejscowości w regionie. Do dzisiaj w wielu gospodarstwach znajdują się jeszcze wspomniane „wędzarki”. Jedną z powszechnie wytwarzanych, tradycyjnych wędlin w regionie jest szynka domowa roztoczańska. Wyjątkowy smak i najwyższą jakość gotowej szynki domowej uzyskuje się m.in. poprzez pozyskiwanie surowca do jej produkcji z odpowiednio karmionych tuczników z lokalnych gospodarstw, proces peklowania z dodatkiem przypraw i ziół trwający do dwóch tygodni, wieloetapowy proces wędzenia, a także na końcowym etapie parzenie szynki w temperaturze 70-80°C. Należy podkreślić, że proces produkcji szynki domowej roztoczańskiej jest prosty, ale zarazem czasochłonny z uwagi na długie leżakowanie w solance ziołowej. „wypeklowaną szynkę wkładaliśmy do betonowych wanien wypełnionych solanką zalewową z dodatkiem przypraw i ziół. Mokła tak 1,5 tygodnia. Następnie wyciągaliśmy ją, pozwalaliśmy jej obcieknąć i sznurowaliśmy. Tak przygotowaną wieszało się na kiju wędzarniczym, gdzie nabierała aromatu drzewa olchowego i dębowego, którym opalana była nasza tradycyjna wędzarnia. Kolejną czynnością, dzięki której potem można było się cieszyć niezapomnianym smakiem, było naprzemienne parzenie i wędzenie jej. W końcowym rozrachunku płukaliśmy obficie woda i na kijach przenosiliśmy do magazynu.” (Wywiad przeprowadzony z mistrzem masarstwa z Kolonii Dąbrowa). Dzięki niezmienności tradycyjnego procesu produkcji w oparciu o tradycyjną recepturę przekazywaną z pokolenia na pokolenie szynka domowa roztoczańska wpisała się na stałe w regionalną i lokalną kuchnię. Należy podkreślić, że szynka ta niezmiennie cieszy się nie tylko uznaniem mieszkańców tego regionu, ale też zdobywa coraz większą popularność poza granicami Polski.", "url": "https://www.gov.pl/web/rolnictwo/szynka-domowa-roztoczanska", "category": "lubelskie", "sub_category": "Mięso świeże oraz produkty mięsne", "phrase": "Szynka domowa roztoczańska"}