{"meta_description": "Kasla, bo tak nazywa się popisowe danie pań z Kamienia Małego, była na tyle dobra, że prezydent Andrzej Duda brał dokładkę. Przysmak tak przypadł do gustu głowie państwa, że prezydencki kucharz wziął przepis. My też go mamy!", "title": "Koło Gospodyń Wiejskich w Kamieniu Małym karmiło prezydenta Andrzeja Dudę. Prezydencki kucharz wziął nawet przepis", "content": "Kaslę serwowano w Pałacu Prezydenckim. Andrzej Duda dwa razy podchodził, żeby jej skosztować. Kasla, bo tak nazywa się popisowe danie pań z Kamienia Małego, była na tyle dobra, że prezydent Andrzej Duda brał dokładkę. Przysmak tak przypadł do gustu głowie państwa, że prezydencki kucharz wziął przepis. My też go mamy! W środę, 22 maja, w Pałacu Prezydenckim odbywała się konferencja rolnicza, organizowana przez prezydenta Andrzeja Dudę. Krajowy Ośrodek Wsparcia Rolnictwa zaprosił na nią kilka kół gospodyń wiejskich z całego kraju. Województwo lubuskie reprezentowały panie z Koła Gospodyń Wiejskich w Kamieniu Małym, które przyrządziły swoje popisowe danie - kaslę. - To potrawa, którą serwowano na tych ziemiach jeszcze przed wojną. Podawano ją również w dawnym województwie poznańskim, z którego pochodzę. Te regiony były pod zaborem pruskim, a kasla ma właśnie korzenie niemieckie. Przejęliśmy ten przepis i po dziś dzień ją gotujemy. Przygotowujemy ją tak, jak robiła to moja mama i babcia - mówi Czesława Bocheńska z Kola Gospodyń Wiejskich w Kamieniu Małym. Potrawa jest na tyle wyjątkowa, że trafiła na listę dań regionalnych, prowadzoną przez Ministerstwo Rolnictwa i Rozwoju Wsi. Panie z Kamienia Małego mają na to specjalny certyfikat. W warszawskiej konferencji brało udział sto osób. Nad przygotowaniem kasli dla takiego tłumu cztery panie pracowały przez cały dzień. Choć, jak same przyznają, przepis nie jest skomplikowany. - Sekretem jest kapusta kiszona - zdradza enigmatycznie C. Bocheńska. Prezydent Andrzej Duda spróbował kasli i przyznał, że jeszcze nigdy czegoś takiego nie jadł. - Po chwili wrócił po dokładkę. To było bardzo miłe - przyznaje C. Bocheńska. Kaslą raczył się też szef gabinetu politycznego premiera, poseł Marek Suski. Serwowane przez panie z Kamienia Małego danie posmakowało prezydentowi i zaproszonym gościom na tyle, że szef prezydenckiej kuchni poprosił gospodynie o przepis. Czy kasla będzie gościła na prezydenckim stole częściej? - To bardzo możliwe - mówią gospodynie. Przygotowanie: Boczek kroimy w drobną kostkę i podsmażamy, cebulę kroimy w piórka i podsmażamy, a następnie łączymy oba składniki. Kapustę wykładamy na durszlak i podlewamy wodą. Odciskamy nadmiar wody. Na dnie brytfanny układamy część kapusty. Na tę warstwę kładziemy karkówkę i przykrywamy resztą kapusty. Na górze robimy otwór w kapuście i do środka wkładamy pokrojony w kostkę i przysmażony boczek z cebulką, podlewając szklanką wody. Następnie przykrywamy otwór kapustą. Wkładamy do piecyka i pod przykrywką zapiekamy około godziny w temperaturze 180 stopni. Jeśli mięso jest miękkie, wyjmujemy karkówkę. Doprawiamy kapustę i lekko oprószamy mąką. Karkówkę kroimy w plastry i przekładamy kapustą. Kaslę można podawać z ziemniakami, z kaszą lub z chlebem. Zobacz też wideo: Daria Ładocha i jej sposoby na przemycanie warzyw w codziennej diecie", "url": "https://gazetalubuska.pl/kolo-gospodyn-wiejskich-w-kamieniu-malym-karmilo-prezydenta-andrzeja-dude-prezydencki-kucharz-wzial-nawet-przepis/ar/c8-14166371", "category": "lubuskie", "sub_category": "Gotowe dania i potrawy", "phrase": "Kasla - karkówka w kapuście kiszonej"}