{"meta_description": "Produkt wpisany na listę produktów tradycyjnych w dniu 2017-05-08 w kategorii Gotowe dania i potrawy w woj. lubuskim.", "title": "Kasla – karkówka w kapuście kiszonej - - Portal Gov.pl", "content": "Przyjmuje kształt naczynia, w którym się znajduje, przeważnie owalny. W zależności od naczynia, w którym się znajduje, grubość 5 cm. Kasla, czyli wędzona karkówka duszona w kapuście kiszonej jest potrawą, w której odbijają się jak w zwierciadle losy lokalnej społeczności. Po roku 1945 na te tereny przybyli mieszkańcy dawnych Kresów Wschodnich, zwłaszcza stanisławowskiego oraz Wielkopolski, którzy wprowadzili nowe życie do opuszczonej przez Niemców wsi. Wraz z ich osiedleniem przywieźli swoje zwyczaje, a także tradycje kulinarne. Jednym z nich była kasla, która szybko zyskała popularność i stała się jednym ze sztandarowych dań w Kamieniu Małym. Sposób jej przygotowania jest bardzo prosty. Najpierw najlepiej umyć mięso, osuszyć, po czym natrzeć przyprawami. Kiszoną kapustę podzielić na dwie porcje i lekko posiekać. Kolejno pierwszą porcję włożyć do garnka, na to karkówkę, przykrywając drugą częścią kapusty. Całość pruży się około godziny, po czym obsypuje się trochę mąką, aby zagęścić. Mięso kroi się w plastry, a na każdy plaster nakłada kapustę. Tak przygotowywana kasla została przyjęta jako potrawa wywodząca się z Kamienia Małego, niejednokrotnie nazywana przez miejscowych mieszkańców „nasza potrawa”. Kasla – karkówka w kapuście kiszonej przygotowywana jest na dożynki, festyny i inne konkursy. W Konkursie Kulinarnym na Jadło Piwne „Lubuskie smaki” (Witnica, czerwiec 2014) kasla otrzymała I miejsce. Walory kasli wynikają również z faktu, że potrawa ta jest wytwarzana z produktów lokalnych pochodzących z gospodarstw mieszkańców Kamienia Małego i okolic.", "url": "https://www.gov.pl/web/rolnictwo/kasla-karkowka-w-kapuscie-kiszonej", "category": "lubuskie", "sub_category": "Gotowe dania i potrawy", "phrase": "Kasla - karkówka w kapuście kiszonej"}