{"meta_description": "Koło Gospodyń Wiejskich w Durągu z woj. warmińsko-mazurskiego zwyciężyło w ogólnopolskim konkursie kulinarnym „Bitwa Regionów”. To już VI edycja wydarzenia organizowanego przez Krajowy Ośrodek Wsparcia Rolnictwa pod honorowym patronatem Ministra Rolnictwa i Rozwoju Wsi. Finał konkursu, który towarzyszył Ogólnopolskim Dożynkom Jasnogórskim i Krajowej Wystawie Rolniczej odbył się 4 września br. w Częstochowie.", "title": "Wielkie święto polskiej kuchni", "content": "„Bitwę Regionów” organizuje Krajowy Ośrodek Wsparcia Rolnictwa pod patronatem Ministra Rolnictwa i Rozwoju Wsi. Zmagania Kół Gospodyń Wiejskich z całej Polski co roku przyciągają rzesze miłośników doskonałej kuchni. Pomysł organizacji imprezy promującej polską żywność, folklor i wszelkie regionalne przysmaki zrodził się w 2014 roku (inicjatorami przedsięwzięcia byli pracownicy OT Agencji Rynku Rolnego w Bydgoszczy i Gdyni). Co ciekawe, konkurs przeznaczony dla Kół Gospodyń Wiejskich początkowo nosił nazwę Kulinarna Bitwa Regionów „Kaszubskie smaki kontra borowiackie przysmaki”. Jego pierwsza edycja odbyła się w 2015 roku w Chojnicach. W konkursie uczestniczyło 11 KGW z powiatu tucholskiego (woj. kujawsko-pomorskie) i 8 KGW z powiatu chojnickiego (woj. pomorskie). Zadanie? Przygotowanie dwóch potraw regionalnych: dania głównego bazującego na wybranym gatunku mięsa oraz deseru. W grupie dań borowiackich I miejsce zajęły reprezentantki z KGW Legbądzie. Mistrzyniami dań kaszubskich okazały się panie z KGW w Zielonej Chocinie. Na stołach królowały mięsa, m.in. zjawiskowa rolada z karkówki (z mielonym i pieczarkami) podana z sosem żurawinowym. Podobnie jak II edycja imprezy w 2016 roku („Bitwa Regionów – Bitwa na smaki”, Myślęcinek), w której zadaniem zespołów było przygotowanie dwóch dań regionalnych: dania głównego (tym razem z drobiu) oraz deseru. W konkursie uczestniczyło 5 KGW z woj. pomorskiego i 5 z woj. kujawsko-pomorskiego. Na stołach, poza potrawami konkursowymi, królowały także przetwory. Konfitura z jabłka z rozmarynem i pieprzem to mistrzostwo smaku. Takie przepisy trzeba ocalić od zapomnienia! W następnych edycjach konkursu do zmagań dołączały kolejne województwa, a jego organizację kontynuował KOWR. W 2017 roku, w III edycji, w szranki stanęły również przedstawicielki Wielkopolski („Bitwa Regionów – Bitwa na smaki Wielkopolski, Pomorza i Kujaw”), zdobywając laur zwycięstwa w kategorii deserów (wyborna legumina KGW z Nowej Świętej). W IV edycji konkursu udział wzięły KGW już z całej Polski. Najlepsi wśród najlepszych? Rok 2018 bezsprzecznie należał do udźca z dzika na rejbaku oblanego leśnym sosem, potrawy przygotowanej przez Stowarzyszenie „Podlaski szlak kulinarny” w Szepietowie. Tuż za nim znalazły się: „kasla” (karkówka surowa, wędzona, duszona w kapuście kiszonej) przygotowana przez KGW Kamień Mały (woj. lubuskie) i kopa ornontowicka (KGW Ornontowice, woj. śląskie). Jury przyznało także wyróżnienia – nagrody otrzymały: pieczone kacze udka z kluskami żelaznymi i glazurowanymi buraczkami (Stowarzyszenie „Folwarczanie” z Dziadowic Folwarku, woj. wielkopolskie) i kaczka faszerowana KGW z Osowca (woj. wielkopolskie). Potrawy nie tylko smaczne i z piękną historią (przepisy często przekazywane z pokolenia na pokolenie), ale także zachwycające sposobem podania. W 2018 roku obiektywy fotoreporterów przyciągała m.in podlaska babka mięsno-warzywna, zachwycająca misternymi zdobieniami niczym luksusowy tort. W 2019 r. na finałowej gali podczas Targów „Smaki Regionów” w Poznaniu spotkało się 16 drużyn z całej Polski. W tej wyjątkowej edycji która objęła już wszystkie województwa, najlepsze danie przygotowało KGW z Gorzykowa w woj. wielkopolskim (nadziana rolada z kaczki w towarzystwie gołąbków z modrej kapusty). Drugie miejsce przypadło KGW w Kłaninie „Ach te baby!” (woj. zachodniopomorskie) za gołąbki z rybką w lesie, gołąbki w dwóch smakach. Na podium znalazło się także KGW „Luba” z Lubajn (woj. warmińsko-mazurskie) za lubę mazurską, czyli roladę ziemniaczaną z sosem kurkowym. Wyróżniono także KGW w Olendach z woj. podlaskiego za „oszukanego” królika, oraz KGW Wilków (woj. dolnośląskie) za tort ziemniaczany z dziczyzną. W konkursie wzięły udział 784 KGW. Najwięcej, bo aż 123, z Wielkopolski! W 2020 roku konkurs nie odbył się z powodu pandemii. Teraz wrócił, choć w nieco zmodyfikowanej formie, gdyż z powodu obostrzeń epidemicznych część zmagań przeniesiono do przestrzeni wirtualnej, co bynajmniej nie odstraszyło uczestniczek. Do tegorocznej,VI już edycji „Bitwy Regionów” zgłosiło się 618 zespołów. Po ocenie przesłanych filmów (pokaz dania i jego historia) do udziału w finale zmagań zakwalifikowano 16 KGW z całej Polski, po jednym z każdego województwa. Czym Koła Gospodyń Wiejskich zaskoczyły w tym roku? KGW „Kukułki” z Rzeczycy Mokrej (woj. świętokrzyskie) zaprezentowały młodego kurczaka w otulinie słoniny na zasmażanej kapuście z pomidorami i kluchami siwuchami. KGW w Rudzie (woj. podlaskie) – roladę z dzikiej kaczki. KGW „Muszkowianki” z Muszkowa (woj. lubuskie) pochwaliły się natomiast królikiem podanym wraz z zestawem kasz. KGW w Kobylnicy Ruskiej (woj. podkarpackie) zaprezentowały pieróg gryczany z mączką z gęsi. Gęś królowała także na półmiskach KGW „Różanka” z Kaniewa (woj. kujawsko-pomorskie). Panie przyrządziły udo gęsie sadowników podane z prażuchą po kaniewsku. Zupa klopsowa z koperkiem na słodko-kwaśno? Ten specjał zagościł na talerzach KGW w Tychnowach (woj. pomorskie). Podczas otwarcia wydarzenia Minister Grzegorz Puda zwracając się do Kół Gospodyń Wiejskich powiedział: – Jesteście przykładem, że nie musimy się poddawać narracji płynącej z zachodu. Pokazujecie, że to co polskie jest piękne. Dla mnie jest ważne, że na co dzień prowadząc działalność we własnych gminach i sołectwach spełniacie swoje marzenia. I za to wam dziękuję. Anna Gembicka stwierdziła, że „Bitwa Regionów, to ważny konkurs. Pozwala na promowanie dziedzictwa kulturowego. A poza tym tak prezentowane potrawy, to historia każdego regionu. Życzę wszystkim powodzenia. Niech wygra najlepsze koło. Natomiast Krzysztof Dec, przedstawił historię „Bitwy Regionów”. Poinformował, że konkurs początkowo nosił nazwę Kulinarna Bitwa Regionów „Kaszubskie smaki kontra borowiackie przysmaki”. Po raz pierwszy odbył się w 2015 r. w Chojnicach. W 2017 r. KOWR kontynuował konkurs kulinarny, a rok później zyskał on zasięg krajowy. Tegoroczna edycja konkursu, po roku przerwy spowodowanej pandemią COVID-19, częściowo odbywała się w przestrzeni wirtualnej. KOWR wspólnie z MRiRW prowadzili szeroką kampanię informującą o wydarzeniu z wykorzystaniem różnych środków przekazu. Finałowa ocena jury to składowa dwóch etapów: prezentacji filmowej wraz z opisem oraz prezentacji live wraz z komponentem wizualnym i smakowym podczas finału. Profesjonalne jury w składzie: Anna Gembicka, Sekretarz Stanu w MRiRW (przewodnicząca), Krzysztof Dec, Zastępca Dyrektora Generalnego KOWR, Natalia Latocha, Zastępca Dyrektora Departamentu Oświaty i Polityki Społecznej w MRiRW oraz zawodowi kucharze: Sebastian Olma i Tomasz Jakubiak biorąc pod uwagę obie składowe, przyznało I miejsce KGW w Durągu, woj. warmińsko-mazurskie. Zwycięska drużyna przygotowała Dzyndzałki z wędzoną sielawą i kaszą w świętojańskim wianku z sezonowych ziół w dwóch sosach. II miejsce przypadło KGW w Kowańczu „Sikoreczki”, woj. zachodniopomorskie, za potrawę Topinambur na boczku. Na III miejscu znalazło się KGW „Różanka” z Kaniewa, woj. kujawsko-pomorskie za Udo gęsie sadowników podawane z prażuchą po kaniewsku. Zwycięskie drużyny otrzymały nagrody pieniężne: 5000 zł, 2000 zł i 1000 zł oraz nagrody rzeczowe. W tegorocznej edycji przyznano również nagrodę w plebiscycie internetowym. Zwyciężyło Koło Gospodyń Wiejskich w Hajdukach Nyskich z woj. opolskiego za prezentację dania: „Zapiekane hajduckie gołąbki z nadzieniem z surowych ziemniaków oraz kaszą gryczaną okraszone sosem grzybowym”. Koło zdobyło aż 2022 głosy. Laureatkom nagrodę wręczyła Małgorzata Gośniowska-Kola, Dyrektor Generalna KOWR.", "url": "https://dorzeczy.pl/bezpieczenstwo-zywnosci/197471/bitwa-regionow-wielkie-swieto-polskiej-kuchni.html", "category": "lubuskie", "sub_category": "Gotowe dania i potrawy", "phrase": "Kasla - karkówka w kapuście kiszonej"}