{"meta_description": "Wołowina w karmelizowanej cebuli wywodzi się z roku 1939 z południowej Francji. Do Kamienia Małego w województwie lubuskim przywędrowała w 1959 roku wraz z przesiedleńcami z...", "title": "Wołowina w karmelizowanej cebuli", "content": "Wołowina w karmelizowanej cebuli wywodzi się z roku 1939 z południowej Francji. Do Kamienia Małego w województwie lubuskim przywędrowała w 1959 roku wraz z przesiedleńcami z Francji, którzy przenieśli na ziemie polskie swoje zwyczaje, w tym również tradycje kulinarne. Przywieziona z Francji stała się bardzo popularna na nowym terenie i została szybko przyjęta przez mieszkańców wsi. Przygotowywaniem tej potrawy zajmują się miejscowe gospodynie z Koła Gospodyń Wiejskich w Kamieniu Małym, uważając ją za swoje sztandarowe danie. Sposób przygotowania takiej wołowiny jest bardzo prosty. Mięso należy dokładnie umyć w zimnej wodzie i osuszyć. Następnie należy rozbić porcje wołowiny, pokroić w plastry, posmarować olejem, obtoczyć rozmarynem i mąką. Wołowinę należy smażyć na bardzo gorącym oleju. Cebulę skarmelizować na patelni lub w rondlu z grubym dnem, ciągle mieszając, aż cebula się zeszkli, później dodając do niej ocet balsamiczny. Po skarmelizowaniu, cebulę kładziemy na wcześniej przygotowanym mięsie. Tak przyrządzona wołowina została przyjęta jako potrawa Kamienia Małego, zwana przez mieszkańców jako „nasza potrawa”. Stała się również elementem promocji regionu podczas lokalnych i regionalnych imprez kulturowych, takich jak dożynki, festyny, konkursy, wesela. Wołowina wykorzystywana do przygotowania tej potrawy pochodzi z bydła wypasanego na Łąkach Parku Narodowego „Ujście Warty”. Producent: Koło Gospodyń Wiejskich, Kamień Mały Kapusta jest najbardziej popularnym warzywem uprawianym i spożywanym na wsi. Aby wydłużyć czas jej przechowywania, konserwowano ją bardzo starym sposobem przez kiszenie. Kapusta kwaszona była w kamionkowych garnkach. Kwaszono zarówno całe głowy kapusty, jak również kapustę poszatkowaną. Właśnie ukiszone całe liście były przeznaczane do przyrządzania gołąbków z farszem z ziemniaków. Takie gołąbki na terenie Ziemi Lubuskiej gospodynie przygotowują od dawna. Przepis na tę potrawę został przywieziony do naszego regionu przez przesiedleńców z Kresów Wschodnich. Nikt dokładnie nie wie skąd wziął się pomysł na farsz z ziemniaków. Najprawdopodobniej jest on pomysłem gospodyń wiejskich, które zaraz po II wojnie światowej zaczęły nadziewać gołąbki tym co miały w swoich spiżarniach, czyli ziemniakami. Farsz przygotowywano z ziemniaków, cebuli i czosnku. Ziemniaki i cebulę należało utrzeć na tarce, dodać zmiażdżony czosnek, a następnie 3 łyżki mąki pszennej oraz sól i pieprz do smaku, całość wymieszać. Tak przygotowanym farszem wypełniano ukiszone liście i zawijano. Całość pieczono ok. 1,5 godziny w temperaturze 180 stopni. „Była to potrawa przyrządzana głównie jesienią i zimą, kiedy kapusta była już dobrze ukwaszona. (…) Gołąbki podawaliśmy również w wieczór wigilijny, wówczas w wersji postnej czyli bez okraszania gołąbków boczkiem” (Wywiad przeprowadzony z mieszkańcami Zielonej Góry). Od tej pory gołąbki stały się obowiązkową pozycją na stołach Ziemi Lubuskiej. Producent: Janina Nowicka, Zielona Góra Kasla, czyli wędzona karkówka duszona w kapuście kiszonej jest potrawą, w której odbijają się jak w zwierciadle losy lokalnej społeczności. Po roku 1945 na te tereny przybyli mieszkańcy dawnych Kresów Wschodnich, zwłaszcza województwa stanisławowskiego oraz wielkopolskiego, którzy wprowadzili nowe życie do opuszczonej przez Niemców wsi. Wraz z ich osiedleniem przywieźli swoje zwyczaje, a także tradycje kulinarne. Jednym z nich była kasla, która szybko zyskała popularność i stała się jednym ze sztandarowych dań w Kamieniu Małym. Sposób jej przygotowania jest bardzo prosty. Najpierw najlepiej umyć mięso, osuszyć, po czym natrzeć przyprawami. Kiszoną kapustę podzielić na dwie porcje i lekko posiekać. Kolejno pierwszą porcję włożyć do garnka, na to karkówkę, przykrywając drugą częścią kapusty. Całość pruży się około godziny, po czym obsypuje się trochę mąką, aby zagęścić. Mięso kroi się w plastry, a na każdy plaster nakłada kapustę. Tak przygotowywana kasla została przyjęta jako potrawa wywodząca się z Kamienia Małego, niejednokrotnie nazywana przez miejscowych mieszkańców „nasza potrawa”. Kasla – charakteryzuje się wyraźnym smakiem, aromatem mięsa połączonym z kwaśnym smakiem kiszonej kapusty. Karkówka w takiej formie, przygotowywana jest na dożynki, festyny i inne konkursy. W Konkursie Kulinarnym na Jadło Piwne „Lubuskie smaki” (Witnica, czerwiec 2014) potrawa zajęła I miejsce. Walory kasli wynikają również z faktu, że potrawa ta jest wytwarzana z produktów lokalnych pochodzących z gospodarstw mieszkańców Kamienia Małego i okolic. Producent: Koło Gospodyń Wiejskich Kamień Mały Pierogi to jedna z podstawowych potraw polskiej kuchni. Sama forma pierogów jest przejawem ogólnopolskiej tradycji, ale to tajniki sporządzania farszu, jego doprawiania, przechowywania w tradycji lokalnej lub rodzinnych recepturach stanowią o wyjątkowości, regionalnym bogactwie i różnorodności tej staropolskiej potrawy. Przepis na pierogi z kapustą i grzybami przywieziony został na tereny Ziemi Lubuskiej po zakończeniu II wojny światowej przez przesiedleńców z okolic Stanisławowa i Lwowa. Pierogi z kapustą i grzybami popularne były nie tylko na chłopskich stołach, obecnie to jedna z ulubionych potraw mieszkańców Ziemi Lubuskiej, zarówno wsi i miast. O smaku pierogów decydują nie tylko chęci gospodyni, ale równie ważne są składniki, czyli dobrej jakości mąka, kapusta kamienna głowa, której służy klimat i zasobność gleby terenów Ziemi Lubuskiej oraz grzyby z okolicznych lasów. Tajemnica pierogów tkwi właśnie w specyfice produktów pozyskiwanych z okolicznych pól, łąk i lasów. W okresie jesieni zbierane są w lasach lubuskich świeże grzyby, które następnie są myte, krojone na 4-6 części i suszone. Najczęściej do pierogów wybierane są suszone borowiki szlachetne lub podgrzybki. Jesienią zbierana jest też z ogrodu kapusta kamienna głowa, która poszatkowana kiszona jest z dodatkiem soli i przypraw w beczce. Podczas przygotowywania pierogów, suszone grzyby należy namoczyć i posiekać. Kiszoną kapustę ugotować w niewielkiej ilości wody, odsączyć i drobno pokroić. Cebulkę podsmażyć na złoty kolor na maśle sklarowanym. Następnie wszystkie te składniki połączyć, dodać sól i pieprz. Tak powstały farsz należy nałożyć na rozwałkowane kawałki ciasta i zlepić brzegi. Pierogi należy gotować ok. 5 minut, aż wypłyną na powierzchnię. Gdy wypłyną, należy polać je zimną wodą ok. 250 ml i odsączyć na durszlaku. Producent: Gospodarstwo Rolno-Agroturystyczne „Dereniówka\", Lubiechnia Wielka", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/15", "category": "lubuskie", "sub_category": "Gotowe dania i potrawy", "phrase": "Kasla - karkówka w kapuście kiszonej"}