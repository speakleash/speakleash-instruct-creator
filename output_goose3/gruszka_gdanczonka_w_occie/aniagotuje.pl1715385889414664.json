{"meta_description": "Zapraszam po przepis na idealne domowe gruszki w occie. To sprawdzony przepis na gruszki na zimę, które zajadać ze smakiem nawet same, prosto ze słoiczka. To wspaniałe gruszki w syropie z octem.", "title": "Gruszki w occie", "content": "Gruszki w occie to mój ulubiony przepis na przetwory z gruszkami. Są bardzo proste w przygotowaniu i można je zajadać zimą na wiele sposobów. Gorąco polecam spróbować. Szklanka ma u mnie pojemność 250 ml.  Na 2,5 kilograma gruszek użyłam 5 słoików o pojemności 700 ml każdy. Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie.   Odmiany gruszek, które polecam to: Bonkreta Williamsa, Konferencja, General Leclerc oraz Paryżanka. Gorąco polecam przeczytać najpierw cały przepis, by poznać jego zarys i kolejność kroków. W treści podaję bowiem dużo ciekawych porad dotyczących składników oraz ich zamienników. Być może zapragniesz nie dodawać goździków do zalewy lub zechcesz pominąć cynamon. Zachęcam do przeczytania całości a dopiero potem do zabrania się do pracy. Potrzebujesz około 2,5 kilograma niedużych, bardzo twardych i najlepiej jeszcze niedojrzałych gruszek. Najlepsze będą odmiany: Bonkreta Williamsa, Konferencja, General Leclerc oraz Paryżanka. Gruszki bardzo dokładnie umyj. Odetnij oba końce i cienko je obierz a następnie podziel wzdłuż na pół i jeszcze na pół. Delikatnie wytnij niewielkie gniazdo nasienne. Gotowe ćwiartki gruszek polecam umieszczać tymczasowo w misce z wodą z dodatkiem soku z cytryny lub kwasku cytrynowego. Dzięki temu gruszki nie ciemnieją. Przygotuj zalewę. Do dużego garnka wlej pięć szklanek wody oraz około 3/4 szklanki octu spirytusowego 10 %. Wsyp też minimum jedną, pełną szklankę cukru. Ja daję około 1 i 1/5 szklanki i wychodzi mi około 240 gramów. Według mnie 200 gramów cukru to minimalna ilość, ponieważ w innym wypadku gruszki mogą wyjść za kwaśne.   Wsyp też małą łyżeczkę goździków oraz dodaj kawałek kory cynamonu. Laskę cynamonu łamię wcześniej na kilka kawałków, by potem umieścić po jednym w każdym słoiku. Cynamon nie jest konieczny, jednak polecam spróbować chociaż raz przygotować z nim gruszki w occie. Nie polecam jednak używać cynamonu w proszku, ponieważ ciężko go odcedzić z zalewy i osadza się na gruszkach już w słoikach, co z czasem nie wygląda estetycznie.   Garnek przykryj przykrywką i zagotuj zalewę. Zmniejsz moc palnika do takiej, by zalewa tylko lekko mrugała i gotuj ją tak 10 minut.  Po tym czasie do garnka z zalewą dodaj też przygotowane wcześniej gruszki. Jeśli masz bardzo duży garnek, to zmieścisz w nim wszystkie ćwiartki. Jeśli nie, to gotuj je partiami. Każdą partię umieszczaj w zalewie i gotuj do miękkości gruszek. Cały czas kontroluj \"stan gruszek\", by nie gotować ich za długo. Nie powinny się bowiem rozpadać.Gruszki gotują się bardzo, bardzo różnie. Czasem już po pięciu minutach gotowania w zalewie są miękkie a czasem gotuję je nawet do 15 minut.Jak tylko zmiękną i zrobią się lekko szkliste, bardzo ostrożnie wyłów je w zalewy, np. przy pomocy szerokiego cedzaka i zacznij je umieszczać w słoikach.Przygotuj wcześniej pięć słoików o pojemności 700 ml każdy lub też słoiki o innej pojemności. Łącznie mają mieć około 3500 ml pojemności. Słoiki powinny być idealnie czyste, a najlepiej wyparzone wrzątkiem. Tak samo zakrętki. Używaj tylko nieuszkodzonych słoików i zakrętek.Całą zalewę, która została w garnku możesz ponownie zagotować i rozlać po równo do słoików, by zostawić tylko około 1 cm wolnej przestrzeni przy ranach. Postaraj się (podczas przelewania do słoików zalewy) w miarę równo rozdzielić też kawałki kory oraz goździki. Od razu mocno zakręć słoiki i odwróć je na drugą stronę a następnie przykryj ściereczką bawełnianą. Trzymaj je tak aż do całkowitego przestudzenia, czyli minimum dwie godziny. Po odwróceniu słoików na drugą stronę, po naciśnięciu na zakrętki powinny się one zassać i i nie odbijać.Porada: Możesz też przecedzić zalewę przez sitko (z goździków, kory oraz małych drobin z gruszek) i dopiero taką zalewę raz jeszcze zagotować i przelać do słoików (bez kory i goździków).Jeśli mimo wszystko słoiki nie zassały się, to należy je poddać krótkiej pasteryzacji. Na dnie szerokiego garnka umieść ściereczkę bawełnianą lub nową pieluchę tetrową. Słoiki ułóż jeden obok drugiego, ale tak, by nie stykały się ze sobą. Wlej wodę do maksymalnie 3/5 wysokości słoików. Ustaw średnią moc palnika i doprowadź wodę do wrzenia. Zmniejsz moc do małej i pasteryzuj tak słoiki przez około 8 minut. Zaraz po pasteryzacji polecam raz jeszcze odwrócić słoiki do góry dnem. Sprawdzisz w ten sposób, czy słoiki są szczelnie zakręcone. Po 10 minutach możesz odwrócić słoiki i wynieść je do chłodnego i zacienionego pomieszczenia bez wilgoci. Najlepsza jest piwniczka lub ciemny schowek.   Powyższy przepis to próba odtworzenia sposobu na gruszki w occie mojej Babci. Kora cynamonu to już jednak mój dodatek :)  Sprawdź też mój przepis na pyszny mus jabłkowy oraz zdrowy i doskonały na zimę syrop z cebuli.  Smacznego.", "url": "https://aniagotuje.pl/przepis/gruszki-w-occie", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Gruszka gdańczonka w occie"}