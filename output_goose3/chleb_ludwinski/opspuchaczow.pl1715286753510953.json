{"meta_description": "", "title": "Tłusty Czwartek - Ludwińskie Święto Smaków - Ośrodek Pomocy Społecznej w Puchaczowie", "content": "Już po raz 18. w Gminnym Centrum Kultury i Sportu w Ludwinie odbyło się Ludwińskie Święto Smaków. Impreza tradycyjnie odbyła się w „Tłusty Czwartek”, który w tym roku przypadł 28 lutego. Wydarzenie, które staje się coraz bardziej znane i popularne zgromadziło wielu gości reprezentujących samorząd wojewódzki i lokalne samorządy oraz instytucje publiczne, placówki oświatowe, organizacje pozarządowe. Przybyli też mieszkańcy powiatu łęczyńskiego, amatorzy dobrej kuchni i lokalnych przysmaków, z których niewątpliwie gmina Ludwin słynie. W imprezie uczestniczyli także seniorzy wraz z opiekunami z Dziennego Domu „Senior+” w Bogdance. To prawdziwe święto smaków…na stołach znalazły się tradycyjne, regionalne potrawy, jak choćby chleb ludwiński, znany nam wszystkim makaron jajeczny, prosię faszerowane. Degustować można było pierogi, ciasta i wypieki, potrawy rybne, przetwory, napoje, nalewki, ale też potrawy tradycyjne w nowoczesnym wydaniu oraz potrawy dietetyczne. Komisja konkursowa miała nie lada orzech do zgryzienia oceniając potrawy zgłoszone do konkursu literackiego. Jeśli festiwal smaków, to i nasi seniorzy z Bogdanki przywieźli ze sobą trochę smakołyków, a były to szarlotka, śmietanowiec z owocami, babeczki, słodki salceson i czekoladowy sernik. Oprócz masy kalorii organizatorzy przygotowali także część artystyczną. Na scenie oprócz lokalnych artystów zaprezentował się Kwartet Obsession oraz zespół Cookies Band. Ale „Tłusty Czwartek” w Ludwinie to nie tylko degustacja wielu potraw, pączki, taniec i zabawa. W programie znalazła się licytacja na cel charytatywny, a odbyła się na rzecz Pana Wiktora, u którego zdiagnozowano guza mózgu, glejaka III stopnia. Szansą na jego wyzdrowienie jest kosztowne leczenie, które może się odbyć jedynie w Niemczech. Koszt to ok. 40 tysięcy euro. Dzienny Dom „Senior+” w Bogdance przyłączył się do aukcji przekazując na ten szlachetny cel dwa własnoręcznie wykonane przedmioty, a były to Anioł i Królik Tilda. Mamy nadzieję, że dzięki ludziom o wielkich sercach udało się zebrać chociaż część funduszy potrzebnych na leczenie, i Pan Wiktor wróci do zdrowia. Podsumowując, pięknie świętowano „Tłusty Czwartek” w Ludwinie. Wszyscy, którzy uczestniczyli w spotkaniu z pewnością będą miło wspominać ten dzień i z niecierpliwością czekać na kolejny rok.", "url": "http://opspuchaczow.pl/dzienny-dom-senior-wigor/aktualnosci-1/n,tlusty-czwartek-ludwinskie-swieto-smakow", "category": "lubelskie", "sub_category": "Wyroby piekarnicze i cukiernicze", "phrase": "Chleb ludwiński"}