{"meta_description": "Już 17 lipca na placu targowym przy Urzędzie Gminy w Ludwinie odbędzie się coroczne Święto Chleba i Makaronu. W programie same smakowite atrakcje.", "title": "Święto chleba i makaronu w Ludwinie", "content": "Chwalimy się pochodzeniem – zgodnie twierdzą szefowie i pracownicy Gminnej Spółdzielni „Samopomoc Chłopska” i Wytwórni Makaronu Domowego POL-MAK z Ludwina. A mieszkańcy i władze gminy chętnie chwalą się słynnymi już na całą Polskę tutejszymi specjałami. – Obie firmy mają na swoim koncie wiele prestiżowych nagród. Czasami mówię, że to ambasadorzy naszej gminy, i to nie tylko na terenie naszego województwa, a nawet kraju. Dlatego chleb i makaron ludwiński traktujemy jako swego rodzaju symbol gminy i często, kiedy kogoś odwiedzamy, zamiast ulotek czy „gadżetów” zawozimy właśnie te produkty – mówi wójt gminy Ludwin Andrzej Chabros. Pierwsze Święto Chleba i Makaronu z Ludwina było formą podziękowania obu firmom za wkład w rozwój gminy. Zorganizowano je, by uczcić wspólny sukces i promować lokalne marki wśród turystów odwiedzających Pojezierze Łęczyńsko-Włodawskie. Sukces wydarzenia przeszedł najśmielsze oczekiwania organizatorów i dziś impreza to już stały punkt w kalendarzu gminnych imprez. Doskonały chleb i makaron to oczywiście główne, ale niejedyne atrakcje wydarzenia. Podczas imprezy będzie można spróbować także innych lokalnych tradycyjnych przysmaków, obejrzeć występy Stowarzyszenia Chorągwi Zamku w Zawieprzycach Atanazego Miączyńskiego herbu Suchekomnaty, a dzieci z pewnością ucieszą się z dmuchanych zjeżdżalni, malowania twarzy, wicia wianków oraz pokazów zorganizowanych prze policjantów i strażaków. Główną atrakcją wieczoru będzie koncert zakopiańskiego zespołu Krywań. Święto Chleba i Makaronu rozpocznie się 17 lipca o godzinie 15 na placu targowym przy Urzędzie Gminy w Ludwinie. Wstęp wolny.", "url": "https://www.panoramalubelska.pl/artykul/119,swieto-chleba-i-makaronu-w-ludwinie", "category": "lubelskie", "sub_category": "Wyroby piekarnicze i cukiernicze", "phrase": "Chleb ludwiński"}