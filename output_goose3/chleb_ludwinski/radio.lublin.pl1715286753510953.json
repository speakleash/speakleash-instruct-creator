{"meta_description": "Święto chleba i makaronu odbędzie się w gminie Ludwin. O godzinie 5.30 rozpoczęły się zawody wędkarskie o puchar wójta, o 11.00 nad jeziorem Piaseczno", "title": "Nie tylko chleb i makaron. Wędkarze i szachiści w gminie Ludwin", "content": "Święto chleba i makaronu odbędzie się w gminie Ludwin. O godzinie 5.30 rozpoczęły się zawody wędkarskie o puchar wójta, o 11.00 nad jeziorem Piaseczno odbędzie się turniej szachowy. W programie zaplanowano także charytatywny maraton zoomby oraz występy lokalnych artystów. Oficjalne otwarcie imprezy zaplanowano na godzinę 16.00. – W Przystani Smaku będą prezentowane regionalne potrawy – mówi wójt gminy Ludwin Andrzej Chabros. – Tutejszy chleb wiejski szczyci się dużym uznaniem wśród mieszkańców, ale jeszcze większym wśród turystów. Od dawna jest wypiekany według tradycyjnej receptury. Tak samo makaron ludwiński. Oba produkty są wpisane na Listę Produktów Tradycyjnych marszałka województwa lubelskiego. Mamy wędliny, które też są regionalne i wpisane na tę listę. Mamy trunek z mniszka. – Przed fabryką makaronu w Ludwinie w „przystani makaroniarnia” będzie można spróbować makaronu z jagodami – mówi prezes wytwórni POL-MAK Dominik Polak: – Będzie można wejść na teren zakładu, zobaczyć, jak produkuje się makaron, ale również odwiedzić winnicę, która sąsiaduje z makaroniarnią. Będzie tam można zobaczyć, jak się uprawia winorośl, a do tego spróbować kozich serów, które również są wytwarzane w Ludwinie. Zwiedzanie wytwórni makaronu odbędzie się w godzinach od 16.00 do 19.00.", "url": "https://radio.lublin.pl/2023/08/nie-tylko-chleb-i-makaron-wedkarze-i-szachisci-w-gminie-ludwin/", "category": "lubelskie", "sub_category": "Wyroby piekarnicze i cukiernicze", "phrase": "Chleb ludwiński"}