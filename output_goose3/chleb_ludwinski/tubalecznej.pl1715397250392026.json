{"meta_description": "Choć nie wypiekają już go nasze babcie, nadal możemy cieszyć się smakiem tradycyjnego chleba z Ludwina. Kolejny raz zdobył wysokie miejsce na ogólnopolskim konkursie.  - tubalecznej.pl", "title": "Piekarze nagrodzili chleb ludwiński żytni", "content": "Choć nie wypiekają już go nasze babcie, nadal możemy cieszyć się smakiem tradycyjnego chleba z Ludwina. Kolejny raz zdobył wysokie miejsce na ogólnopolskim konkursie. Przed wojną gospodynie z Ludwina i okolic same wypiekały chleb w piecach z palonej cegły. Miejscowy rzemieślnik wyrabiał drewniane dzieże, w których to rozrabiano zaczyn na chleb. Tę tradycję wypieku od lat 60. ubiegłego wieku przejęła Gminna Spółdzielnia „Samopomoc Chłopska” w Ludwinie, która piecze chleby wpisane na listę produktów regionalnych. Chleby ludwiński i ludwiński żytni zostały już wyróżnione w konkursie Agroliga 2013, kiedy to list gratulacyjny prezesowi ludwińskiej spółdzielni wręczał prezydent Bronisław Komorowski. Niedawno spółdzielcy z Ludwina odnotowali kolejny sukces. Chleb ludwiński żytni zajął trzecie miejsce w Ogólnopolskim Konkursie Piekarsko-Cukierniczym w kategorii chleb żytni o udziale mąki żytniej min. 90 proc. – To wielki prestiż na forum ogólnopolskim, tym bardziej, że nasz produkt docenili fachowcy z branży – cieszy się Wojciech Szymański, prezes Gminnej Spółdzielni „Samopomoc Chłopska” w Ludwinie. Oprócz smaku i zapachu komisja oceniała wygląd zewnętrzny chleba, cechy skórki, takie jak barwa, grubość, chrupkość, wykształcenie nacięć i cechy miękiszu: podatność na kruszenie się, elastyczność, porowatość, lepkość podczas żucia, równomierność zabarwienia. - Nasz chleb przygotowywany jest w tradycyjny sposób na naturalnym zakwasie według receptury naszych babć. Składa się w 100 procentach z mąki żytniej, do której nie dodajemy żadnych polepszaczy. Jest zdrowy i długo utrzymuje świeżość – tłumaczy Szymański. Konkurs zorganizowała redakcja „Przeglądu Piekarskiego i Cukierniczego\" oraz Stowarzyszenie Naukowo-Techniczne Inżynierów i Techników Przemysłu Spożywczego. ZALOGUJ SIĘ - Twoje komentarze będą wyróżnione oraz uzyskasz dostęp do materiałów PREMIUM. Nie masz konta? ZAREJESTRUJ SIĘ Zapomniałeś hasła? ODZYSKAJ JE", "url": "https://tubalecznej.pl/wiadomosci/piekarze-nagrodzili-chleb-ludwinski-zytni/KMNv9GnCHDdmVeEFnR0i", "category": "lubelskie", "sub_category": "Wyroby piekarnicze i cukiernicze", "phrase": "Chleb ludwiński"}