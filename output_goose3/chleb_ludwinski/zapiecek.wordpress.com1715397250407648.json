{"meta_description": "Nowy rok powoli się rozkręca, a ja jeszcze nie rozliczyłam się z poprzednim :/ Mam taki plan na 2010 rok, żeby pozamykać niektóre wątki... Czy mi się uda? O tym za rok :) Może na początek zamknę temat świątecznego menu... Sałatka jarzynowa Obowiązkowa na naszym świątecznym stole. Lubię gdy jest kwaskowata. Niektórzy dodają do niej…", "title": "Pożegnanie roku 2009", "content": "Nowy rok powoli się rozkręca, a ja jeszcze nie rozliczyłam się z poprzednim   Mam taki plan na 2010 rok, żeby pozamykać niektóre wątki… Czy mi się uda? O tym za rok 🙂 Obowiązkowa na naszym świątecznym stole.  Lubię gdy jest kwaskowata. Niektórzy dodają do niej cebulę, ugotowany korzeń selera, albo ugotowaną pietruszkę.  Ja… nie. Składniki:    * 3 średniej wielkości ziemniaki,  * 2 średniej wielkości marchewki,  * 2 – 3 kiszone ogórki,  * około 1/2 puszki groszku konserwowego,  * 1 duże jabłko, najlepiej kwaskowa reneta,  * 2 jajka,  * majonez wedle gustu, można zmieszać z odrobiną śmietany/lub jogurtu,  * odrobina musztardy (u mnie sarepska) do smaku,  * sól,  * pieprz. 1. Ziemniaki i marchewki, umyć i ugotować w „mundurkach”, na miękko. Przestudzone obrać i pokroić w drobną kostkę.  2. Jajka ugotować na twardo, obrać i pokroić w drobną kostkę.  3. Groszek odsączyć na sitku. Jabłko i ogórki kiszone obrać ze skórki i pokroić w drobną kostkę.  4. Całość wymieszać, dodać majonez, łyżeczkę musztardy, doprawić solą i pieprzem, wymieszać. Przechowywać w lodówce. Podawać do wędlin. Szuba zauroczyła mnie u Basi. W ogóle Basia pieszczotliwie nazywa ją „ukraińskim kożuszkiem”… tak mi się to spodobało, że zrobiłam ją na święta. Bardzo dobra, ale popełniłam jeden zasadniczy błąd, zbyt krótko moczyłam śledzie 🙂 Składniki:  * około 20 dag matiasów,  * 1 cebula drobno posiekana,  * 2 ugotowane marchewki,  * 2 ugotowane ziemniaki w mundurkach,  * 2 ugotowane buraczki (średniej wielkości),  * 3 korniszony pokrojone w drobna kosteczkę,  * majonez oraz gęsty jogurt naturalny (pół na pół) ilość wg potrzeb,  * sól, pieprz. 1. Buraczki, marchew i ziemniaki ugotować w mundurkach na miękko, (buraczki gotować oddzielnie). Ostudzić, obrać.  2. Na dnie salaterki ułożyć warstwę matiasów pokrojonych na małe kawałki. Posypać cebulką.  3. Następnie cebulę przykrywam warstwą marchewki startej na grubych oczkach. Marchew posypać solą i pieprzem.  4. Posmarować warstwą majonezu wymieszanego z jogurtem. Posypać startymi ziemniakami. Znowu posypać solą i pieprzem.  5. Na ziemniaki wyłożyć warstwę korniszonów, a na koniec starte buraczki. Całość przykryć warstwą majonezowo – jogurtową. Przykryć folią spożywczą i odstawić do lodówki na 24h albo przynajmniej na noc. A na koniec radosna wiadomość, prawie z ostatniej chwili. Chleb z moich rodzinnych stron, z Pojezierza Łęczyńsko – Włodawskiego, a dokładnie z Ludwina, trafił na listę produktów regionalnych! 🙂 Właśnie ten chleb Babcia smarowała gęstą, wiejską śmietaną i posypywała cukrem. A my się zajadaliśmy… to były czasy. Chleb w smaku się nie zmienił, ale nie sprzedają go już w formie okrągłych bochenków ze „ślimakiem” na wierzchu. Teraz jest tylko podłużny, kilogramowy bochen za 3,10 zł. Jest sławny na całą okolicę. W środku jest wilgotny i zwarty. W smaku delikatnie kwaśny, idealny do bigosu. Długo zachowuje świeżość. Spokojnie wytrzyma 4-5 dni. Zdjęcia już niebawem 🙂 a na razie odsyłam do tej strony.", "url": "https://zapiecek.wordpress.com/2010/01/13/pozegnanie-roku-2009/", "category": "lubelskie", "sub_category": "Wyroby piekarnicze i cukiernicze", "phrase": "Chleb ludwiński"}