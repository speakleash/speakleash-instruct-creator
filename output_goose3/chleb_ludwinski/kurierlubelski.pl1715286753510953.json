{"meta_description": "Małe piekarnie bankrutują, a „Samopomoc Chłopska” w Ludwinie liczy zyski. Latem piekarze z Ludwina zacierają ręce. Za sprawą turystów spędzających urlop na Pojezierzu Łęczyńsko- Włodawskim spółdzielcza piekarnia dwukrotnie zwiększyła obroty.", "title": "Polacy jedzą coraz mniej chleba. Małe piekarnie bankrutują", "content": "Małe piekarnie bankrutują, a „Samopomoc Chłopska” w Ludwinie liczy zyski. Latem piekarze z Ludwina zacierają ręce. Za sprawą turystów spędzających urlop na Pojezierzu Łęczyńsko- Włodawskim spółdzielcza piekarnia dwukrotnie zwiększyła obroty. Gdzie można kupić pieczywo o tradycyjnym domowym smaku i zapachu? Jedną z piekarni, które wciąż kultywują tradycyjne receptury, jest Gminna Spółdzielnia „Samopomoc Chłopska” w Ludwinie. Jej sztandarowe produkty – chleb ludwiński i chleb ludwiński żytni – zostały wpisane na listę produktów tradycyjnych. Wielokrotnie nagradzane w różnych konkursach, mają swoich fanów daleko poza granicami gminy. – To tradycyjny chleb pszenno-żytni oraz żytni przygotowany na naturalnym zakwasie. Stąd jego charakterystyczny smak i zapach – tłumaczy Wojciech Szymański, prezes ludwińskiej spółdzielni. W wakacje zwiększa obroty nawet dwukrotnie. – Nasz chleb kupują turyści, którzy latem przyjeżdżają na pojezierze. To przeważnie mieszkańcy Lublina, którzy w mieście nie mogą kupić takiego pieczywa. Niektórzy w drodze powrotnej do domu robią zapasy na cały tydzień – opowiada prezes Szymański. – Znacznie gorzej jest zimą. Najniższe obroty w piekarni mamy w listopadzie i lutym – dodaje. Sukces pieczywa w Ludwina kryje się nie tylko w tradycyjnej recepturze. – Do wypieków nie dodajemy żadnej chemii. Chleb rośnie na naturalnym zakwasie i jest pieczony w piecu starego typu, jakiego używały nasze babcie – tłumaczy Szymański. Prezes „Samopomocy Chłopskiej” w Ludwinie od dawna myśli o sprzedawaniu swoich produktów w Lublinie. – Podjęliśmy już taką próbę. Jednak przebicie się do dużych sieci nie jest łatwe. A przy mniejszych zamówieniach, transport wychodzi zbyt drogo – tłumaczy. Spółdzielnia w Ludwinie jest jedną z nielicznych w naszym regionie, które przetrwały zmiany lat 90. minionego wieku: handluje płodami rolnymi, prowadzi własne sklepy i działalność gastronomiczną. – Ta dywersyfikacja pozwala nam funkcjonować w twardych realiach rynku – mówi prezes. W Polsce działa obecnie 10 tys. piekarni i piekarnio-cukierni. Według raportu firmy Dun & Bradstreet Poland, w 2010 roku w całym kraju liczba piekarni zmniejszyła się o 400. Tylko w pierwszym kwartale tego roku, działalność zakończyło 160 piekarzy. Jak szacuje Stanisław Butka, prezes Stowarzyszenia Rzemieślników Piekarstwa RP, w 2011 roku może zbankrutować nawet tysiąc. – Warto poszerzyć ofertę, zaoferować specjalne gatunki pieczywa. Tego dziś szukają klienci. Popyt na zwykły chleb spada – podpowiada Andrzej Gantner z Polskiej Federacji Producentów Żywności. Od 1999 r. spożycie pieczywa spadło o ponad 25 kg na osobę. W tym roku statystyczny Polak zje już tylko 54,1 kg chleba i bułek. Za kilogram chleba pszenno-żytniego płacimy dziś średnio 4,40 zł, a chleba razowego – 5,53 zł. Dwa lata temu ceny wynosiły odpowiednio 3,76 zł i 4,80 zł (dane GUS). W Polsce pieczywo jest o 20–50 proc. tańsze niż w pozostałych krajach UE", "url": "https://kurierlubelski.pl/polacy-jedza-coraz-mniej-chleba-male-piekarnie-bankrutuja/ar/c3-10278010", "category": "lubelskie", "sub_category": "Wyroby piekarnicze i cukiernicze", "phrase": "Chleb ludwiński"}