{"meta_description": "Najlepszy i sprawdzony przepis na ciasto jogurtowe. To moje ulubione ciasto jogurtowe z malinami i jagodami. Do tego cudownie pyszna kruszonka, która sprawia, że ciasto smakuje niebiańsko. Wilgotne i puszyste!", "title": "Ciasto jogurtowe", "content": "Sprawdzony i zwyczajnie najlepszy przepis na ciasto jogurtowe , które zawsze się udaje. To ciasto jogurtowe z owocami i kruszonką, które polecam nawet osobom, które rzadko pieką ciasta. Gorąco polecam! Szklanka ma u mnie pojemność 250 ml.  Forma do pieczenia: blaszka o wymiarach 24 x 24 cm i wysokich rantach lub tortownica o średnicy 24-25 cm.  Pieczenie: 175 stopni, środkowa półka z opcją pieczenia góra/dół  Czas pieczenia: około 45 minut. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ nawet mąka może mieć inną ilość kalorii niż ta, której użyłam ja. W kaloriach uwzględniłam również kruszonkę.   Wszystkie składniki \"lodówkowe: jajka, jogurt\" wyjmij wcześniej, by osiągnęły równą temperaturę pomieszczenia. Zanim zaczniesz szykować ciasto polecam najpierw przeczytać cały przepis, by przygotować się odpowiednio wcześniej do kolejnych etapów w przepisie. Kruszonkę możesz przygotować w pierwszej kolejności i odłożyć ją w chłodne miejsce lub do lodówki. Ciasto jogurtowe to bardzo dobre i wilgotne ciasto, do którego wracam bardzo często. Piekę je bez owoców w formie placka i kroję do kawy lub też z ulubionymi owocami i kruszonką, jak w tym właśnie przepisie. To bardzo proste ciasto, do którego upieczenia chyba nie muszę nikogo zachęcać :) Możesz już zacząć nagrzewać piekarnik do 175 stopni, środkowa półka z opcją pieczenia góra/dół. Z termoobiegiem ustaw 160 stopni. Do średniej wielkości szklanego lub metalowego naczynia wsyp około 3/4 szklanki drobnego cukru. Będzie to 180 gramów cukru. Wbij trzy średniej wielkości jajka. Cukier z jajkami ubijaj mikserem na wysokich obrotach przez kilka minut. Cukier powinien całkowicie rozpuścić się w jajkach. Pod koniec ubijania ma powstać puszysta i jasna masa. Porada: Możesz też oddzielić białka od żółtek. Białka ubijasz wówczas na puszystą bezę powoli wsypując cukier łyżka po łyżce (aż cukier całkowicie rozpuści się w bezie). Następnie dodajesz żółtka i całość kiksujesz jeszcze chwilę.  Do miski z puchem jajecznym zacznij wlewać olej (kujawski, ryżowy lub z pestek winogron). Wlewaj go cienką strużką. Puch cały czas ubijaj na wysokich obrotach. Olej możesz zamienić na roztopiony i przestudzony olej kokosowy lub masło w tych samych proporcjach co zwykły olej. Słodką pianę i tłuszcz miksuj tylko chwilę.Zmniejsz obroty miksera i dodaj cały jogurt naturalny. Będzie to 300 gramów kremowego jogurtu naturalnego trzymanego wcześniej w temperaturze pokojowej. Jogurt nie może być zimny. Możesz w tym momencie dodać też kilka kropel ulubionego olejku zapachowego do ciast (śmietankowy, waniliowy, pomarańczowy, cytrynowy..). Po chwili wyłącz mikser. Do miski wsyp mieszankę sypkich składników (mąka i proszek do pieczenia - najlepiej je razem przesiać). Całość wymieszaj powoli, ale dokładnie szpatułką z sylikonową łopatką lub drewnianą łyżką, ale tylko do połączenia się składników. /nie mieszaj ciasta za długo.Gotowe do pieczenia ciasto przelej do formy. Użyłam blaszki o wymiarach 24 x 24 cm. Idealna będzie też tortownica o średnicy 24 lub 25 cm. Na dno wyłóż papier do pieczenia. Formę od wewnątrz wysmaruj odrobiną oleju i obsyp bułką tartą.Wylej całe ciasto do formy i wyrównaj powierzchnię.Pora na owoce. U mnie były to świeże maliny i borówki. 200 gramów malin oraz 200 gramów borówek amerykańskich. Możesz też użyć innych owoców. Polecam: truskawki, poziomki, jagody leśne, kawałki dojrzałych moreli, brzoskwiń lub gruszek. Owoce powinny być umyte i osuszone ręcznikiem papierowym. Rozłóż je równo na cieście.Owoce mrożone należy wcześniej rozmrozić i ogrzać do temperatury pomieszczenia. Następnie odlać z nich ewentualną glazurę. Owoce trzeba jeszcze lekko osuszyć ręcznikiem papierowym i dopiero użyć ;)Na ciasto jogurtowe z owocami rozłóż kruszonkę, która warto przygotowywać sobie wcześniej. Kruszonkę do tego ciasta zrobiłam przed rozpoczęciem miksowania jajek i odłożyłam na ten czas do lodówki.Jak zrobić kruszonkę? Wszystkie składniki na kruszonkę dokładnie wymieszaj i rozetrzyj w dłoniach. Zobacz mój dokładny przepis - kruszonka . Do zrobienia kruszonki możesz użyć cukru zwykłego lub trzcinowego. Warto też użyć mąkę pszenną zwykłą pół na pół wymieszaną z krupczatką. Postaraj się o to, by kruszonka była rozłożona równomiernie po cieście i składała się z małych grudek.Formę z ciastem umieść na środkowej półce, w piekarniku nagrzanym do 175 stopni. Ustaw opcję pieczenia góra/dół. Ciasto piecz do 50 minut. Po około 40 minutach sprawdź, czy ciasto jest już upieczone. Ostrożnie uchyl drzwi piekarnika i wbij w ciasto drewniany patyczek do szaszłyków. Jeśli po wyjęciu patyczek jest suchy, to znaczy, że ciasto jogurtowe jest już upieczone. Moje było upieczone po 45 minutach. Po upieczeniu lekko uchyl drzwi piekarnika. Polecam zablokować drzwiczki rękawicą kuchenną, by zrobić tylko małą szparkę. Po 10 minutach otwórz drzwi do połowy a po chwili wyjmij ciasto z pieca. Uwolnij je z foremki i przełóż na kratkę do przestudzenia.", "url": "https://aniagotuje.pl/przepis/ciasto-jogurtowe", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Jabłecznik kujawski"}