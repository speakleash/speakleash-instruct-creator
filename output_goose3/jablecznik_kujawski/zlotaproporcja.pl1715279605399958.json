{"meta_description": "Szarlotka z kruszonką na kruchym cieście, przepis krok po kroku. Nasza szarlotka ma sporą kruszonki, bowiem kruszonki nigdy za wiele!", "title": "Szarlotka z kruszonką na kruchym cieście - kruszonki nigdy za wiele!", "content": "Duża ilość antonówek z działki sprawiła, że w ostatnim czasie w naszej kuchni raz w tygodniu gości szarlotka z kruszonką na kruchym cieście. Całe mieszkanie pachnie wtedy jabłkami doprawionymi cynamonem oraz maślaną kruszonką. Nasza ulubiona szarlotka ma sporą ilość kruszonki, bowiem kruszonki nigdy nie jest za wiele! Przepis jest prosty, ale czasochłonny, ponieważ zarówno kruszonka, jak i kruche ciasto na spód, muszą spędzić trochę czasu w lodówce. Oto nasza szarlotka z kruszonką na kruchym cieście i przepis krok po kroku. Naszą szarlotkę robimy na kruchym cieście z mąki, masła, żółtek, cukru i szczypty soli. Istotne jest, aby masło i żółtka były zimne, dlatego wyjmij je z lodówki dopiero wtedy, kiedy zaczynasz je robić. Najpierw przesiej mąkę, dodaj do niej cukier puder i szczyptę soli. Wymieszaj te składniki, wyjmij z lodówki masło, pokrój je na małe kawałki i dodaj do pozostałych składników. Teraz dodaj żółtka, a białka schowaj do lodówki, potem ubijesz je i dodasz do szarlotki. Następnie delikatnie połącz ręką wszystkie składniki, ale nie wyrabiaj ich. Wyrabiając ogrzewasz je, co nie wpływa korzystnie na kruchość. Jeżeli masz problem z połączeniem składników, dodaj łyżkę zimnej wody. Po wymieszaniu wszystkich składników uformuj kulkę, zawiń w folię i włóż ciasto do lodówki na co najmniej 30 minut, a najlepiej na dłużej na kilka godzin. Kruszonki nigdy za wiele! Po zrobieniu spodu na ciasto, zabierz się za kruszonkę, ona również powinna spędzić czas w lodówce. Kruszonkę robimy z mąki pszennej, zimnego masła oraz cukru, tym razem jest to cukier kryształ. Przesiej mąkę, wymieszaj ją z cukrem i dodaj pokrojone w drobne kawałki masło. Połącz ręką wszystkie składniki, ale nie formuj jednej kulki, tylko kawałki kruszonki, dokładnie tak jak pokazaliśmy to na zdjęciu. Schowaj je do lodówki, kruszonka może spędzić w lodówce tyle samo czasu co kruche ciasto.       Zanim wyjmiesz ciasto na spód z lodówki, przygotuj jabłka. Najlepiej, aby były to kwaśne jabłka jak antonówka, papierówka, szara reneta. Zetrzyj jabłka na tarce o grubych oczkach. My ścieramy jabłka ze skórką. Następnie wymieszaj jabłka z cukrem i odrobiną cynamonu, po czym odstaw je i zacznij rozgrzewać piekarnik. Szarlotkę pieczemy w 180 stopniach, grzałka góra dół. Wyjmij ciasto na spód z lodówki, tortownicę lub formę do tarty wyłóż papierem do pieczenia i wypełnij formę ciastem, także po bokach. Ponakłuwaj ciasto widelcem, dzięki temu będzie lepiej parować podczas pieczenia, i wstaw je na 15 minut do piekarnika, ewentualnie na sam koniec można na chwilę włączyć termoobieg. W międzyczasie wyjmij białka z lodówki i ubij je na sztywno pianę. Kiedy spód się podpiecze, wyjmij formę z piekarnika. Odlej z jabłek sok, które puściły po wymieszaniu z cukrem. Wyłóż jabłka na kruchy spód i równomiernie rozprowadź. To samo powtórz z ubitymi białkami. Wyjmij kruszonkę z lodówki i wyłóż ja równomiernie na wierzchu ciasta. Szarlotkę wstaw do piekarnika na kolejne 30 minut. Pięć minut przed końcem pieczenia włącz termoobieg. Pilnuj, aby kruszonka się za bardzo przyrumieniła. Nasza szarlotka z kruszonką smakuje najlepiej posypana odrobina cukru pudru tuż przed podaniem. Smacznego! Porcja: 1 okrągła tortownica o średnicy 25 cm  Trudność: łatwe  Czas przygotowania: 20-30 minut + czas chłodzenia w lodówce (co najmniej 30 minut) + czas pieczenia 45 minut Wypróbuj także nasz przepis na Ciasto filo z jabłkami, czyli najprostszy strudel jabłkowy. Spodobał się Tobie ten przepis? Podziel się nim ze znajomymi i bądź z nami na blogu, Facebooku i Instagramie!", "url": "https://www.zlotaproporcja.pl/2020/10/24/szarlotka-z-kruszonka-na-kruchym-ciescie-przepis/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Jabłecznik kujawski"}