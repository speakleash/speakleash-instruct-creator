{"meta_description": "Jest taka, jaką lubię najbardziej. Z dużą ilością kwaskowatych jabłek, uduszonych na podsmażonej skórce cytryny i cynamonie. I z dużą ilością ciasta, ale nie", "title": "Ulubiona szarlotka", "content": "Jest taka, jaką lubię najbardziej. Z dużą ilością kwaskowatych jabłek, uduszonych na podsmażonej skórce cytryny i cynamonie. I z dużą ilością ciasta, ale nie byle jakiego: maślanego, leciutko słonego i pachnącego orzechami (których wcale nie zawiera). Uwielbiam to robić. Odpalać piekarnik w zimne wieczory, rozgrzewając wszystko dookoła (siebie także), i wypełniać mieszkanie zapachami: smażonych jabłek na cynamonie oraz maślanego ciasta. Słuchać pytań domowników, co tak cudnie pachnie i kiedy będzie gotowe. A potem w końcu jeść, jeszcze ciepłą, ze smakami rozpływającymi się na języku. Zawsze byłem fanem szarlotek z jednym “ale”. W dzieciństwie szarlotka z pianką mamy była moim numerem jeden, który potrafiłem zjeść w nieprzyzwoitych ilościach. Mama szarlotki nie słodziła wcale, zachowując słodko-kwaśny smak, będący dla mnie do teraz kluczowym wyznacznikiem, czy mi jabłecznik zasmakuje czy też nie. Balans jest kluczowy. Jabłka muszą być kwaskowate: duszę je na podsmażonej skórce z cytryny, a potem zaostrzam jeszcze sokiem. Ciasto wielowarstwowe smakowo, ubogacone o orzechowe nuty palonego masła oraz konkretną dawkę soli, która przypilnuje, żeby nikt przypadkiem nie nudził. CO i DLACZEGO TAK WAŻNEGO 1. Jabłka. Musi to być kwaśna odmiana, która zbalansuje słodycz ciasta. Lubię sięgać po szarą renetę, antonówkę i golden delicious. 2. Przesmażanie cynamonu i cytryny. Ten trik sprawa, że smaki się zaokrąglają i bardziej wybrzmiewają na finiszu. 3. Masło. Ulubionym epitetem szarlotki jest “maślany, czyż nie? Nie ma co się oszczędzać. Masło dodatkowo “palę”, zamieniając je w beurre noisette, masło orzechowe, pięknie pachnące i wprost uzależniające. 4. Sól. Do wszystkich wypieków dodaję soli, jako jednego z czynników, które najbardziej wydobywają smak, ale tutaj sypię jej odrobinę więcej, aby było lekko wyczuwalna na języku. Jest to uzależniające, zobaczycie. 1. Zacznij od przygotowywania jabłek. Obierz je i pokrój w kostkę. Rozgrzej masło w dużym garnku. Smaż skórkę z cytryny i cynamon, aż uwolnią swoje aromaty, około 30 sekund. Dodaj jabłka i szczyptę soli, smaż przez około 30 – 40 minut, aż zaczną się rozpadać na mus, ale wciąż część będzie w kawałkach (monitoruj sytuację, wszystko zależy od rodzaju jabłek, jakich używasz). Przełóż do miski i odstaw do wystygnięcia. 2. Mąkę wymieszaj z cukrem i solą. Tortownicę o średnicy 23 cm wyłóż papierem do pieczenia. 3. Przygotuj palone masło: w garnuszku rozpuść masło, gotuj je na średnim ogniu, często mieszając, około 8 – 10 minut, do momentu, aż zacznie orzechowo pachnieć i nabierać złotobrązowego koloru z ciemnymi plamkami. Natychmiast zdejmij z ognia. 4. Palone masło wmieszaj do mąki; połącz wszystko drewnianą łyżką, aż po powstania jednolitej, wilgotnej masy. Dodaj żółtko, jeszcze raz wymieszaj. Połowę ciasta owiń folią spożywczą i przełóż do zamrażarki. Drugą połowę obsyp odrobiną mąki i wylep spód tortownicy, tworząc 2 cm ranty. Odstaw do lodówki na około 20 minut, do stężenia. 5. Piekarnik rozgrzej do 190 stopni Celsjusza. Wystudzone jabłka przełóż do tortownicy. Ciasto z zamrażarki rozkrusz po całej powierzchni szarlotki. Posyp wierzch odrobiną brązowego cukru. Piecz około 50 – 60 minut, do zezłocenia. Wystudź przed krojeniem, o ile możliwe. Rady/porady 1. Palone masło i sól wznoszą ciasto na nowy poziom smaku. O zasadach przyrządzania palonego masła przeczytacie, o tutaj. 2. Sól jest lekko wyczuwalna (jak w solonym karmelu), co moim zdaniem sprawia, że smak szarlotki jest głębszy, wręcz uzależniający, ale jeśli nie lubisz takich klimatów – zmniejsz ilość soli do 1 płaskiej łyżeczki. Nie zapomnij pochwalić się, wstawiając zdjęcie na Instagram z hasztagiem #rozkoszny, oznaczając mnie, abym Cię znalazł! Jeśli jeszcze nie śledzisz mnie na Instagramie i Facebooku, a chcesz być na bieżąco, koniecznie to nadrób!", "url": "https://www.rozkoszny.pl/ulubiona-szarlotka/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Jabłecznik kujawski"}