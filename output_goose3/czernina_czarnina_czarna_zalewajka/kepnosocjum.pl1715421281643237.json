{"meta_description": "Strona miłośników ziemi kępińskiej.\r\nTysiące zdjęć, opracowań, historia zarówno nowsza jak i ta odległa. \r\nNasze stowarzyszenie działa aktywnie na rzecz naszej małej Ojczyzny ratując zabytki, organizując spotkania i wydarzenia propagujące lokalny patriotyzm.", "title": "", "content": "(czarnina, czarna zalewajka)Na samym początku przyznam się szczerze - jadałem i lubię (choć rozumiem, że nie każdemu musi smakować) ale nigdy nie gotowałem. Podaje opis i przepis li tylko z obowiązku. Powód jest prozaiczny, dostać, dobrą kaczą krew jest równie łatwo jak dostać sproszkowany róg jednorożca. Trzeba znać naprawdę dobre i pewne źródło. Wszelkie liofilaty czy mrożonki krwi są albo trudne do dostania albo niepewne pod względem sanitarnym - o świeżej nawet nie wspominam. Ale jeśli ktoś ma dostęp to chętnie wproszę się na obiad.Czernina to gęsta zupa przyrządzona na wywarze z kości i podróbek kaczki lub gęsi, z dodatkiem świeżej krwi (utrwalonej octem) i podprawiona zawiesiną z mąki. Dla poprawienia smaku dodawano suszone śliwki i jabłka, doprawione korzeniami (cynamon, goździki, pieprz). Najczęściej na stoły podawano zupę z pokrajanymi podróbkami i ugotowanymi łazankami lub kluseczkami (Maciej E. Halbański, „Leksykon sztuki kulinarnej”, Warszawa 1987). Czerninę, zwaną też w dawnej Polsce czarną polewką, podawano jako znak odmowy starającemu się o rękę damy. Adam Mickiewicz w „Panu Tadeuszu” (Księga X, s. 288, Warszawa 1986) pisał: Soplicy Horeszkowie odmówili dziewkę! Że, mnie Jackowi czarną podali polewkę! Oprócz Wielkopolski czernina jest również bardzo popularna na Śląsku (znana tam również pod nazwą czarnina oraz szwarc), na Pomorzu, Kujawach, Mazurach i Kaszubach (tu znana jako czernina kaszubska – Czôrnina). Marya Śleżańska w „Kucharzu wielkopolskim” (Poznań 1904) podaje następujący przepis na czarninę: „Czarninę robi się z gęsi, kaczek, prosiąt, nawet z przodka od zająca. Na pół szkl. winnego octu spuszcza się krew w czasie zarznięcia kaczki, gęsi lub prosięcia, mieszając ją ciągle z octem. Z gęsi używa się tylko dróbka, podobnie z kaczki (reszta na pieczyste) (…) I zastawia się w garnek na rosół. Jeżeli dróbek mało, można dobrać wieprzowiny. Rosół gotuje się jak zwykle; można wziąć do niego pietruszki, korzeni, bobkowy listek, parę cebul. Skoro mięso miękkie, przecedzić rosół, kaczkę lub prosię wyjąć na półmisek. Jeżeli kto chce, można wziąć trochę rosołu i zrobić do kaczki biały sos. Krew rozrobić z mąką tak, żeby czarnina nie była za gęsta i zaprawić nią rosół; jeżeli nie dość kwaśna, można dobrać trochę octu, wsypać trochę cukru, parę utłuczonych gwoździków i angielskiego pieprzu, zagotować razem ostrożnie, żeby się nie zwarzyła. Osobno ugotować suszonych gruszek i śliwek, a latem świeżych, i włożyć do zupy. Na wydaniu można wlać trochę soku wiśniowego, co daje bardzo dobry smak czarninie. Ugotować kluseczki, zagniecione na jaju, wałkowane i w kostki krajane, włożyć do wazy i wlać na nie czarninę. Dróbka można wydać na półmisku, obłożone owocem i polane czarniną”. Według „Kuchni wielkopolskiej wczoraj i dziś” (Poznań 1992) czernina stała się regionalną specjalnością wielkopolski. (za minrol.gov.pl)Szyjka, 1 skrzydełko i podroby z kaczki,1 szklanka kaczej krwi,2 łyżki mąki,włoszczyzna.liście laurowe,ziele angielskie,parę śliwek suszonych lub plasterków suszonych jabłek,2-3 łyżki octu,cukier, majeranek, sól, pieprz (osobiście jadłem wersję z nutą cynamonu ale widzę, że w wersji ortodoksyjnej go nie ma)Mięso i podroby zagotować w 3 litrach wody. Dodać włoszczyznę, liście laurowe, ziele angielskie, sól i szyptę pieprzu (plus cynamon). Dodać suszone śliwki lub jabłka. Gotować, aż mięso stanie się miękkie.Odlać około 1 litra wywaru do mniejszego garnka, wlać do niego 1–2 łyżki octu. Do 1 szklanki zakwaszonej krwi dosypać 2 łyżki mąki i rozrobić. Wlać powoli do wywaru w mniejszym garnku stale mieszając i zagotować. Powstały wywar przelewać powoli do pozostałego w większym garnku wywaru. Dosypać 2 łyżki cukru, majeranek, zagotować i ewentualnie doprawić do smaku (ocet, cukier, sól).Zdjęcie: minrol.gov.pl", "url": "https://www.kepnosocjum.pl/print.php?type=F&thread=645&post=12089&nr=18", "category": "wielkopolskie", "sub_category": "Gotowe dania i potrawy", "phrase": "Czernina (czarnina, czarna zalewajka)"}