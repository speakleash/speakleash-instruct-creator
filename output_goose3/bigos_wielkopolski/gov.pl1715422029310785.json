{"meta_description": "Produkt wpisany na listę produktów tradycyjnych w dniu 2009-12-17 w kategorii Gotowe dania i potrawy w woj. wielkopolskim.", "title": "Bigos wielkopolski - - Portal Gov.pl", "content": "Mieszanina kapusty z widocznymi kawałkami mięsa, kiełbasy, warzyw, przypraw oraz grzybów i śliwek zatopionych w sosie. Bigos to tradycyjna, polska potrawa z kapusty oraz różnego rodzaju mięsa (wieprzowiny, wołowiny, dziczyzny, drobiu, kiełbasy), przyprawiana ziołami. Trzymana w chłodzie i odgrzewana zyskuje na smaku. Nazwa potrawy pochodzi prawdopodobnie od niemieckiego słowa Beiguss, oznaczającego sos. Bigos podawany był na śniadanie, zwłaszcza tym, którzy wyjeżdżali w podróż, a także na wieczorny posiłek. W staropolskich domach bigos z kiełbasą podany przed zupą rozpoczynał obiad. Bigos gotowany jest w całej Polsce w różnych wariantach. Zawsze jednak głównym składnikiem jest kiszona kapusta, do której dodaje się pokrojoną, świeżą kapustę. Może występować z suszonymi grzybami lub owocami, z dodatkiem różnych ziół i przypraw, podlany czerwonym, wytrawnym winem. Charakterystycznym składnikiem bigosu wielkopolskiego jest przecier pomidorowy oraz przyprawy: czosnek i majeranek. Przepis na bigos wielkopolski odnaleźć można w książkach Marji Leżańskiej „Kucharz wielkopolski” (Poznań 1904) i „Kucharz polski” (Warszawa 1932) oraz w „Kuchni wielkopolskiej wczoraj i dziś” (Poznań 1992) i „Tradycyjnych potrawach wielkopolskich” pod red. J. Szyło i J. Gawęckiego (Poznań 2000).", "url": "https://www.gov.pl/web/rolnictwo/bigos-wielkopolski", "category": "wielkopolskie", "sub_category": "Gotowe dania i potrawy", "phrase": "Bigos wielkopolski"}