{"meta_description": "Chleb żytni kielecki, chleb wąchocki, miód królewski z Osieka i ser kozi z Machor zostały wpisane na Listę Produktów Tradycyjnych Ministerstwa Rolnictwa i", "title": "Już 70 produktów na Liście Produktów Tradycyjnych", "content": "Chleb żytni kielecki, chleb wąchocki, miód królewski z Osieka i ser kozi z Machor zostały wpisane na Listę Produktów Tradycyjnych Ministerstwa Rolnictwa i Rozwoju Wsi. Obecnie znajduje się na niej 70 produktów z województwa świętokrzyskiego. Tradycje chleba żytniego kieleckiego sięgają lat 50-tych ubiegłego stulecia, kiedy to Edward Stasiński utworzył piekarnię, prowadzoną do dziś przez jego wnuka. Receptura i sposób przygotowania tego chleba nie zmieniły się – zapewnia współwłaścicielka piekarni Halina Dobrowolska. Chleb wąchocki to tradycyjne pieczywo pszenno – żytnie, znane na rynku lokalnym od 1924 roku. To wtedy powstała jedna z najstarszych piekarni w powiecie starachowickim – wspomina Sławomir Sajecki, wnuk pierwszego właściciela Maksymiliana Binkowskiego. Na Listę produktów Tradycyjnych Ministra Rolnictwa i Rozwoju Wsi wpisany też został ser kozi z Machor w powiecie koneckim oraz „Miód Królewski z Osieka”, wytwarzany od 1979 roku w Suchowoli w powiecie staszowskim.", "url": "https://radiokielce.pl/813784/post-28790/", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb żytni kielecki"}