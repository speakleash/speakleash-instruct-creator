{"meta_description": "", "title": "Chleb kielecki | Spolem Kielce", "content": "Chleb kielecki jest podstawowym asortymentem wypiekanym przez „Społem” PSS w Kielcach. Jego technologia oparta jest na tradycyjnym sposobie produkcji chlebów mieszanych, metodą fermentacji wielofazowej, która stosowana jest w Spółdzielni od połowy lat 50-tych ubiegłego wieku. Chleb kielecki produkowany jest wyłącznie z mąki pszennej i żytniej, drożdży, soli, słodu żytniego i wody, na naturalnym zakwasie żytnim i rozczynie pszennej. Stosowanie tradycyjnej metody produkcji chleba nadaje mu doskonały, delikatnie kwaskowy smak, jego miękisz jest wilgotny i elastyczny, zachowuje świeżość przez kilka dni. Wszystkie te cechy osiągnięte zostają bez konieczności wykorzystania polepszaczy i substancji konserwujących, tylko dzięki zastosowaniu klasycznych metod produkcji. Mąka żytnia została ukwaszona na drodze wielofazowej, naturalnej fermentacji kwasowej, dzięki temu chleb wzbogacił się w naturalny kwas mlekowy, który korzystnie wpływa na nasz organizm i zapobiega nieżytom przewodu pokarmowego oraz stymuluje gospodarkę kwasowo-zasadową ustroju człowieka. Ponadto jest naturalnym konserwantem. Bakterie, które wytwarzają kwas mlekowy są bardzo pożyteczne. W sposób naturalny występują one również w naszym przewodzie pokarmowym. Bakterie te zapobiegają i leczą zarówno biegunki, jak i zaparcia czy niestrawności, hamują rozwój bakterii chorobotwórczych. Działają przeciwnowotworowo oraz obniżają poziom cholesterolu we krwi. Słód żytni stanowi niezastąpiony dodatek uszlachetniający produkty piekarskie. Wpływa na powstanie złocistej, błyszczącej i chrupiącej skórki oraz poprawia smak i aromat, korzystnie wpływa na strukturę miękiszu i w sposób naturalny wydłuża okres świeżości.", "url": "https://spolemkielce.pl/produkty/chleby/chleby-mieszane/chleb-kielecki/", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb żytni kielecki"}