{"meta_description": "", "title": "Zraziki z jabłek – kuchnia galicyjska", "content": "Zaintrygowana nazwą i składnikami postanowiłam wypróbować przepis sprzed 200 lat na zraziki z jabłek. Są to kawałki jabłek smażone w lekkim cieście z czerwonego wina, mąki pszennej i cukru ze szczyptą cynamonu. Najlepiej sprawdzą się tu jabłka lekko kwaśne i chrupiące. Ciasto nie jest zbyt słodkie, więc zraziki warto przed podaniem przestudzić i oprószyć cukrem pudrem. Smak tej wyjątkowej przekąski przypadnie do gustu wielbicielom wina i wykwintnych potraw. Przepis pochodzi z wydanej po raz pierwszy we Lwowie w 1817 roku „Książki kucharskiej dla użytku w domach miejskich i pańskich. Jasna i dokładna nauka sporządzania potrwa mięsnych i postnych, zawierająca znaczny zbiór niezawodnych przepisów (…)”. Wino, a później surowe ciasto, powinny być mocno schłodzone, dzięki czemu podczas smażenia zraziki nie będą się zbyt mocno kleiły. Wino mieszamy z mąką pszenną, cukrem i cynamonem na jednolite ciasto. Odstawiamy w chłodne miejsce, najlepiej do lodówki na około 15 minut. Jabłka obieramy, wycinamy z nich gniazda i każde kroimy na 12 równych cząstek. Każdą cząstkę jabłka maczamy w cieście i krótko smażymy w gorącym oleju z obu stron. Zraziki przestudzamy i oprószamy cukrem pudrem.", "url": "https://trzecitalerz.blogspot.com/2021/06/zraziki-z-jabek-kuchnia-galicyjska.html", "category": "podkarpackie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Galicyjskie kwaśne jabłko"}