{"meta_description": "Nie, to nie literówka w tytule, u nas na Podhalu tak sie goda:) Nazwa bloga zobowiązuje, zatem dzisiejszy wpis jest z cyklu \"kuchnia góralska\". Zapytacie co to moskol. Ano placek z ziemniaków (gruli), mąki, jajka i soli, czasem z dodatkiem drożdży i mleka. Ostatnio, przy okazji przeglądania starych zdjęć w rodzinnym domu, wpadła mi w…", "title": "Z cyklu: kuchnia góralska. Moskole grulane z masyłkiem cosnkowym", "content": "Zapytacie co to moskol. Ano placek z ziemniaków (gruli), mąki, jajka i soli, czasem z dodatkiem drożdży i mleka. Ostatnio, przy okazji przeglądania starych zdjęć w rodzinnym domu, wpadła mi w ręce książeczka autorstwa Zdzisławy Zegadłówny pt. “Kuchnia góralska”. A w niej kilka słów o tym, co drzewiej jadali mieszkańcy Podhala (notabene była to kuchnia bardzo uboga w produkty) i sporo przepisów, które autorka wyszperała, wysłuchała i cierpliwie spisała odwiedzając tradycyjne góralskie domy. W książeczce znajdziemy przepisy na bryjkę codzienną, bryjkę śrutowaną, kluskę mysiatą, kluskę jarcaną, kapustę na wędzonej gęsinie, kołacze, kwaśnicę i wiele innych. A oto, co pisze Zegadłówna na temat pochodzenia moskoli: Tradycja mówi, że moskole przywędrowały na Podhale przed pierwszą wojną światową, kiedy to różne ciężkie prace w Galicji wykonywali jeńcy rosyjscy. Oni właśnie piekli takie placki na prymitywnych, urządzanych obok miejsca pracy paleniskach. Często było to ognisko nakryte blachą. Zwyczaj pieczenia moskoli na płycie kuchennej zachował się do dziś. Grule obieramy, gotujemy w osolonej wodzie, odcedzamy i po ostudzeniu ubijamy jak na pure. Grule wykładamy na stolnicę lub do szerokiej miski. Dodajemy maślankę, pieprz i sól do smaku oraz po trochu mąkę. Zagniatamy ciasto, co chwilę podsypując je mąką. Ciasto powinno być elastyczne, ale trudno odchodzące od ręki. Z ciasta formujemy placki o grubości ok. 1 cm, które smażymy na średnio rozgrzanej patelni (suchej, bez tłuszczu!).", "url": "https://gazdowanie.wordpress.com/2014/12/04/z-cyklu-kuchnia-goralska-moskole-grulane-z-masylkiem-cosnkowym/", "category": "małopolskie", "sub_category": "Gotowe dania i potrawy", "phrase": "Moskol"}