{"meta_description": "Nie, to nie literówka w tytule, u nas na Podhalu tak sie goda Nazwa bloga zobowiązuje, zatem dzisiejszy wpis jest z cyklu „kuchnia góralska”.Zapytacie co to moskol. Ano placek z ziemniaków (gruli), mąki, jajka i soli, czasem z dodatkiem drożdży i mleka. Ostatnio, przy okazji przeglądania starych zdjęć w rodzinnym domu, wpadła mi w…", "title": "Z cyklu: kuchnia góralska. Moskole grulane z masyłkiem cosnkowym", "content": "Nie, to nie literówka w tytule, u nas na Podhalu tak sie goda Nazwa bloga zobowiązuje, zatem dzisiejszy wpis jest z cyklu „kuchnia góralska”. Zapytacie co to moskol. Ano placek z ziemniaków (gruli), mąki, jajka i soli, czasem z dodatkiem drożdży i mleka. Ostatnio, przy okazji przeglądania starych zdjęć w rodzinnym domu, wpadła mi w ręce książeczka autorstwa Zdzisławy Zegadłówny pt. „Kuchnia góralska”. A w niej kilka słów o tym, co drzewiej jadali mieszkańcy Podhala (notabene była to kuchnia bardzo uboga w produkty) i sporo przepisów, które autorka wyszperała, wysłuchała i cierpliwie spisała odwiedzając tradycyjne góralskie domy. W książeczce znajdziemy przepisy na bryjkę codzienną, bryjkę śrutowaną, kluskę mysiatą, kluskę jarcaną, kapustę na wędzonej gęsinie, kołacze, kwaśnicę i wiele innych. Moskol ma wiele twarzy. Możemy przyrządzić zwykłego moskola, moskola zakopiańskiego (na drożdżach) lub moskola grulanego. Ja swojego pierwszego moskola jadłam dawno temu w zaprzyjaźnionym góralskim domu w Ratułowie. Moskole przygotowywała babcia – seniorka rodu. Od tego czasu jestem fanką tych prymitywnych placków, które oryginalnie były pieczone na blasze kuchennej tradycyjnego węglowego pieca.", "url": "https://gazdowanie.pl/z-cyklu-kuchnia-goralska-moskole-grulane-z-masylkiem-cosnkowym/", "category": "małopolskie", "sub_category": "Gotowe dania i potrawy", "phrase": "Moskol"}