{"meta_description": "ZOBACZ jak zrobic łatwy chleb. Chleb pszenny bez wyrabiania z minimalną ilością drożdży. Bardzo dobry przepis na chleb na codzień, który każdemu się uda.", "title": "Chleb pszenny z makiem - przepis - Tapenda.pl", "content": "Dziś polecam przepis na łatwy chleb, który robię non stop od kilku miesięcy. Chleb pszenny z makiem z błyszczącą i chrupiącą skórką. Do jego wykonania używam mąk chlebowych- przeważająca ilość to mąka typ 650 lub 680 z dodatkiem mąki typ 1850. Do zrobienia chleba używam minimalnej ilości drożdży 2-3 g. Dzięki temu są one niewyczuwalne w smaku, pieczywo nie lewituje w żołądku i się nimu nie odbija. Smak. Takiego chleba w piekarni nie dostaniecie, to mogę Wam zagwarantować.  Bochenki możecie wypiec tak jak lubicie. Ja pod koniec pieczenia, uruchamiam funkcję termoobiegu oraz grilla, wystarczy 2-3 minuty, aby chleb uzyskał brązową skórkę. Jeśli lubicie chleb rustykalny, to przed pieczeniem obtoczcie go w mące, jeśli z kolei lubicie błyszczącą skórkę to w tym przepisie użyłam najskuteczniejszy i najłatwiejszy sposób aby ją uzyskać. Niech Was nie przeraża to, że chleb robi się 12 godzin ! Przygotowanie ciasta na chleb to przysłowiowe 5 minut, kiedy Wy śpicie to chleb rośnie. Na końcu- pieczenie. Polecam wypróbować przepis w którąś sobotę.  W przepisie podałam ilości składników potrzebnych do wykonania bochenka chleba. Ja zawsze robię 2 chleby, które piekę równocześnie.   Zapraszam na szczegóły przepisu oraz na film z mojej kuchni. Wieczorem. Do miski dodajcie wodę oraz drożdże. U mnie najczęściej są to drożdże mrożone, mieszam wodę z drożdżami i solą do momentu kiedy się rozpuszczą. Potem dodaję pozostałe składniki przepisu. Ciasto wyrabiam krótko ręcznie do momentu połączenia się składników. Wyrobienie ciasta na 1 bochenek nie zabiera mi więcej niż 2-3 minuty. Miski przykryjcie talerzem i pozostawcie ciasto na 8-10 godzin (1) (2) (3). Połóżcie się spać.  Rano, kiedy wstaniesz: stół oprószcie mąką i wyłóżcie ciasto. Moje obserwacje. Zawsze jest tak- że ostatnią łyżkę ciasta, którą wyskrobię z miski kładę na środek ciasta. Powstaje w ten sposób “górka” Trzeba ją w miarę równomiernie rozprowadzić podczas formowania bochenka, w przeciwnym wypadku chleb podczas pieczenia z boku pęknie, mimo nacięć. Sprawdzone. Zajęło mi trochę czasu, aby odkryć przyczynę. Ciasto uformujcie w bochenek starając się aby surowa mąka nie dostała się do środka. Na tym etapie chleb możecie obtoczyć obficie w mące- wtedy nie będziecie dodawać maku. Gotowe bochenki ułóżcie na papierze do pieczenia zachowując maksymalne odległości (4). Chleb przykryjcie ręcznikiem i pozostawicie na 60 minut do wyrośnięcia. Teraz rozgrzejcie piekarnik do 230 stopni. W piekarniku pozostawcie jedna blaszkę z wyposażenia piekarnika. Kiedy piekarnik osiągnie temperaturę 230 stopni wyjmijcie z piekarnika gorąca blaszkę i połóżcie na niej chleb z papierem na którym chleb wyrastał. Jeśli wykonujcie 2 chleby przyda się druga para rąk. Na bochenkach wykonajcie nacięcia żyletką, spryskajcie je wodą i dodajcie mak (5) (6). Jeśli wykonujecie chleb rustyklany obtoczony mąką to pomińcie ten etap. Włóżcie blaszkę z chlebami do piekarnika.  Pieczenie: 230 stopni- 15 minut. 200 stopni- 30 minut (7). Chleb jest upieczony. Jeśli chcecie możecie teraz włączyć funkcję grill+ termoobieg i przypiec chleb na brązowo. Czas ok. 2-3 minuty. Błyszcząca skórka: wyjmijcie chleb/y z piekarnika i połóżcie je na kratkę. Gorący chleb obficie spryskajcie zimną wodą i przykryjcie je na kilka minut ręcznikiem (8). Nie zostawiajcie ręcznika na długo gdyż jest prawdopodobieństwo, że przykleją się do chleba włókna tkaniny. Pozostawcie chleb do wystudzenia (9).      Jeśli przepis Ci się spodobał, podziel się nim korzystając z przycisków poniżej. Dziękuję", "url": "https://www.tapenda.pl/przepis/Chleb_pszenny_z_makiem/5658/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Chleb z makiem ze Stolna"}