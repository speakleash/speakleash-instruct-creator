{"meta_description": "", "title": "Aktywna Wieś", "content": "Chleb z makiem ze Stolna to prawdziwy przysmak. Pachnący, posypany makiem bochenek, w środku pulchny i miękki, z wierzchu lekko twardy i chrupiący, jest wyjątkowo apetyczny. Przy okazji długo zachowuje świeżość, ponieważ jest oparty na zdrowym, naturalnym zakwasie.  Chleb ze Stolna to produkt bez konserwantów i polepszaczy. Jest produkowany w miejscowej piekarni, uruchomionej w 1974 roku, według tradycyjnych metod. Piekarze wykorzystują mąkę pszenno żytnią oraz naturalny zakwas, co daje gwarancję zdrowia i smaku.   Tego typu pieczywo było wypiekane w okolicach Stolna od pokoleń. Tradycyjne metody i receptury zachowano w stoleńskiej piekarni do dzisiaj. Najpierw wytwarza się zakwas. Podstawowymi składnikami zakwasu są resztki ciasta, które pozostały na ściankach naczynia do zarabiania ciasta, tzw. dzieży z poprzedniego wypieku. Do jego przygotowania niezbędna jest również woda oraz część mąki przeznaczonej do wypieku pieczywa. Składniki miesza się tak długo, aż pokaże się „mleko”. Tak przygotowaną zawiesinę pozostawia się na całą noc, by zaszła fermentacja. Następnego dnia poprzez zamieszanie rozczynu sprawdza się, czy zakwas jest gotowy. Jeśli pokazały się bąbelki i wydziela się lekko kwaśny zapach można dosypać pozostałą mąkę przeznaczoną do wyrobu chleba, dodać odpowiednią ilość wody i wyrobić ciasto. Następnie pozostawia się je do wyrośnięcia. Chleb przed wsadzeniem do pieca obmywa się wodą, po czym smaruje mlekiem, jajkiem lub roztworem cukru, następnie posypuje makiem. Bochenki wypieka się w piecu ceramicznym opalanym węglem. W Stolnie zachował się także zwyczaj przestrzegany przez dawne gospodynie, które pukały w bochenek chleba, by sprawdzić, czy jest on należycie upieczony.", "url": "http://www.aktywnawies.pl/chleb-z-makiem,p78,l1.html", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Chleb z makiem ze Stolna"}