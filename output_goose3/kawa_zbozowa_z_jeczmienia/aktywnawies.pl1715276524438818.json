{"meta_description": "", "title": "Aktywna Wieś", "content": "Na kujawskiej wsi kawa zbożowa była napojem bardzo popularnym. To tu powstała pierwsza jej wytwórnia w Polsce (zakład założony w 1818 roku we Włocławku przez Ferdynanda Bohma). Do dzisiaj jedna z najbardziej znanych marek „zbożówki” nosi nazwę „Kujawianka”.  Kawa zbożowa bardzo dobrze gasiła pragnienie – dlatego spożywano ją często podczas prac polowych na wsi. Wytwarzano ją z ziaren palonego jęczmienia, a jej smak zależał od tego, czy gospodyni dobrze upaliła zboże. Jeśli jęczmień był przypiekany zbyt długo, kawa wychodziła gorzka. Niektóre gospodynie posiadały do palenia jęczmienia specjalne patelnie z wieczkiem i poruszającym się w środku mieszadełkiem z blachy. Zapewniało to równomierne mieszanie i zapobiegało przypaleniu ziarna.   Kawę zbożową także dzisiaj można wytworzyć domowym sposobem. Przepis wygląda następująco: jęczmień wysypać niezbyt grubą warstwą na blachę lub patelnię i przypiekać na wolnym ogniu, ciągle mieszając. Kiedy ziarno nabierze brązowego koloru, wystudzić i zmielić w młynku do kawy. Na około 4 łyżki jęczmienia dodawać łyżkę upalonej, zmielonej cykorii. Mieszankę zalać wrzątkiem, gotować wolno 3 minuty, przecedzić.", "url": "http://aktywnawies.pl/kawa-zbozowa-z-jeczmienia,p56,l1.html", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Kawa zbożowa z jęczmienia"}