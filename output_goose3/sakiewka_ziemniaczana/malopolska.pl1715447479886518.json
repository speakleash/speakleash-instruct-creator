{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "10 nowych produktów tradycyjnych » Małopolska", "content": "Kładzionki ziemniaczane witanowickie, fileciki karpiowe w pomidorach czy sakiewka ziemniaczana – to zaledwie kilka z 10 zgłoszonych produktów lokalnych Małopolski, które mają szansę trafić na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. Małopolska Rada ds. Produktów Tradycyjnych i Dziedzictwa Kulinarnego pozytywnie zaopiniowała wszystkie złożone przez lokalnych wytwórców wnioski. Wnioskodawcy przedstawili w trakcie posiedzenia Małopolskiej Rady historyczne korzenie zgłoszonych produktów, metody tradycyjnej produkcji oraz surowce wykorzystywane przy ich wytwarzaniu. Ministerstwo dokona teraz ponownej oceny produktów i zadecyduje o wpisie na Listę Produktów Tradycyjnych. Dieta mieszkańców gorlickich wsi opierała się m.in. na ziemniakach i kapuście - by urozmaicić nieco codzienny jadłospis, gospodynie starały się co jakiś czas podawać oba te warzywa w nieco innej formie – gołąbków. Te podawane na szczególne okazje miały bardziej wykwintną formę - sakiewki, zawiązanej u góry zielonym szczypiorkiem lub liściem pora. Farsz przygotowywano z utartych ziemniaków oraz drobno pokrojonej cebuli, podsmażonych na maśle, z dodatkiem czosnku, bazylii i lubczyku oraz soli i pieprzu. Tak przygotowany farsz, lekko ostudzony, wykładano na uprzednio sparzone liście kapusty (tak jak na gołąbki), w ilości umożliwiającej związanie sakiewki sznurkiem spożywczym. Uformowane gołąbki, ułożone ciasno w żeliwnych garnkach, podlane doprawioną wodą, rosołem lub śmietaną, gotowało się na kuchni lub zapiekało w bratrurze. Danie serwowano pomaszczone skwarkami albo z sosami: grzybowym - ze świeżych lub suszonych grzybów leśnych, rzadziej z sosem pomidorowym. Natomiast gdy skończyły się już świeże główki kapusty, używano czasem kiszonych. Inne funkcjonujące nazwy potrawy to: „tarciuchy ziemniaczane w kapuście”, „ziemniaczana sakiewka”, czy „ziemniaczana sakiewka dziadka w kapuście”. Różnego rodzaju placki z ciemnej mąki żarnowej, pieczone na blasze pieca,   w biedniejszych gospodarstwach mieszkańców Młodowa i Głębokiego, a także Piwnicznej, Kokuszki i Łomnicy, stanowiły codzienne pieczywo. Szczególnie w wyżej położonych wsiach i górskich przysiółkach z powodzeniem zastępowały chleb, który piekło się tylko na święta, a ten z białej mąki pszenicznej – niemal wyłącznie na wesela. Aż do połowy ubiegłego wieku, wśród upraw zbożowych przeważał owies i jęczmień, tradycyjnie placki pieczono z mąki owsianej lub jęczmiennej, niekiedy żytniej, mielonej w domowych żarnach. Jeśli zabrakło mąki, do ciasta dodawano potarte ziemniaki. Mniej więcej od lat 50., 60. XX w. do przygotowania placków zaczęto używać mąki mielonej w młynie, w tym coraz częściej mąki pszenicznej. By spulchnić ciasto dodawano do niego kwaśne mleko lub serwatkę, a gdy tych produktów zabrakło - kwaśną wodę mineralną ze źródła w Głębokiem. Woda ta dzięki swoim właściwościom nadawała ciastu puszystości i charakterystycznego smaku – nie było wówczas konieczności użycia sody. Placki piekło się na blasze pieca, najczęściej przy okazji gotowania innych potraw. Mogły być jedzone zarówno na ciepło, jak i na zimno, bez dodatków lub z nimi - najczęściej z masłem, słodkim lub kwaśnym mlekiem, serem, miodem, smalcem, słoniną. „Placki pasterskie” zwane są również w okolicach Piwnicznej jako „placki na proszkach” lub „placki na prołzie” (czyli sodzie). „Kładzionki ziemniaczane witanowickie” znane są na terenie Witanowic od ponad 60 lat. Była to potrawa tania i bardzo prosta w przygotowaniu, należała więc do jednych z głównych potraw spożywanych przez tutejszych mieszkańców. Popularność „kładzionek” była związana z uprawianymi na tym obszarze ziemniakami, zwanymi tutaj „zimniokami witanowickimi”. W uprawie ziemniaków ogromne znaczenie miała jakość tutejszej ziemi. Ponadto, stosowanie przez gospodarzy nawozu naturalnego w postaci obornika, znacząco wpływało na uzyskanie dostatnich plonów. „Kładzionki ziemniaczane witanowickie” najczęściej przyrządzano z ziemniaków, które zostały z poprzedniego posiłku, dbano bowiem, aby nic do jedzenia się nie zmarnowało. Obecnie ziemniaki częściej gotowane są specjalnie w celu przygotowania „kładzionek”, w łupinkach – tzw. mundurkach i obierane dopiero po ugotowaniu. To zabieg celowy stosowany przez współczesne gospodynie, które w ten sposób chcą zminimalizować utratę składników mineralnych zawartych w ziemniakach i tym samym wydobyć ich jak najlepszy smak. Ziemniaki należy „Obrać ze skórki, ostudzić, zmielić. Do tego dodać 3 jajka, smażoną cebulkę, doprawić do smaku, dołożyć 4-5 łyżek mąki. Wyrobić, wymieszać wszystkie składniki. (..) Potem „uklupcy” się placuszki, obtoczy w mące i smaży na smalcu na złoty kolor, aby miały apetyczny wygląd.”Dawniej „kładzionki ziemniaczane witanowickie” określane były jako kotlety ziemniaczane, placuszki ziemniaczane albo po prostu placuszki. Obecnie stosowana nazwa nawiązuje do sposobu i miejsca ich wytwarzania. „Obwarzanki pobiedrskie” znane są na terenie Sosnowiec od ponad 100 lat - najdawniejsze pisemne wzmianki o tym produkcie pochodzą z początku XX wieku. Nazwa „obwarzanka pobiedrskiego” pochodzi od pierwotnego miejsca jego sprzedaży – wsi Pobiedr, od XIX w. stanowiącej część wsi Paszkówska. W Pobiedrzu, dzięki przywilejowi Cesarza Franciszka II Habsburga (pierwszego cesarza Austrii, znanego także jako Franciszek I) z 1811 roku, organizowano jarmarki, na których sprzedawano m. in. obwarzanki. Z przeprowadzonych badań etnograficznych wynika, że na przestrzeni lat zaprzestano wprawdzie organizowania jarmarków w Pobiedrzu, jednak tradycja wypieku obwarzanków była kontynuowana w domach i przetrwała do dnia dzisiejszego. Ciasto wyrabia się z: mąki pszennej, masła, jajek, drożdży, kwaśnej śmietany, cukru i soli. Następnie po rozwałkowaniu wykrawa się z niego koła, a w nich - na środku, okrągły otwór. Ciasto smaruje się białkiem, posypuje ziarenkami maku i wypieka. „Pulpeciki z karpia w zalewie octowej” to potrawa znana i chętnie przyrządzana na terenie Doliny Karpia od ponad 70 lat. Dolina Karpia już od średniowiecza słynie z połowu ryb - specjalizuje się w hodowli karpia o niepowtarzalnych walorach smakowych. Określone pochodzenie ryb jest warunkiem koniecznym, aby przygotować potrawę charakteryzującą się świeżym i delikatnym mięsem, zachowującym po usmażeniu i umieszczeniu w zalewie stałą i zwartą konsystencję. Najważniejszym składnikiem „pulpecików z karpia w zalewie octowej” jest świeża ryba. Tradycyjny sposób przyrządzania pulpecików karpiowych polega na zmieszaniu zmielonego mięsa świeżej ryby z zmielonym mięsem karpia ugotowanego. Następnie dodaje się przyprawy: sól, pieprz czarny mielony oraz czosnek, jak również bułkę tartą. Z tak przygotowanej masy, formuje się okrągłe pulpeciki, obtacza się w mieszance mąki i bułki tartej lub w rozmąconym jajku, a następnie w bułce tartej i całość smaży się na patelni, w głębokim tłuszczu, na złoty kolor. Gotowe pulpeciki umieszczane są w słojach i zalewane zalewą sporządzoną z wody, octu oraz soli, cukru, białej gorczycy, liści laurowych, ziela angielskiego oraz czarnego pieprzu w ziarnach, z dodatkiem marchewki i cebuli. Tak przygotowane słoiki poddaje się lub nie pasteryzacji. „Pulpeciki z karpia w zalewie octowej” podaje się na zimno do bezpośredniej konsumpcji z jarzynami. „Fileciki karpiowe w pomidorach” to potrawa znana i chętnie przyrządzana na terenie Doliny Karpia od ponad 40 lat. Określone pochodzenie ryb jest warunkiem koniecznym, aby przygotować potrawę charakteryzującą się świeżym i delikatnym mięsem, zachowującym po usmażeniu i umieszczeniu w zalewie stałą i zwartą konsystencję. Dolina Karpia już od średniowiecza słynie z połowu ryb - specjalizuje się w hodowli karpia o niepowtarzalnych walorach smakowych. Przygotowane filety posypuje się równomiernie solą i pieprzem, a następnie obtacza się je w mące, mieszance mąki i bułki tartej lub w rozmąconym jajku i w bułce tartej. Całość smaży się na patelni, w głębokim tłuszczu, na złoty kolor. Gotowe fileciki umieszczane są w słojach i zalewane zalewą sporządzoną z wody, octu, soli, cukru, białej gorczycy oraz wedle uznania liści laurowych, ziela angielskiego, z dodatkiem podsmażonej cebulki oraz przecieru pomidorowego. Tak przygotowane słoiki poddaje się lub nie pasteryzacji. „Fileciki karpiowe w pomidorach” podaje się na zimno do bezpośredniej konsumpcji z jarzynami. Podegrodzie to duża wieś, będąca gospodarczym i kulturowym centrum Lachów Sądeckich, grupy etnograficznej zamieszkującej rozległą Kotlinę Sądecką. Tradycja wypieku chleba   w Podegrodziu sięga niepamiętnych czasów. Jak wiadomo, w Podegrodziu we wczesnym średniowieczu istniał gród, który – jak sugerują archeologowie i historycy - był siedzibą kasztelanii sądeckiej. Z grodem związane było podgrodzie (świadczy o tym też nazwa wsi), które zobowiązane było dostarczać mieszkańcom grodu i załodze pożywienie, w tym między innymi chleb. Wśród kilku pieczonych w Podegrodziu gatunków, największą rolę odgrywa „chleb podegrodzki”. Wszystkie przeprowadzone badania etnograficzne dokumentują jego obecność w tym rejonie od kilku pokoleń. „Chleb podegrodzki” ma znakomite walory smakowe i zapachowe, wynikające z zastosowania surowców miejscowego pochodzenia: różnych gatunków mąki – pszennej razowej i pszennej, dodatku ziemniaków - pozwalających zachować świeżość pieczywa przez dwa tygodnie i otrąb - istotnie wspomagających trawienie, oraz niewielkiej ilości wody, drożdży i soli. Pieczony w tradycyjnym piecu z cegły szamotowej, mimo dostępności kupnego pieczywa, nadal jest we wsi produkowany   i niezwykle ceniony. Zgodnie z tradycją, surowcem do produkcji „masła z Limanowej”, „śmietany z Limanowej” oraz „zsiadłego mleka z Limanowej” jest mleko pozyskiwane z gospodarstw wiejskich, od krów wypasanych na łąkach górskich i podgórskich porośniętych ziołami, z terenu powiatów: Limanowa, Wieliczka, Bochnia. Tereny te są czyste ekologicznie, pozbawione przemysłu ciężkiego. Baza żywieniowa bydła, na terenach wyżej wymienionych, oparta jest w sezonie letnim o pastwiska. Skutkuje to kilkakrotnie większą zawartością antyoksydantów w mleku, bezcennych dla zdrowia bioskładników, w porównaniu z całorocznym żywieniem bydła mlecznego monodietą. Z kolei w sezonie zimowym baza żywieniowa bydła oparta jest o siano, okopowe i sianokiszonkę. Do żywienia krów wykorzystywane są pasze dobrej jakości, samodzielnie przygotowywane przez rolników, charakteryzujące się dużą zawartością składników odżywczych - odpowiednim udziałem włókna i pasz treściwych bez zawartości GMO, co zapewnia uzyskanie surowca o bardzo dobrej jakości. „Masło z Limanowej” produkowane jest metodą tradycyjną, sposobem ręcznym od 1927 r. Do jego produkcji wykorzystuje się śmietanę uzyskaną poprzez odwirowanie z mleka krowiego. Z początkiem produkcji śmietana po pasteryzacji kierowana była do kadzi fermentacyjnej o pojemności 2000 litrów. Po ochłodzeniu do temperatury 15oC, była zakwaszana kulturami bakterii i pozostawiana do dnia następnego w celu ukwaszenia i krystalizacji kuleczek tłuszczowych. Następnego dnia śmietanę chłodzono do temperatury zmaślania (ok. 8-10oC w okresie letnim, a 12-15oC w okresie zimowym). Dojrzałą spuszczano z kadzi do drewnianej masielnicy, gdzie ją zmaślano. Po zakończeniu zmaślania, maślankę spuszczano z masielnicy do innego naczynia, a ziarno poddawano płukaniu wodą. Pierwsze płukanie przeprowadzane było wodą o temperaturze kilku stopni niższej od temperatury zmaślania, w ilości równej do spuszczonej maślanki, a ziarno pozostawiono na 5-10 min. Następnie delikatnie obracano masielnicą i spuszczano rozwodnioną maślankę. Płukanie powtarzane było 1-2 razy do uzyskania wody klarownej. Po wypłukaniu następowało wygniatanie masła do uzyskania H O poniżej 16%. Po uzyskaniu odpowiednich parametrów, masło formowano i pakowano. Obecnie masło produkuje się ze śmietanki słodkiej. Dlatego w procesie jego produkcji nie prowadzi się dojrzewania biologicznego. Wszystkie inne fazy produkcji przebiegają w sposób tradycyjny, niezmieniony od lat – gwarantuje to zachowanie jego jakości i walorów smakowych. Początki otrzymywania kwaśnej śmietany sięgają odległych czasów. Dawniej śmietana pozyskiwana była w gospodarstwach rolnych wyłącznie dla własnego użytku. Surowe mleko, bezpośrednio po wydojeniu krowy, rozlewano głównie do glinianych naczyń i pozostawiano w kuchni w temperaturze otoczenia. Po kilku godzinach, na powierzchni mleka gromadziła się słodka śmietanka. Z kolei po dłuższym czasie, w wyniku fermentacji mlekowej zachodzącej samoistnie dzięki bakteriom żyjącym w mleku w stanie naturalnym, dochodziło do jej ukwaszenia. Obecnie zmienił się nieznacznie charakter jej produkcji - w wyniku wirowania mleka pełnego otrzymuje się słodką śmietankę, którą następnie poddaje się normalizacji mlekiem chudym, homogenizacji, a w konsekwencji procesowi fermentacji   z użyciem kultur startowych bakterii kwasu mlekowego. Dzięki temu możliwym stało się nieco dłuższe przechowywanie śmietany, przy jednoczesnym zachowaniu jej jakości i walorów smakowych. Mleko ukwaszone, zwane zsiadłym, jest tradycyjnym polskim napojem fermentowanym wytwarzanym z surowego mleka krowiego. W świeżym mleku fermentacja mlekowa zachodzi samoistnie, dzięki obecnym w nim bakteriom. Początki jego produkcji sięgają odległych czasów, dlatego też trudno określić dokładny okres rozpoczęcia jego otrzymywania. Produkowany był w gospodarstwach rolnych początkowo dla własnego użytku. Surowe mleko, bezpośrednio po wydojeniu krowy, rozlewano głównie do glinianych naczyń i pozostawiano w temperaturze otoczenia do samoczynnego ukwaszenia. Po kilkunastu godzinach, dzięki obecności pierwotnej mikroflory, mleko ścinało się. Na powierzchni gromadziła się śmietana, którą gospodynie zbierały i wykorzystywały jako dodatek do różnych potraw. Kwaśne mleko spożywane było celem orzeźwienia podczas pracy w polu m.in.: przy żniwach, sianokosach, czy kopaniu ziemniaków. Podgrzane wykorzystywane było jako środek zbijający gorączkę i ogrzewający organizm. W wyniku jego ogrzewania otrzymywano twaróg. Obecnie z uwagi na charakter produkcji, wytwarza się go tak, aby w niczym nie odbiegało od tego, które przed laty robiła mama czy babcia. Produkowane jest ono z mleka pasteryzowanego, ukwaszanego przy pomocy zakwasu roboczego - otrzymywanego w matecznikach w sposób tradycyjny.", "url": "https://www.malopolska.pl/aktualnosci/rolnictwo/10-nowych-produktow-tradycyjnych?version=textual", "category": "małopolskie", "sub_category": "Gotowe dania i potrawy", "phrase": "Sakiewka ziemniaczana"}