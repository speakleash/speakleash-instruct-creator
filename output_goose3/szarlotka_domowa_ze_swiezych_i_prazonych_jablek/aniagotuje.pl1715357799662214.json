{"meta_description": "Szarlotka z galaretką to przepyszna i bardzo prosta w przygotowaniu szarlotka z ciasta kruchego z dodatkiem prażonych jabłek, do których dodaje się galaretkę. Bardzo gorąco polecam ten super jesienny przepis.", "title": "Szarlotka z galaretką", "content": "Szklanka ma u mnie pojemność 250 ml.  Forma na ciasto: 24 x 24 cm (wym. wewnętrzne)  Czas pieczenia ciasta: około 70 minut i 175 stopni z opcją pieczenia góra/dół lub 160 stopni z termoobiegiem. Kalorie policzone zostały na podstawie użytych przeze mnie składników. Jest to więc orientacyjna liczba kalorii, ponieważ Twoje składniki mogą mieć inną liczbę kalorii niż te, których użyłam ja. Podczas liczenia kaloryczności ciasta, nie uwzględniłam posypki z cukru pudru. Z podanej ilości składników otrzymasz szarlotkę z galaretką o wadze do 1670 gramów. Zanim zaczniesz szykować szarlotkę, polecam najpierw przeczytać cały przepis, by przygotować się odpowiednio wcześniej do kolejnych etapów wykonania.  W pierwszej kolejności zagnieć ciasto kruche. W dużej misce umieść 400 gramów mąki pszennej, czyli około 2,5 szklanki. Polecam połączyć mąkę pszenną tortową (300 gramów) z mąką krupczatką (100 gramów). Do miski dodaj też trzy żółtka dużych jajek (jajka mogą być wyjęte prosto z lodówki) o łącznej wadze około 64 gramów. Dołóż również 200 gramów masła, czyli całą kostkę, którą polecam pokroić nożem na mniejsze kawałki (masło może być prosto z lodówki), 80 gramów cukru pudru, czyli 4 czubate łyżki oraz jedną łyżeczkę proszku do pieczenia. Na koniec możesz dodać też symboliczną szczyptę soli. Ciasto wyrabiaj dłońmi lub mikserem z hakami do ciasta kruchego. Postaraj się to zrobić szybko. Na początku może Ci się wydawać, że ciasto jest zbyt sypkie, jednak w trakcie rozcierania masła powinno połączyć się w zwartą kulę. Wolę wyrabiać ciasto w dużej misce, ale możesz też zrobić to na dużej desce, czystym blacie lub stolnicy. Przy tych proporcjach składników ciasto powinno wyjść idealne. Jeśli jednak dodasz za dużo mąki i okaże się, że ciasto nie łączy się w kulę polecam dodać łyżkę lodowatej wody lub płaską łyżkę kwaśnej śmietany 18 %. Z ciasta uformuj kulę. Zawiń je w folię i umieść w lodówce na godzinę. W trakcie chłodzenia ciasta przygotuj jabłka. Wczesną jesienią polecam Antonówki, zaś późniejszą jesienią lepsza będzie Szara Reneta. Tę szarlotkę piekłam pod koniec września, więc użyłam 1,5 kilograma Antonówki. Ponieważ do jabłek dodajemy potem jednocześnie kwaśną i słodką galaretkę, to tak naprawdę można sięgnąć po dowolne, nie za soczyste jabłka. Galaretka nada im wyrazistszego smaku. Jabłka cienko obierz i podziel na ćwiartki, a następnie usuń gniazda nasienne. Jabłka pokrój w mniejszą i większą kostkę (można je też zetrzeć na dużych oczkach), by podczas porażania małe kawałki rozpadły się, a większe były widoczne i wyczuwalne. Do garnka z grubym dnem wlej niecałe pół szklanki wody i dodaj pokrojone kawałki jabłek. Ustaw na początek niską moc palnika, ale powoli zwiększaj ją do takiej, by kawałki jabłek zaczęły się delikatnie gotować/prażyć. Garnka nie przykrywaj przykrywką, za to dość często mieszaj jabłuszka łyżką. Swoje jabłka prażyłam łącznie około 30 minut. Należy cały czas pilnować zawartości garnka, ponieważ u Ciebie mogą się uprażyć szybciej lub też będą potrzebowały więcej czasu. Kontroluj też moc palnika, by jabłka cały czas się gotowały, ale nie przypalały. Mają się ładnie zagęścić, a nadmiar wody odparować.  Zdejmij garnek z palnika. Do garnka z uprażonymi jabłkami wsyp saszetkę galaretki (może być cytrynowa, pomarańczowa, czy brzoskwiniowa). Całość mieszaj tak długo, aż galaretka rozpuści się w gorących jabłkach.   UWAGA - Do szarlotki można też użyć uprażone już jabłka, np. z przepisu na prażone jabłka do słoików. Dajesz wówczas 2 słoiki po 500 ml. Jabłka ze słoików przekładasz do garnka i doprowadzasz do wrzenia, a następnie wsypujesz galaretkę. Możesz też rozpuścić galaretkę w 200 ml wrzątku i wymieszać z jabłuszkami wyjętymi ze słoika, jednak wsad będzie już nieco rzadszy. Być może będzie trzeba wówczas nieco wydłużyć pieczenie szarlotki. Porady: Jeśli mieszkasz w u UK, to polecam sięgnąć pod odmiany jabłek: Bramleys albo Granny Smith. Pod koniec prażenia jabłek można dodać nasionka wydrążone z jednej laski wanilii lub/oraz łyżeczkę cynamonu.  Po godzinie leżakowania ciasta w lodówce możesz je wyjąć. Zdejmij folię, a ciasto podziel na dwie części. Jedna może być trochę większa od drugiej. Tę mniejszą zawiń ponownie w folię i umieść na chwilę w zamrażalniku. (Odkładam ciasto do zamrażalnika, ponieważ na koniec ścieram je na tarce i wykładam na wierzch). Jeśli odłożysz ciasto do lodówki, to być może ciężko będzie Ci je potem zetrzeć. Pozostaje wówczas opcja rwania ciasta kawałek po kawałku i wykładanie go po całej powierzchni szarlotki). Formę o wymiarach około 24 x 24 cm wyłóż papierem do pieczenia (dno oraz boki formy). Większą część ciasta pokrój na cienkie plastry i wypełnij nimi dno foremki. Resztkami ciasta wypełnij luki i połącz ciasto w płaski placek, który wypełni całe dno formy. Spód ciasta można ponakłuwać widelcem.  Przed wyłożeniem do formy prażonych jabłek warto jest dobrze nagrzać piekarnik. Przypominam, że piekarnik nagrzewamy do 175 stopni z opcją pieczenia góra/dół lub do 160 stopni z termoobiegiem.Na ciasto wyłóż uprażone i połączone z galaretką jabłka (mogą być jeszcze lekko ciepłe).Mniejszą część ciasta wyjmij z zamrażalnika i od razu zetrzyj bezpośrednio na warstwę jabłek. Ciasto ścieraj na tarce, na grubych oczkach.Szarlotka z galaretką jest już gotowa do pieczenia. Formę z ciastem umieść na kratce, w nagrzanym piekarniku. Wybierz środkową półkę. Ciasto piecz około 70 minut (lub o 10 minut krócej, jeśli jabłka wyszły bardzo gęste). Nie ustawiaj wyższej temperatury, ponieważ szarlotka potrzebuje się piec dłużej, ale w niższej temperaturze. Po upieczeniu możesz od razu wyjąć ją z piekarnika. Po całkowitym przestudzeniu szarlotki warto oprószyć ją cukrem pudrem.", "url": "https://aniagotuje.pl/przepis/szarlotka-z-galaretka", "category": "podkarpackie", "sub_category": "Wyroby piekarnicze i cukiernicze", "phrase": "Szarlotka domowa ze świeżych i prażonych jabłek"}