{"meta_description": "Przepis na prostą i idealną szarlotkę, na kruchym, maślanym spodzie z dużą ilością prażonych jabłek. Idealna na zimno jak i na ciepło z gałką lodów waniliowych", "title": "Szarlotka idealna - z dużą ilością jabłek i na kruchym, maślanym spodzie", "content": "Bezapelacyjnie moim ulubionym ciastem od zawsze była i jest szarlotka! Nie mylić z jabłecznikiem. Dwie moje babcie robiły ciasta z jabłkami. Jedna, przygotowywała je na bazie ciasta drożdżowego bądź ucieranego, do którego dodawała surowe jabłka, druga natomiast prażyła jabłka i układała je na bardzo maślanym, kruchym cieście. Jak się możecie domyślić, to pierwsze raczej nie należało do moich ulubionych. Pomimo, że z drugą wersją ciasta jest trochę więcej roboty to jest to zdecydowanie tego warte! Szarlotka charakteryzuje się tym, że jest przede wszystkim na kruchym, maślanym spodzie i zawiera dużą ilość prażonych jabłek. W moim przypadku obowiązkowe jest dodanie cynamonu oraz soku z cytryny. Ponieważ, szarlotkę polewam zawsze gęstym jak śmietana lukrem, wolę gdy masa jabłkowa jest dość kwaśna. Zdarza się, że czasem dodaje do niej cukier ale jest to zależne od jabłek jakie wybierzecie. Jedne są bardziej kwaśne – i te najlepiej się sprawdzają w przypadku szarlotki, drugie zaś słodkie i tych raczej bym nie polecała. Kluczem do zrobienia dobrej szarlotki jest przede wszystkim ciasto. Proces robienia idealnego kruchego ciasta, które możecie wykorzystać do wielu wypieków znajduje się tutaj. Jak już decyduje się na robienie szarlotki, zawsze przygotowuję więcej jabłek, które wekuje i zawsze mam w zanadrzu. Poza wykorzystaniem ich do ciasta, często dodaje je do porannej jaglanki, która dzięki temu w smaku przypomina jeden z moich ulubionych deserów. Spróbujcie, a obiecuję, że nie pożałujecie! Ps. Najlepiej użyć do szarlotki twardych i kwaśnych jabłek jak np. szara reneta, ligol, antonówka czy papierówka. • Jabłka obieramy, kroimy na ćwiartki, wycinamy nasiona wraz z gniazdami i kroimy je na pół. • Wrzucamy pokrojone jabłka do dużego garnka podlewamy odrobiną wody (mniej więcej, żeby 1/4 jabłek była w wodzie), dodajmy sok, skórkę z jednej cytryny, 1 łyżeczkę cynamonu, 1 łyżeczkę cukru cynamonowego i dusimy na wolnym ogniu, pod przykryciem, aż jabłka się porozpadają i będą w konsystencji przypominać mus owocowy. Ja lubię jeśli w mojej szarlotce są gdzieniegdzie większe kawałki owoców. Pamiętajmy, aby jabłka co jakiś czas przemieszać. Jeśli są zbyt gęste, a nie mają jeszcze odpowiedniej konsystencji i zaczynają się przypalać, należy dodać więcej wody. Mniej więcej w połowie gotowania należy spróbować jabłek i ewentualnie dodać cukier. Osobiście preferuję, gdy jabłka są bardziej kwaskowe, ponieważ wierzch ciasta będziemy później polewać obficie lukrem. Natomiast jeżeli Wy wolicie słodsze wypieki, dodajcie cukier do jabłek. • Na blat wysyp mąkę, dodaj pokrojone w niewielkie kawałki masło oraz 1 łyżkę śmietany. W kubeczku utrzyj 3 żółtka wraz z 100g drobnego cukru oraz 8g cukru wanilinowego. Wylej żółtka z cukrem na mąkę i przy pomocy noża posiekaj całą masę, aby się rozdrobniła i lepiej połączyła ze sobą. Następnie zagnieć dość szybko ciasto (inaczej masło rozpuści się w rękach). • Ciasto podziel na dwie części w proporcjach 2/3 do 1/3. • Mniejszy kawałek zawiń w folię i włóż do zamrażarki. • Większy kawałek ułóż na wysmarowanej masłem formie. Ponieważ kruche ciasto ma w sobie dużo masła i lubi się roztapiać oraz kruszyć najlepiej jest rwać ciasto na mniejsze kawałki i przyklejać je do formy przy pomocy ciepłej dłoni. Wałkowanie ciasta w tym wypadku średnio zdaje egzamin. Ja wykładam tylko spód naczynia ciastem, boki zostają potocznie mówiąc ,,gołe”.Ps. Jeżeli masz w dalszym ciągu wątpliwości jak zrobić ciasto, więcej porad i wskazówek znajdziesz we wpisie – jak zrobić idealne, maślane kruche ciasto. • Piekarnik rozgrzej do 180 stopni. Musi być dobrze nagrzany. • Podpiecz sam spód ciasta, aż będzie lekko złocisty. Trwa to około 10 minut. • Następnie wymieszaj jabłka z jedną łyżką bułki tartej i wyłóż je na spod ciasta. • Wyjmij pozostałą część ciasta z zamrażarki i zetrzyj ją na tarce na grubych oczkach, tak żeby przykryć jabłka. • Piecz ciasto w 180 stopniach 45-60 minut. Górą powinna być złocista. • Do szklanki z cukrem pudrem dodaj sok z 1/3 cytryny i dobrze wymieszaj na gładką i błyszczącą masę. Lukier w konsystencji powinien przypominać bardzo gęstą śmietanę. Jeżeli jest zbyt rzadki dodaj więcej cukru pudru, jeśli jest zbyt gęsty – więcej cytryny. Serwuj ciasto na zimno, bądź na ciepło z gałką lodów waniliowych.", "url": "https://masteofficial.com/szarlotka-idealna-na-kruchym-maslanym-spodzie/", "category": "podkarpackie", "sub_category": "Wyroby piekarnicze i cukiernicze", "phrase": "Szarlotka domowa ze świeżych i prażonych jabłek"}