{"meta_description": "Produkt wpisany na listę produktów tradycyjnych w dniu 2015-04-16 w kategorii Wyroby piekarnicze i cukiernicze w woj. podkarpackim.", "title": "Szarlotka domowa ze świeżych i prażonych jabłek - - Portal Gov.pl", "content": "Brzozów położony jest centralnie na Pogórzu Dynowskim nad rzeką Stobnicą. Na przełomie XV/XVI wieku nastąpił rozwój Brzozowa, a miasto swoje dochody czerpało głównie z handlu. Miasto otoczone było drobnymi gospodarstwami, w których głównym zajęciem gospodarzy była uprawa roli. Dawniej każde gospodarstwo posiadało przydomowy sad, a pozyskane owoce gospodynie wykorzystywały do przygotowywania różnych przetworów oraz wypieków. „Szarlotka była popularnym ciastem, bowiem najpowszechniej spożywane potrawy przygotowywano z tego, co było dostępne w gospodarstwie, a jabłek było dużo, bo i sadów było dużo. Każdy gospodarz miał w ogrodzie jabłonkę (szare Renety dojrzewające jesienią, Papierówki – jako jabłka wcześniejsze, letnie), więc jabłka były prosto z sadu” (Wywiad etnograficzny przeprowadzony z mieszkańcami powiatu brzozowskiego). Cechą charakterystyczną szarlotki domowej jest sposób przygotowywania jabłek na farsz. Część obranych jabłek jest ścierana na tarce, zaś pozostałe krojone są w kostkę i prażone. Dla wzmocnienia smaku i aromatu do nadzienia jabłkowego dodawany jest cynamon. Ciasto przygotowywane jest z dodatkiem masła, co nadaje mu kruchości. „Szarlotkę piekło się często, nie tylko na niedzielę, ale także na co dzień. (…) była bardzo popularnym ciastem przy kopaniu ziemniaków. Gospodynie, mając w sezonie wykopów pod ręką szczególnie dużo jabłek, piekły szarlotkę, którą zabierało się w pole i zjadało w przerwach przy pracy w polu, popijając mlekiem” (Wywiad etnograficzny przeprowadzony z mieszkańcami powiatu brzozowskiego).", "url": "https://www.gov.pl/web/rolnictwo/szarlotka-domowa-ze-swiezych-i-prazonych-jablek", "category": "podkarpackie", "sub_category": "Wyroby piekarnicze i cukiernicze", "phrase": "Szarlotka domowa ze świeżych i prażonych jabłek"}