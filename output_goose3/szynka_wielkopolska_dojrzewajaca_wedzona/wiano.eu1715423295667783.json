{"meta_description": "", "title": "Szynka wielkopolska – Wiano", "content": "W maju na listę produktów tradycyjnych woj. Wielkopolskiego została wpisana szynka wielkopolska dojrzewająca wędzona. Jest to już 74 produkt z tego regionu. Szynka jest poddawana obróbce termicznej co kilka dni w temperaturze od 30 do 40 stop. C. Ale przy pierwszym wędzeniu trzyma się ją w wyższej temperaturze, by pobudzić ją do dojrzewania. Tak przygotowana szynka powinna leżakować w chłodnym pomieszczeniu około 3 tygodni. Po kilkunastu godzinach szynka jest formowana i sznurowana. Po zapeklowaniu szynka trafia do rozgrzanej wędzarni, gdzie pozostaje przez około 6 tygodni. Podczas tego ostatniego etapu produkcji szynka nabiera odpowiednich walorów smakowych oraz winnej barwy. Szynka wielkopolska należy do wędlin długodojrzewających – okres jej dojrzewania wynosi około ½ roku. Na wielkanocnym stole i nie tylko Szynka wielkopolska dojrzewająca wędzona jest niezwykle ważnym elementem wielkanocnego stołu. „(…) święcone ustawiano w wielkiej jadalni. Na wielkim półmisku na środku stołu wznosiła się „świńska głowa uwędzona w całości, a więc brązowego koloru, z jajkiem – pisanką w półotwartym pysku”. Obok niej leżały całe szynki, a dalej „ułożona koliście biała kiełbasa otaczająca całą górę pisanek najróżniejszych kolorów”, półmiski z pasztetami, pieczystym, obok mazurki, a w tyle pod ścianą, wielkie baby lukrowane i placek z kruszonką” (W. Baraniewski, „Kuchnia i stół w polskim dworze”, Warszawa 2004). Przetwory mięsne, w tym przede wszystkim szynki, były obowiązkowymi potrawami przygotowywanymi z okazji uroczystości rodzinnych – wesel, chrzcin i pogrzebów, a także dożynek i świąt.", "url": "http://wiano.eu/article/515", "category": "wielkopolskie", "sub_category": "Mięso świeże oraz produkty mięsne", "phrase": "Szynka wielkopolska dojrzewająca wędzona"}