{"meta_description": "", "title": "Chleb domowy 2800 g WYSYŁKA TYLKO ŚRODA » Chleby » Pszenno-żytnie - Consonni.pl - sklep internetowy", "content": "Zrobiliśmy chleb taki, jaki kiedyś robiły na wsi gospodynie domowe. Dlatego nazwaliśmy go „chlebem domowym”. Taki chleb robiło się jeden raz w tygodniu, przygotowania rozpoczynano w czwartek wieczorem, a do piekarni był zawożony w sobotę rano. W większych rodzinach pieczywo wypiekano we własnych piecach opalanych drewnem, zwanych na naszym terenie \"sabatnikami\". Po upieczeniu chleba, do nagrzanego sabatnika wkładano jeszcze ciasto drożdżowe - takie wypieki wystarczały dla rodziny na cały tydzień. Zasadą było, że gospodyni wiejska nie kupowała chleba w sklepie. My chleb domowy pieczemy raz w tygodniu w nocy z wtorku na środę. Przygotowania do wypieku zaczynamy w poniedziałek o 14:00: bierzemy 200 gram dobrej mąki żytniej cało ziarnistej zmielonej w naszym kamiennym młynie żarnowym tuż przed wyrabianiem, do tego dodajemy zaczątek tzn. ciasto z poprzedniego, ubiegłotygodniowego zarobienia oraz ciepłą wodę bez chloru, tak, aby uzyskać konsystencję gęstej śmietany. Po wyrobieniu zostawiamy zaczyn w temperaturze 30stopni na 4 godziny. Po tym czasie dodajemy mąkę żytnią 720 i ciepłą wodę i zostawiamy w około 30 stopniach na 8 godzin. W nocy ze poniedziałku na wtorek, około 2:00, znów dodajemy mąkę żytnią i wodę, wyrabiamy i pozostawiamy na następne 4 godziny. O 6 rano w wtorek do wcześniej przygotowanego zakwasu dodajemy mąkę żytnią, mąkę pszenną, maślankę lub serwatkę i miód i to pozostawiamy na 12 - 16 godzin w zależności od tego, czy jest zima czy lato, czy pada deszcz i jest wilgotno. Około 22:00 – 24:00 we wtorek dodajemy mąkę żytnią i pszenną oraz wodę z rozpuszczoną solą i czekamy, aż ciasto urośnie. Formujemy 3-kilogramowe bochenki, czekamy, aż wyrosną i wkładamy do bardzo mocno nagrzanego (270- 280 stopni) pieca kamiennego, pieczemy z opadającą temperaturą, smarując w międzyczasie pieczony chleb kilka razy wodą. I tak po prawie 36 godzinach pracy uzyskujemy chleb, którym, odpowiednio przechowywanym, możemy się zajadać przez 5 - 7 dni. Jak widzicie nie jest to łatwe i, aby uzyskać efekt, potrzeba dużo pracy, odpowiedzialności, sumienności i fachowości naszych piekarzy. Niebagatelne także jest, jaką mąkę się używa. Chleb domowy w piekarni Consonni powstaje tylko dwa razy w tygodniu na środę i piątek. Paczek DPD w piątek nie wysyłamy więc mając na uwadze powyższy opis procesu jego powstawania, należy zamówić go najpóźniej w poniedziałek rano a zostanie dostarczony w czwartek lub piątek kurierem.", "url": "https://www.consonni.pl/pl/759-chleb-domowy-2800-g-wysylka-tylko-sroda", "category": "podkarpackie", "sub_category": "Wyroby piekarnicze i cukiernicze", "phrase": "Handzlowski chleb domowy"}