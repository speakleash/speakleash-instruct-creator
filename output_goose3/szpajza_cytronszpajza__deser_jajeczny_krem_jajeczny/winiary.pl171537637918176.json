{"meta_description": "Sprawdź jak zrobić lekki i pyszny deser jajeczny nazywany na śląsku szpajza. Idealny na rodzinne imprezy. Poznaj przepisy i inspiracje WINIARY.", "title": "Szpajza cytrynowa - śląski deser", "content": "Szpajza to śląski deser, który przygotowywany jest na bazie jajek. Konsystencję nadaje mu żelatyna, natomiast smak wzbogacają różnego rodzaju dodatki, np. kakao. Dziś przedstawiamy klasyczny przepis na szpajzę cytrynową, zwaną też w niektórych regionach Polski cytronszpajzą.   Ponieważ przyrządzając szpajzę, wykorzystamy surowe jajka, należy je wcześniej sparzyć wrzątkiem, by uniknąć ryzyka zachorowań. Następnie oddziel białka od żółtej i ubij białka na sztywno, dodając szczyptę soli – wtedy ubijanie będzie łatwiejsze.   Do ubitej piany dodaj cukier i żółtka, ale nie przerywaj ubijania, aż piana będzie sztywna – jakby była przygotowywana na biszkopt. Wtedy dodaj do niej sok z cytryny i wymieszaj.   Namocz żelatynę w zimnej wodzie. Postaw na małym ogniu i podgrzewaj, aż żelatyna się rozpuści. Nie gotuj, przelej letnią do jajecznej masy, kontynuując miksowanie na wolniejszych obrotach.   Przygotowaną w ten sposób masę przełóż do naczynia, w którym będzie serwowana. Posyp rodzynkami oraz migdałami i odstaw, by szpajza stężała przed podaniem. To doskonały deser na ciepłe popołudnie, cytrynowy smak nadaje mu odświeżający charakter. W zimne miesiące polecamy natomiast szpajzę z kakao.", "url": "https://www.winiary.pl/przepisy/szpajza-cytrynowa-slaski-deser/", "category": "pomorskie", "sub_category": "Wyroby piekarnicze i cukiernicze", "phrase": "Szpajza, cytronszpajza – deser jajeczny, krem jajeczny"}