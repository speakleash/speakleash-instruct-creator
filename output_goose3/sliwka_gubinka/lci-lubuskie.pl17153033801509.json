{"meta_description": "", "title": "Czy owoce mogą być regionalnym zabytkiem? Mamy gubińską śliwkę i gorzowskie jabłko", "content": "Wiele ostatnio czasu poświęcamy tradycjom winiarskim, wymieniamy kolejne szczepy, które były tutaj uprawiane z dziada pradziada. W cieniu winnych gron pozostają inne owoce, które w jakimś stopniu są endemiczne, czyli występują tylko u nas. Oba znajdują się na ministerialnej liście produktów tradycyjnych, na dodatek z nich również robiono wino. Zacznijmy od tego mniej znanego. To śliwa gubinka. Wbrew pozorom licznie występuje w Lubuskim, zwłaszcza, jak sama nazwa wskazuje, w rejonie Gubina. Nic dziwnego, Towarzystwo Pomologiczne w Guben, w zestawieniu dotyczącym uprawianych na ziemi gubeńskiej owoców, odnotowało w 1929 roku uprawę śliwy gubinki na powierzchni 600 mórg w liczbie 4 tys. drzew. W latach 30. XX wieku produkcja śliwy gubinki stanowiła połowę produkcji sadowniczej, prowadzonej na terenie dzisiejszego Gubina, a z jej owoców produkowano wino i soki. Pierwsze wzmianki o uprawie tej śliwy oraz o handlu jej owocami znaleźć można już w roku 1557. W pracy Karla Gendera „Geschichte der Stadt Guben” z 1925 r. na stronie 108. wspomniano, że w owym roku 1557 „był taki urodzaj owoców, że cały chłopski kapelusz śliwek, spillingów i wiśni kosztował 1 feniga”. Również po wojnie cieszyły się wzięciem, a w latach 70. XX wieku owoce gubińscy handlarze dowozili i sprzedawali je m.in. w nadbałtyckich miejscowościach wypoczynkowych. Jaka jest śliwka gubinka? Jest słodka, ale z delikatnie kwaśnym posmakiem. Surowa wydziela aromatyczną woń, ale owoce są nietrwałe. Najbardziej wyjątkowe w gubince jest to, że występuje niemal wyłącznie w rejonie tego miasta. Gubinka to drzewo owocowe należące do rodzaju prunus, obejmującego śliwy, śliwowiśnie, wiśnie i tarniny. Drzewo to jest niskie lub średniej wielkości, dorastające do ok. 6 m wysokości. Śliwę zgłosiło jako produkt tradycyjny Stowarzyszenie Wzgórza Gubińskie. Bardziej znane są jabłka odmiany landsberska, czasem zwane renetą landsberską. Jej „wynalazcą” był sadownik amator, radca prawny Theodora Heinricha Otto Burchardt z Gorzowa Wielkopolskiego, syn nadburmistrza miasta Davida Christiana Otto Burchardta. Rodzina ta posiadała podmiejski majątek połączony z okazałym sadem, gdzie Theodor prowadził doświadczenia pomologiczne. Jabłoń odmiany Landsberska wyodrębnił w 1840 r., ale pierwsze owoce zrodziła ona dopiero w 1852 r., nawiasem mówiąc tuż przed śmiercią sadownika. Formalnie za odmianę jabłoni uznano ją po kolejnych kilkunastu latach. W Polsce jabłoń Landsberska uchodzi za zabytek przyrodniczy i nie jest powszechnie uprawiana. Pojedyncze drzewa tej odmiany najczęściej można spotkać w ogródkach przydomowych. Pierwszy założony po wojnie w Gorzowie sad renety landsberskiej powstał na terenie Zespołu Szkół Ogrodniczych w Zieleńcu w 2009 r. Produkt zgłosił Jan Skałecki. Ten zabytek znalazł w… swoim sadzie, dokumentację w szafie. Oto ojciec pana Jana, przy pomocy słynnego prof. Pieniążka ze Skierniewic, założył sad przemysłowy, żeby zarabiać na owocach. W sadzie znalazły się różne odmiany owoców: szara reneta, piękna rebt, cesarz wilhelm, gruszka salizbury i wśród nich reneta. W dokumentach znajdowały się umowy kontraktacyjne na dostawę owoców przez kolejnych 25 lat . Dokumenty te i kwity odbioru były podstemplowane. To były już twarde dowody na to, że jabłko jest lubuskim produktem tradycyjnym i naprawdę regionalnym. Do wniosku dołączona była mapa istniejących drzew na dużym obszarze Ziemi Lubuskiej. Drzewa te owocują do chwili obecnej.", "url": "https://lci-lubuskie.pl/2023/05/19/czy-owoce-moga-byc-regionalnym-zabytkiem-mamy-gubinska-sliwke-i-gorzowskie-jablko/", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śliwka gubinka"}