{"meta_description": "Blog z roślinnymi przepisami – wolnymi od mięsa, nabiału i produktów pochodzenia zwierzęcego.", "title": "Codzienny krem z dyni", "content": "Ile kucharek, tyle sposobów na zupę z dyni. Można przyprawić ją na milion sposobów, podać z różnymi dodatkami, a na koniec zmiksować lub zostawić słodkie kawałki dyni w całości – w każdej wersji będzie naprawdę niezła. Moją pierwszą miłością była słodka zupa dyniowa z migdałami, potem przeżywałam wielką fascynację kremem z dyni i mleka kokosowego, następnie przyszedł czas na romans z dyniowym kremem i świeżymi grzybami, potem na kremy z dyni i pomidorów. Dynię zawsze piekłam, no chyba, że miałam bardzo mało czasu, wtedy gotowałam ją z dodatkiem czerwonej soczewicy. Czasem do garnka dodawałam dojrzałą gruszkę albo mały kawałek kwaśnego jabłka, a czasami miałam ochotę na bakłażany, suszone pomidory, garam masalę albo dodatek curry… Tak, jest naprawdę wiele sposobów na zupę z dyni. Ostatnio jednak znalazłam swój przepis na codzienny, łatwy i bardzo dyniowy krem. Jest wyjątkowo prosty i do jego przygotowania nie potrzebne są trudno dostępne składniki, a końcowy efekt jest pyszny: rozgrzewający, ostro-słodki krem o delikatnym zapachu cynamonu. Ci, którzy nie boją się bardzo ostrych smaków, mogą zastąpić ostrą paprykę łyżeczką chili, harissy albo sambal oelek, natomiast osoby, które mają łagodny temperament, mogą poprzestać na zwykłej ostrej papryce.", "url": "https://www.jadlonomia.com/przepisy/ulubiony-codzienny-krem-z-dyni/", "category": "mazowieckie", "sub_category": "Gotowe dania i potrawy", "phrase": "Jednorojski malón - zupa z dyni z Jednorożca"}