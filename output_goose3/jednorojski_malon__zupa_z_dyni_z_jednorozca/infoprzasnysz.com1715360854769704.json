{"meta_description": "5 grudnia 2016r. w Szwelicach gmina Karniewo przedstawicielki Stowarzyszenia Koła Gospodyń Wiejskich z Jednorożca wzięły udział w spotkaniu podsumowującym projekt „Śladem wspomnień kulinarnych – diagnoza oraz partycypacyjny charakter prac nad rejestracją zidentyfikowanego produktu tradycyjnego” realizowanego na terenie powiatów ostrołęckiego, makowskiego, przasnyskiego współfinansowanego ze środków Samorządu Województwa Mazowieckiego. W ramach realizowanego projektu grupa aktywnych Pań z Jednorożca", "title": "Aktywne Panie z Jednorożca | InfoPrzasnysz", "content": "5 grudnia 2016r. w Szwelicach gmina Karniewo przedstawicielki Stowarzyszenia Koła Gospodyń Wiejskich z Jednorożca wzięły udział w spotkaniu podsumowującym projekt „Śladem wspomnień kulinarnych – diagnoza oraz partycypacyjny charakter prac nad rejestracją zidentyfikowanego produktu tradycyjnego” realizowanego na terenie powiatów ostrołęckiego, makowskiego, przasnyskiego współfinansowanego ze środków Samorządu Województwa Mazowieckiego. W ramach realizowanego projektu grupa aktywnych Pań z Jednorożca podjęła się wspólnej pracy nad rejestracją na Liście Produktów Tradycyjnych prowadzonej przez Ministerstwo Rolnictwa i Rozwoju Wsi lokalnego produktu pn. „Jednorojski Malón – zupa z dyni z Jednorożca”. Obecnie organizacja oczekuje na decyzję Ministra Rolnictwa i Rozwoju Wsi związaną z zamieszczeniem naszego lokalnego specjału na liście Produktów Tradycyjnych. Na konferencji przedstawiciele stowarzyszeń z Jednorożca, Szwelic oraz Lipianki prezentowały swoje dotychczasowe osiągnięcia. Relację z działalności Jednorożeckiego Stowarzyszenia ciekawie zaprezentowała Pani Marianna Jakończyk.  Podczas konferencji odbyła się również prelekcja przedstawiciela Urzędu Marszałkowskiego Województwa Mazowieckiego pt. „Produkty tradycyjne północnego Mazowsza-przykłady dobrych praktyk”, która wyczerpująco przybliżyła uczestnikom temat związany z lokalnymi produktami. Spotkanie to niewątpliwie było czasem uroczystego podsumowania wcześniejszych działań, ale była to również okazja do wymiany dotychczasowych doświadczeń w tym temacie pomiędzy organizacjami. Gratulujemy Paniom dotychczasowych osiągnięć w tym zakresie i czekamy z niecierpliwością na werdykt dotyczący „Jednorojskiego malóna”, który to z pewnością przyczyni się do promocji uroków kulinarnych i terenu naszej gminy.", "url": "https://www.infoprzasnysz.com/aktywne-panie-z-jednorozca/", "category": "mazowieckie", "sub_category": "Gotowe dania i potrawy", "phrase": "Jednorojski malón - zupa z dyni z Jednorożca"}