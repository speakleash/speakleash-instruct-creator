{"meta_description": "Blog z roślinnymi przepisami – wolnymi od mięsa, nabiału i produktów pochodzenia zwierzęcego.", "title": "Tajski krem z dyni", "content": "Ufff, wróciłam! Przez ponad miesiąc włóczyłam się po Azji szukając inspiracji do nowej książki – wystartowałam w Bangkoku, potem udałam się do Kuala Lumpur, następnie zjeździłam całą Sri Lankę, a na koniec odwiedziłam jeszcze południowe Indie. I skoro w Polsce zastały mnie mrozy oraz sezon na dynię, to na początek rozgrzeję was przepisem na prosty, tajski krem dyniowy. Wszyscy na pewno dobrze znają dyniową zupę krem z kokosowym mleczkiem. Z reguły dynię miksuje się z mleczkiem, a następnie doprawia różnymi dodatkami i przyprawami. Tym czasem inspirując się tajskimi zupami można najpierw zagotować kokosowe mleczko z liści limonki, chili oraz imbirem; a dopiero potem pachnące, aromatyczne mleczko połączyć ze zmiskowaną dynią. Dzięki temu zupa nabiera zupełnie nowego aromatu – pozostawia na języku cudowny aromat limonki, mocno rozgrzewa imbirem oraz wspaniale pachnie. Jest też szybciej i prościej, bo wystarczy pięć minut pracy i dwadzieścia minut spokojnego czekania. A po połączeniu mleczka ze zmiksowaną dynią wystarczy zupę krótko podgrzać, dodać odrobinę sosu sojowego oraz soku z limonki i gotowe. Smakuje i pachnie jak tajskie ulice.", "url": "https://www.jadlonomia.com/przepisy/tajska-zupa-dyniowa/", "category": "mazowieckie", "sub_category": "Gotowe dania i potrawy", "phrase": "Jednorojski malón - zupa z dyni z Jednorożca"}