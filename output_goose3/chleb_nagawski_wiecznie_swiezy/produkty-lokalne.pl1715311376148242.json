{"meta_description": "", "title": "Chleb nagawski wiecznie świeży", "content": "W poszukiwaniu tradycyjnych smaków, zaglądamy w różne części Polski – dziś trafiliśmy do województwa łódzkiego. W kulturze ludowej wypiek chleba zawsze był bardzo ważnym wydarzeniem – prawie każdy dom dbającej o tradycję rodzinną gospodyni wyposażony był w piec chlebowy, a jego wypiek obwarowany bywał wieloma zasadami. Smak chleba, uwarunkowany rodzajem użytej mąki, zależał od jakości gleby i charakteru produkcji na danym terenie. Wpisany w 2009 roku na listę produktów tradycyjnych, chleb nagawski wiecznie świeży przygotowywany jest na podstawie tradycyjnego przepisu, bez użycia drożdży. Mąka żytnia użyta do wypieku, nadaje mu charakterystycznego smaku. Niewielki chleb ze spękanymi nieregularnie bokami bardzo często stanowił podstawę pożywienia w rodzinach, w których zasoby finansowe nie pozwalały na zakup mąki pszennej. Dziś stanowić może ciekawą atrakcję dla amatorów poszukujących zapomnianych już nieco regionalnych smaków.", "url": "https://produkty-lokalne.pl/chleb-nagawski-wiecznie-swiezy,241", "category": "łódzkie", "sub_category": "Wyroby piekarnicze i cukiernicze", "phrase": "Chleb nagawski wiecznie świeży"}