{"meta_description": "Polscy konsumenci już wiedzą, że kupowanie produktów wysokiej jakości, choć droższych niż wytwarzanych masowo – opłaca się zarówno dla zdrowia jak i kieszeni. Coraz więcej osób ma już swoje miejsca, gdzie może pozyskać ulubione produkty. Ma „kulinarne mapy”, które tworzone są nie tylko podczas wakacyjnych wypraw, ale również lokalnie. Świadomość żywieniowa przeciętnego Polaka", "title": "Tradycyjne Smaki Regionu Łódzkiego | Łódzki Ośrodek Doradztwa Rolniczego w Bratoszewicach", "content": "Polscy konsumenci już wiedzą, że kupowanie produktów wysokiej jakości, choć droższych niż wytwarzanych masowo – opłaca się zarówno dla zdrowia jak i kieszeni. Coraz więcej osób ma już swoje miejsca, gdzie może pozyskać ulubione produkty. Ma „kulinarne mapy”, które tworzone są nie tylko podczas wakacyjnych wypraw, ale również lokalnie.  Świadomość żywieniowa przeciętnego Polaka bardzo się zmieniła w ciągu ostatnich lat, o czym świadczy rozwijający się rynek produktów tradycyjnych, jak również stale rosnąca liczba produktów w polskich jak i europejskich systemach jakości.  Nie zawsze jednak, to co opatrzone etykietą „naturalne”, „tradycyjne”, „regionalne”, „zdrowe” oznacza najlepszą jakość. Nie należy więc nabierać się na budzące zaufanie, ładnie wyglądające i brzmiące etykiety, tylko racjonalnie zapoznawać się z produktem.  Możliwość poznania produktów spożywczych wysokiej jakości, lokalnych, tradycyjnych, dają organizowane w wielu miejscach kiermasze, pokazy czy konkursy kulinarne. Podczas takich imprez, konsumenci maja sposobność nie tylko skosztować lokalnych potraw i produktów, ale również poznać producentów.  Jedną ze sposobności do poznania tradycyjnych przysmaków, był zorganizowany przez Łódzki Ośrodek Doradztwa Rolniczego z siedzibą w Bratoszewicach, pokaz kulinarny „Tradycyjne smaki Regionu Łódzkiego”. Pokaz odbył się już po raz drugi, a okazją do zaprezentowania lokalnych perełek kulinarnych, były XXV Targi Rolne Agrotechnika.  Podczas pokazu kulinarnego, można było zarówno spróbować, jak i porozmawiać o degustowanych potrawach z ich wytwórcami. Wszystkie zaprezentowane podczas pokazu potrawy aplikują, bądź już zostały wpisane na Listę Produktów Tradycyjnych, prowadzoną przez Ministerstwo Rolnictwa i Rozwoju Wsi.  Poniżej produkty oraz potrawy zaprezentowane podczas pokazu:  1. Kapusta z grochem po wilkosku – Janina Kwiatkowska, Wilkowice, gm. Rawa Mazowiecka, powiat rawski  2. Żur skoszewski – Elżbieta Prostańska, Boginia, gm. Nowosolna, powiat łódzki wschodni  3. Pierogi domińczyki – Krystyna Zawadzka, Śniatawa, gm. Parzęczew, powiat zgierski  4. Krokiety ziemniaczane z farszem z makreli – Jolanta Koszelska, Bratoszewice, gm. Stryków, powiat zgierski  5. Rolada serowa z kurczakiem i szpinakiem, sałatka Szuba – Mieczysława Baranowska, Obidówek, gm. Kutno, powiat kutnowski  6. Kluski „wrzeciono” – Zofia Adamiak, Marynin, gmina Bedlno, powiat kutnowski  7. Potrawka z dzika - Koło Gospodyń Wiejskich TERESEW, gm. Kienozia, powiat łowicki  8. Grochówka głuchowska – Koło Gospodyń Wiejskich GŁUCHÓW, gm. Głuchów, powiat skierniewicki  9. Pasztet z zająca, smalec wiejski z ogórkiem kiszonym, chleb nagawski wiecznie świeży, ciasto drożdżowe z Nagawek – Elżbieta i Włodzimierz Krajewscy, Nagawki, gm. Dmosin, powiat brzeziński Producenci, prezentujący podczas XXV Targów Rolnych Agrotechnika swoje produkty i potrawy, uhonorowani zostali nagrodami rzeczowymi zakupionymi ze środków Łódzkiego Ośrodka Doradztwa Rolniczego z s. w Bratoszewicach. Kolejnych regionalnych i lokalnych przysmaków, będzie można skosztować podczas następnego pokazu z serii „Tradycyjne smaki Regionu Łódzkiego”, który odbędzie się podczas XXVII Targów Rolniczo-Ogrodniczych w Kościerzynie. Edyta Kijak  Źródła- „Produkty regionalne i tradycyjne wysokiej jakości – ochrona w Unii Europejskiej i w Polsce” – Polska Izba Produktu Regionalnego i Lokalnego, Warszawa 2013 r. ; materiały własne  Zdjęcia – Edyta Kijak", "url": "https://lodr-bratoszewice.pl/aktualnosci/tradycyjne-smaki-regionu-lodzkiego-0", "category": "łódzkie", "sub_category": "Wyroby piekarnicze i cukiernicze", "phrase": "Chleb nagawski wiecznie świeży"}