{"meta_description": "", "title": "Festiwal Korowaja – Wiano", "content": "Korowaj (kołacz) jest ciastem weselnym, które pieczono nowożeńcom tylko raz w życiu. Było to święte ciasto, które w rytualny sposób pieczono, dzielono jak ofiarę. Piekły go korowajnice - starościny na dzień przed weselem. Aby przypomnieć te tradycje, gmina Mielnik co roku organizuje Festiwal Korowaja, podczas którego odbywa się konkurs na najlepiej wypieczony i najsmaczniejszy korowaj. Wypiekowi ciasta towarzyszyły ważne rytuały, które miały zagwarantować, że będzie ono udane, wyrośnięte, kształtne i rumiane – bo takie też będzie życie małżeńskie. Natomiast krzywy i popękany – oznaczał małżeńskie niesnaski, kłopoty i choroby.  Przed wypiekiem korowajnice kreśliły znak krzyża nad dzieżą i wypowiadały krótką modlitwę – prośbę o udany wypiek. W rejonie Mielnika powiadano, że pęknięty oznacza, że życie będzie pęknięte, ale gdzie indziej mówiono, że urodzi się dziewczynka, a jeszcze w innym miejscu, że panna młoda nie dochowała czystości. Korowajnice wyrabiały ciasto z pszennej mąki, mleka, jaj, cukru lub miodu. Kiedy ciasto było już w piecu, korowajnice podskakiwały, klaskały w ręce i uderzały trzonkiem łopaty chlebowej w pochwę, aby wyrosło wysokie i piękne. Upieczonego ostrożnie wyjmowały z pieca. Kładły na dzieży i z namaszczeniem przenosiły do izby. Wypiek odbywał się w domu panny młodej. Dzisiaj powiedzielibyśmy, że pieczono go podczas wieczoru panieńskiego. Kiedy starościny zajmowały się pieczeniem ciasta, dziewczęta wiły wianki i koronę ślubną panny młodej – z kwiatów – najczęściej białych różyczek, mirtu, rozmarynu, lawendy lub barwinku oraz koniecznie z ruty, bo wierzono, że roślina ta wzmaga potencję i płodność. Korowaj jest symbolem bogactwa i płodności, dlatego też musiał być bogato ozdobiony. Nie lada jest to sztuka, bowiem różnego rodzaju kłosy, szyszki, ptaszki, kwiatki , różyczki były wyrabiane z surowego ciasta i kładzione były na surowe ciasto. Mogły się zapaść w tym cieście. Trzeba było się spieszyć z ozdabianiem, bo ciasto rosło i efekt mógł być marny – jedne ozdoby mogły być bardziej wyrośnięte, a powinny być równiutkie. Po upieczeniu korowaja, starannie sprzątano stół, piec oraz izbę. Gospodarze dziękowali za korowaja i częstowali korowajnice kieliszkiem wódki. Na konkurs korowaja w Mielniku mogą napływać ciasta z całej Polski, a nawet z zagranicy. Festiwal ma charakter międzynarodowy. Komisja ocenia estetykę ciasta, czy dobrze jest wyrośnięte, jak smakuje, czy upieczone jest w zgodzie z tradycją. Potem oceny dokonują uczestnicy Festiwalu, rozkoszując się smakiem korowaja. Tegoroczny festiwal miał przepiękną oprawę. Odbywał się nad brzegiem Bugu – pięknej rzeki - z zakolami i dzikimi wyspami. Uczestnicy festiwalu mogli własnoręcznie wykonać wypieki z ciasta drożdżowego i nauczyć się je ozdabiać. Warsztaty wypieku korowaja prowadziło Studenckie Koło Naukowe Etnolingwistów z Uniwersytetu Marii Curie Skłodowskiej. Konkursowi wypieków weselnych towarzyszyły występy zespołów. Na scenie stylizowanej na wnętrze wiejskiej chaty wystąpił m.in. zespół Krynica z Białegostoku, który pokazał obyczaj korowaja weselnego. Podczas kiedy uczestnicy festiwalu poznawali tajemnice korowaja, jury wybrało ten najpiękniejszy, najsmaczniej i najlepiej wypieczony. Upiekła go Helena Datczuk z Moszczony Królewskiej. Zagnieść ciasto drożdżowe i upiec je, najlepiej, w piecu chlebowym ● 1 kg mąki,  ● 10 dag drożdży (przygotować je tak jak na ciasto drożdżowe),  ● 5 jaj,  ● 0,5 kostki masła,  ● 1 szklanka cukru,  ● 1 szklanka mleka Wykonanie:  W ciepłym mleku rozpuścić drożdże. Połączyć z ½ kg mąki. Przykryć ściereczką i poczekać aż masa podwoi swoją objętość. Trzymać w ciepłym miejscu. Ugniatamy, aż ciasto zacznie się odklejać od ręki. Ponownie przykrywamy ściereczką, odstawiamy w ciepłe miejsce i czekamy godzinę aż ciasto wyrośnie. Po wyrośnięciu nadajemy odpowiedni kształt i szybko je przyozdabiamy z ciasta nieco ściślejszego.", "url": "http://wiano.eu/article/2439", "category": "podlaskie", "sub_category": "Wyroby piekarnicze i cukiernicze", "phrase": "Mielnicki korowaj weselny"}