{"meta_description": "Produkt wpisany na listę produktów tradycyjnych w dniu 2014-02-06\nW kategorii Wyroby piekarnicze i cukiernicze\nW województwie woj. lubelskim", "title": "Chleb żytni tradycyjny - - Portal Gov.pl", "content": "Bochenek żytniego chleba z lekko popękaną na wierzchu skórką. Miękisz po lekkim naciśnięciu powinien wrócić do stanu pierwotnego. Miękisz o równomiernym zabarwieniu, suchy w dotyku o dobrej krajalności. Pieczywo żytnie pieczone od pokoleń jest najbardziej charakterystycznym pieczywem dla regionu Lubelszczyzny. Taki właśnie chleb pieczono w domach, szczególnie na wsi, co 2-3 tygodnie. „Chleb ten jest smaczny i jednocześnie zdrowy, wytwarzany jest jedynie z mąki żytniej, wody i soli. Utrzymywał swoją świeżość nawet do 7 dni” (wywiad przeprowadzony z mieszkańcami Baranowa). Dawniej chleb żytni był pieczony przez gospodynie w domowych piecach chlebowych, miał piękny kolor dzięki ciemnej mące, twardą grubą skórkę chroniącą przed wyschnięciem i długo zachowywał świeżość. Od 1948 roku, kiedy to powstała na terenie Baranowa Gminna Spółdzielnia „Samopomoc Chłopska”, powoli rozwijała się produkcja i wyrób tradycyjnego pieczywa. Chleb żytni tradycyjny produkowany jest w spółdzielni od 1964 roku na podstawie własnej receptury. „Tradycyjnie mięsiło się ciasto ręcznie, a przy większej produkcji proces ten wykonywano przy pomocy maszyn łopatkowych zw. „mięsiołkami”. Ciasto wyrabiano w tzw. „bajtach” – prostokątnych, dużych dzieży (wielkości biurka) zrobionych z desek. Na bajtach były przykrywy i na nich wyrabiało się ciasto na chleb. Porcje ciasta ważyło się na wadze szalkowej. Bochenki były większe niż dzisiaj – dwukilowe i zazwyczaj okrągłe. (…) Obecnie chleb żytni podsypuje się na desce mąką ziemniaczaną i ciasto układa się w foremkach metalowych o różnych kształtach – raczej prostokątnych. Dzięki temu chleb utrzymuje większą wilgotność.” (wywiad przeprowadzony z pracownikami Gminnej Spółdzielni „Samopomoc Chłopska” w Baranowie). Chleb żytni tradycyjny posiada szczególną jakość, która wynika z jego składu. Jest pieczony bez dodatku drożdży i polepszaczy. Jego sekretem i podstawową zaletą jest bardzo starannie prowadzony zakwas i staranna technologia wypieku. Chleb żytni tradycyjny produkowany jest w prosty, zdrowy sposób, dlatego coraz bardziej cieszy się wielkim uznaniem.", "url": "https://www.gov.pl/web/rolnictwo/chleb-zytni-tradycyjny", "category": "łódzkie", "sub_category": "Wyroby piekarnicze i cukiernicze", "phrase": "Chleb żytni świątnicki"}