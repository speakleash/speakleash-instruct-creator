{"meta_description": "Odkrywaj z nami regionalne tradycje! Sprawdź przepis na chleb świątnicki i poznaj jego historię.", "title": "Chleb świątnicki - regionalna tradycja | Akademia Mistrza", "content": "W ramach cyklu Regionalne Inspiracje tym razem zapraszamy do Pabianic, gdzie powstaje wyjątkowy Chleb Świątnicki. Jego receptura właściwie nie zmieniła się od prawie stu lat, a sam wypiek wciąż cieszy się ogromną popularnością. Ciekawostek o nim dowiedzieliśmy się od Wiesława Grabowskiego, właściciela piekarni przy ulicy Torowej 25, w której tworzony i sprzedawany jest właśnie Chleb Świątnicki. Historia zakładu zaczyna się w 1994 roku, kiedy Pan Wiesław, w drodze przetargu, przejął piekarnię od zakładów spółdzielczych, w których również pracował. Opowiedział nam, jak było ciężko na początku pozyskać rynki zbytu, ale powoli dał sobie radę ze wszystkim i tak jest do dziś. Pan Wiesław sam już nie pamięta, ile lat spędził w tym zakładzie. Bardzo często opowiada historie związane z samą pracą, czy z ludźmi, którzy pracowali lub nadal tam pracują. W trakcie rozmowy opowiedział o swoim życiu i tym, jak pracownicy się zmieniali, a Pan Wiesław nadal produkował i udoskonalał swoje wypieki. Nazwa powstała z historii właściciela – rodzina pana Wiesława pochodzi ze Świątnik. Odkąd sięga pamięcią, miejsce to zawsze kojarzyło mu się ze wspaniałymi wypiekami przygotowywanymi w rodzinnym domu. Chleb powstał na cześć właśnie tych wspomnień. Zarówno sposób jego wytwarzania, jak i sam smak miał na celu przypominać klientom dziecięce lata oraz pokazać, że w dzisiejszych czasach da się wytwarzać produkty w tradycyjny, sprawdzony sposób z najlepszych gatunkowo surowców. Celem także było nauczenie młodego pokolenia, iż chleb to coś więcej niż tylko produkt codziennego użytku, ale także wyjątkowy „kawałek” historii. Wyróżnia się przede wszystkim specyficznym smakiem i kształtem. Produkt ten wytwarzany jest w tradycyjny sposób z naturalnych składników, które potwierdzają liczne certyfikaty. Sekretem niewątpliwie jest również włożenie serca i wiedzy Pana Wiesława w każdy wypieczony bochenek oraz używanie tylko wyselekcjonowanych składników do jego produkcji. W trakcie rozmowy mieliśmy wyjątkową okazję obejrzeć i sfotografować drewniane formy, które niewątpliwe nadają charakterystyczny smak temu produktowi. Niestety Pan Wiesław nie zdradził nam, z jakiego drewna są wykonane. Sam ich kształt jest już naprawdę ciekawy. Wiemy także, że podczas pieczenia formy nadają bardzo dymny, mocny aromat drewna i oddają go każdemu bochenkowi. Produkt ten był wystawiany na różnych targach producentów żywności. Klienci bardzo docenili jego wyjątkową historię i jakość, dzięki czemu zdobył wiele nagród. Certyfikat, który uzyskał, wyróżnił Chleb Świątnicki na tle konkurencji. W każdym punkcie sprzedaży widnieje kopia takowego wpisu w celu potwierdzenia unikatowości produktu. Sam proces rejestracji jest dość skomplikowany, ponieważ trzeba udowodnić 25-letnią tradycję wytwarzania produktu w niezmienny sposób. Samo znalezienie się na liście jest już wielkim wyróżnieniem. Aktualnie w województwie łódzkim certyfikat ten uzyskały 153 produkty. W cyklu Regionalne Inspiracje prezentujemy wiele produktów, które mogą zainspirować Cię do poszerzenia swojej oferty. Jeśli spodobał Ci się nasz wpis, koniecznie zajrzyj tu po nowe pomysły na najciekawsze inspiracje cukiernicze i piekarnicze z Polski i świata.", "url": "https://www.akademiamistrza.pl/baza-wiedzy/artykuly-i-porady/regionalne-chleb-swiatnicki/", "category": "łódzkie", "sub_category": "Wyroby piekarnicze i cukiernicze", "phrase": "Chleb żytni świątnicki"}