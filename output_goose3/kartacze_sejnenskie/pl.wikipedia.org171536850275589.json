{"meta_description": "", "title": "Kartacz (potrawa) – Wikipedia, wolna encyklopedia", "content": "Gotowa kluska ma kształt owalny, w przekroju poprzecznym okrągły[1][2] i długość od 10 do 12 cm (kartacz)[1] albo od 8 do 10 cm (kartacz sejneński/cepelin)[2]. Ciasto przygotowuje się z masy powstałej przez połączenie tartych surowych ziemniaków z ziemniakami gotowanymi lub z mąką ziemniaczaną[2]. Dodaje się też skrobię uzyskaną przy ścieraniu surowych kartofli[2][3]. Zawartość surowych ziemniaków nadaje kartaczom szarą barwę. Nadzienie to zazwyczaj mięso mielone (przyprawione np. czosnkiem, pieprzem czarnym i cebulą). Zamiast mięsa spotyka się również inne wypełnienia, takie jak np. grzyby[3], kapusta[3], kapusta kiszona lub twaróg. Cepeliny gotuje się w wodzie i podaje na gorąco, zwykle okraszone skwarkami z boczku lub z posiekaną i zeszkloną cebulą[3]. Potrawa jest najbardziej popularna na Podlasiu[4][5], Suwalszczyźnie[1], Warmii[6] i Mazurach[6]. Na Litwie uchodzi za danie narodowe[7] i jest najpopularniejszym daniem w wielu restauracjach. W zależności od regionu nieco różni się sposób przygotowania cepelinów, jak i podanych do niego sosów.", "url": "https://pl.wikipedia.org/wiki/Kartacz_(potrawa)", "category": "podlaskie", "sub_category": "Gotowe dania i potrawy", "phrase": "Kartacze sejneńskie / cepeliny"}