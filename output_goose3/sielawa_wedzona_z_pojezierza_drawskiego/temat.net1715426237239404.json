{"meta_description": "Sielawa wędzona z Pojezierza Drawskiego to ryba sprawiana w ten sposób w całości. Ma lekko słonawy smak i złocisty kolor. Rybka jest wędzona w dymie spa", "title": "Wędzona sielawa wpisana jako produkt tradycyjny", "content": "\"Sielawa wędzona z Pojezierza Drawskiego\" to ryba sprawiana w ten sposób w całości. Ma lekko słonawy smak i złocisty kolor. Rybka jest wędzona w dymie spalanych polan buku lub olchy. Potrawa właśnie uzyskała status Produktu Tradycyjnego. Okolicznościowy certyfikat dla tego niebywałego przysmaku wydał Wiceminister Rolnictwa i Rozwoju Wsi Tadeusz Nalewajk. Wszystko dzięki staraniom Stowarzyszenia Lokalna Grupa Rybacka \"Partnerstwo Drawy\" z siedzibą w Szczecinku. Organizacji prezesuje Starosta Szczecinecki Krzysztof Lis. By uwędzić sielawę, najpierw trzeba ją złowić. To domena m.in. szczecineckich rybaków. Wędkarze łowią ją niezwykle rzadko, choć niektórzy posiedli patent na takie połowy. Sielawa jeszcze w latach 70-tych ubiegłego stulecia bytowała w wielu jeziorach na Pojezierzu Drawskim. Rybacy poławiali ją m.in. w jeziorach: Wierzchowo, Drawsko, Siecino i Pile. Obecnie ryby jest jakby mniej, ale nadal jest nadzwyczaj pożądanym obiektem rybackich połowów. Sielawę możemy uwędzić sami. Oto jeden z najpopularniejszych przepisów wędkarskich. Rybę patroszymy i wkładamy do solanki (30-40 gram soli na 1 litr wody). Odstawiamy w chłodne miejsce, może być do lodówki na około 1,5 godz. Później wyjmujemy rybę, wieszamy do ocieknięcia i wkładamy do ciepłej wędzarki o temperaturze 50 st. C. Puszczamy dym i wędzimy do uzyskania złotego koloru. W finalnej fazie wędzenia (na około 40 minut) podnosimy temperaturę do około 70 st. C Później pozostaje nam tylko rozkoszować się smakiem wędzonej sielawy. Jest niepowtarzalny. (sw)", "url": "https://temat.net/artykul/wedzona-sielawa-wpisana/213207", "category": "zachodniopomorskie", "sub_category": "Produkty rybołówstwa, w tym ryby", "phrase": "Sielawa wędzona z Pojezierza Drawskiego"}