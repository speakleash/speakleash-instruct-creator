{"meta_description": "Fundacja Dzieło Świętego Jakuba, organizująca Jarmark Jakubowy w Szczecinie i firma, której specjalnością jest wędzona sielawa z Pojezierza Drawskiego to kolejni członkowie Sieci Dziedzictwa Kulinarnego Pomorza Zachodniego.", "title": "Kolejne firmy w Sieci Dziedzictwa Kulinarnego Pomorza Zachodniego", "content": "Fundacja Dzieło Świętego Jakuba, organizująca Jarmark Jakubowy w Szczecinie i firma, której specjalnością jest wędzona sielawa z Pojezierza Drawskiego to kolejni członkowie Sieci Dziedzictwa Kulinarnego Pomorza Zachodniego. Nowi członkowie sieci odebrali w piątek certyfikaty potwierdzające przynależność do niej z rąk marszałka województw Olgierda Geblewicza. Prezes Fundacji ks. Maciej Pliszka, podkreślił, że coroczny Jarmark Jakubowy promuje regionalne i ekologiczne produkty tradycyjne. Dzięki prowadzonemu w Szczecinie na placu przed katedra sklepowi są one dostępne dla mieszkańców przez cały rok. Zapowiedział, że Fundacja ma w planach stworzenie sieci sklepów z takimi produktami, a także spółdzielni socjalnej, która produkowałaby żywność o najlepszej jakości z produktów regionalnych, na terenach dotkniętych bezrobociem, szczególnie popegeerowskich. Wiesław Perłak, właściciel przedsiębiorstwa, które w Starym Drawsku posiada m.in. wędzarnię i smażalnię ryb chwalił się wędzoną sielawą. To koronny nasz produkt, mimo że mamy w ofercie inne smażone, wędzone czy surowe ryby takie jak węgorze, pstrągi czy troć. Sielawa to tradycyjna ryba z tych terenów - podkreślił. W piątek także wpisano na Listę Produktów Tradycyjnych Ministerstwa Rolnictwa i Rozwoju Wsi kolejny 33. produkt z Pomorza Zachodniego - hołubcie bielkowskie. To prosta, ale syta potrawa przypominająca swojskie gołąbki. W liść kapusty zamiast mięsa i ryżu zawijamy starte ziemniaki i gotowaną kaszę jęczmienną - opisuje współautorka wniosku o wpisanie potrawy na listę Ewa Pietruszko. To potrawa znana od 70 lat, która zwyciężyła w lokalnym konkursie \"Poszukiwacze smaku\". Pozwoliła w czasach powojennych ludności spod Sambora przetrwać na tych ziemiach trudne czasy - dodała. Stała się nawet potrawą wigilijną - zaznaczyła. Wśród umieszczonych wcześniej na ministerialnej liście zachodniopomorskich produktów znajdują się także m.in. wytwarzane od lat według oryginalnych receptur produkty piekarnicze, w tym szczecińskie pierniki, przetwory ekologiczne, np. konfitury z róży, miody, ogórki kiszone, miody przelewickie czy puszka słynnego paprykarza szczecińskiego. Sieć Dziedzictwa Kulinarnego Pomorza Zachodniego liczy obecnie 42 firmy i instytucji. Należy do Europejskiej Sieci Dziedzictwa Kulinarnego, która istnieje od 1995 r. Aby stać się członkiem Sieci Dziedzictwa Kulinarnego Pomorza Zachodniego przetwórcy żywności powinni wytwarzać produkty z surowców produkowanych w tym regionie oraz szczegółowo opisać, jak one powstawały. Natomiast restauracje, punkty gastronomiczne i hotele powinny m.in. przygotowywać potrawy, które mają historyczne tradycje w regionie. Członkostwo w Sieci daje przedsiębiorcom prawo do umieszczania informacji na internetowych stronach województwa i Europejskiej Sieci Dziedzictwa Kulinarnego, a także możliwość posługiwania się logo organizacji. Firmy wpisane na listę mogą bezpłatnie reklamować się w regionalnych folderach, a także uczestniczyć w regionalnych imprezach promocyjnych. (PAP)", "url": "https://dzieje.pl/rozmaitosci/kolejne-firmy-w-sieci-dziedzictwa-kulinarnego-pomorza-zachodniego", "category": "zachodniopomorskie", "sub_category": "Produkty rybołówstwa, w tym ryby", "phrase": "Sielawa wędzona z Pojezierza Drawskiego"}