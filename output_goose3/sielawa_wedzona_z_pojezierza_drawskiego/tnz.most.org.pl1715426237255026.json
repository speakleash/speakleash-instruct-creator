{"meta_description": "Gmina Czaplinek położona jest w południowo–wschodniej części województwa zachodniopomorskiego,  w powiecie drawskim.  Zajmuje obszar około 365", "title": "Czaplinek | 100% Natury", "content": "Jest to miejsce w Polsce, gdzie można znaleźć ciszę nad jeziorem i zobaczyć krążące nad wodą bieliki, miejsce, gdzie białe żagle jachtów na wodzie spotykają się z kajakami i łabędziami, miejsce, gdzie ze wzgórz rozciąga się imponujący widok, a w dolinach płyną czyste rzeki, gdzie zabytki historii spotykają się z cudami natury. Nie są to zatłoczone Mazury, ale centrum Pojezierza Drawskiego, jednego z najciekawszych regionów fizyczno-geograficznych w Polsce, słynącego z pięknej rzeźby terenu, czystych jezior i wspaniałych lasów. Najważniejszą miejscowością jest oczywiście Czaplinek, liczący ponad 7000 mieszkańców, będący gospodarczym, turystycznym i kulturalnym centrum całego regionu, związanego z jeziorem Drawsko. Czaplinek to również centrum turystyki aktywnej. Jezioro Drawsko to oczywiście żagle, zarówno duże jachty i małe żaglówki, szkółki żeglarskie i deski windsurfingowe, liczne zatoki, wyspy i długa linia brzegowa tego jeziora to raj dla żeglarzy. Czyste jeziora sprzyjają nurkowaniu, w wodach jeziora Kaleńskiego odbywają się mistrzostwa Polski w łowiectwie podwodnym. Z wód jezior i rzek korzystają kajakarze –w Czaplinku zaczyna się szlak kajakowy Drawy im. Ks. Kard. Karola Wojtyły, który także tutaj pływał kajakiem. Urocze okolice sprzyjają rowerzystom – to w Czaplinku jest największa sieć szlaków rowerowych w województwie zachodniopomorskim. Czaplinek to także dobra marka – to z nim związane są „Miody Drahimskie\" oraz sielawa wędzona, będące regionalnymi produktami województwa zachodniopomorskiego.", "url": "http://www.tnz.most.org.pl/100procentnatury/gminy/gmina-czaplinek", "category": "zachodniopomorskie", "sub_category": "Produkty rybołówstwa, w tym ryby", "phrase": "Sielawa wędzona z Pojezierza Drawskiego"}