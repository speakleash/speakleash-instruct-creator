{"meta_description": "", "title": "Pszczoła, gęś i ryba, czyli kilka słów o smakach Pomorza Zachodniego.", "content": "Gdyby ktoś nas kiedyś spytał z czego słynie kuchnia Pomorza Zachodniego zgodnie odpowiedzielibyśmy, że… nie mamy pojęcia   Zawsze wydawało nam się, że te rejony nie mają do zaoferowania nic szczególnego, a w jak wielkim błędzie byliśmy dowiedzieliśmy się podczas naszej podróży po zachodniopomorskim.  By lepiej poznać temat, przejrzeliśmy Listę Produktów Regionalnych, porozmawialiśmy z napotkanymi ludźmi, przeczesaliśmy internet i odwiedziliśmy Dworek Tradycja w Bełcznej. Duża ilość jezior, stawów, rzek oraz bliskość morza spowodowały, że chyba najbardziej popularnym produktem regionalnym stały się ryby, zarówno te słodko jak i słonowodne, które po dziś dzień królują na stołach. Gotowane węgorze, śledzie kołobrzeskie czy sandacz i paprykarz szczeciński to ulubione przysmaki mieszkańców zachodniopomorskiego. Sielawa wędzona z Pojezierza Drawskiego była pierwszą rybą jaką mieliśmy okazję skosztować w niewielkiej przydrożnej knajpce „U Romka” w Starym Drawsku. Dokładnie oczyszczona i wypatroszona zalewana jest w roztworze solnym, a następnie wędzona przez kilkanaście minut w temperaturze około 50-70 stopni, podawana ze świeżym chlebem – stanowi świetną przekąskę w ciągu dnia. Kiszony Łosoś z Kamienia Pomorskiego na długo zapadnie w naszej pamięci – niezwykłe połączenie surowej ryby z polskimi ziołami, przyprawami i czosnkiem sprawia, że do restauracji Ryby Zubowicz chciałoby się wracać codziennie, a smażona sieja miedwieńska oraz pierogi z pstrągiem, które mieliśmy okazję skosztować w restauracji Ryby Lubie w Lubieszewie również skradły nam serce.  Wybór jest naprawdę ogromny, a rybę można znaleźć tutaj w każdej postaci. Oczywiście zachodniopomorskie to nie tylko ryby, ale również pyszne przetwory mięsne. Na stołach nierzadko królował zając, drób, kaczki oraz wieprzowina.Gęsina od lat odgrywała znaczącą rolę w życiu mieszkańców Pomorza, a pasztet, jaki mieliśmy okazję skosztować z Zagrody Nieborowo był jednym z najlepszych jakie jedliśmy w życiu.  Warto również wspomnieć o kruchej kiełbasie domowej, wędzonej na drewnie bukowym lub owocowym, wędzonym udźcu wieprzowy czy przepysznej szynce świdwińskiej.  Pasztecik szczeciński, podawany najczęściej z barszczem, to kolejny przysmak regionu, którym po dziś dzień zajadają się nie tylko turyści, ale i sami mieszkańcu. Jego historia sięga końca lat 60-tych XX wieku i mimo, że obecnie w ofercie znaleźć można pasztet z żółtym serem i pieczarkami, kapustą i grzybami czy jajkiem, to właśnie ten z farszem wołowym cieszy się największą popularnością. Pomorze Zachodnie to również alkohol. Spróbowanie miodu pitnego (jak czcibor czy cedyński) to punkt obowiązkowy podczas wizyty w tym regionie, a trójniaka wolińskiego, który zajął pierwsze miejsce w kategorii Napoje Regionalne w 2017 roku, skosztować można w Centrum Słowian i Wikingów na Wyspie Wolin.  Lipiańskie piwo Zaczynaj mające ponad 500-letnią tradycję, piwo szczecińskie, które możecie sprawdzić między innymi w Browarze Stara Komenda w Szczecinie oraz piwo Połczyńskie produkowane na bazie krystalicznie czystej wody to idealne produkty dla smakoszy piwa.  Warto również wspomnieć o śliwkach, na bazie których powstają pyszne nalewki.  Jednak największym zaskoczeniem była dla nas Winnica Turnau, do której trafiliśmy przypadkiem. Piękne położenie w środku lasu, w pobliżu Jeziora Długiego to zdecydowanie największy atut tego miejsca, a wina które są tu produkowane spokojnie mogą równać się z tymi z Włoch czy Francji. Szukając smaków Pomorza Zachodniego nie mogliśmy nie skusić się na coś słodkiego. Oczywiście wizyta w tym regionie nie mogłaby się odbyć bez skosztowania piernika szczecińskiego o słodko-korzennym smaku, wypiekanego często w kształcie mewy, ryby, statków czy żaglówek, i bardzo różniącego się od znanego wszystkim piernika toruńskiego. Warto również wspomnieć o mlecznej krówce, niegdyś sprzedawanej luzem na wagę, jabłuszkach w koszulkach w krucho-drożdżowym cieście, które można kupić w niewielkim sklepiku cukierniczym prowadzonym przez Szkołę numer 6 w Szczecinie oraz strucli z makiem, podawanej głównie na święta. Pisząc o słodkościach nie można pominąć miodów - jednego z najbardziej charakterystycznych produktów Pomorza Zachodniego, któremu produkcji sprzyja duża ilość pól rzepaku czy wrzosowisk. Spora ilość miodów została wpisana na Listę Produktów Tradycyjnych, a wśród tych najbardziej popularnych znaleźć można miody przelewickie, miody wałeckie, akacjowy miód cedyński, pojawiający się na różnych jarmarkach i dożynkach, miód z Lasu świętej Marii, miody pojezierza choszczeńskiego i pojezierza drawskiego, miody rusinowskie, dębickie oraz miód drahimski, którego mogliśmy skosztować w Gospodarstwie Pasiecznym Grzegorza Fujarskiego w Czaplinku i który sprzedawany jest w pięciu gatunkach: rzepakowym, gryczanym, wielokwiatowym, lipowym oraz wrzosowym. Pola zboża ciągnące się po horyzont sprzyjają produkcji chleba, który kupić można w każdej piekarni. Chleb szczeciński to chyba najbardziej znany produkt tego typu, jego tradycja sięga końca lat 60-tych XX wieku, a pierwsze powojenne wzmianki znaleźć można w zapiskach szczecińskich piekarzy. Chlebem razowym koprzywieńskim często witano szczególnych gości i wręczano go parom młodym na początku wesela. Do dzisiaj kobiety z ziem koprzywieńskich i barwickich wypiekają go według przepisów babć i mam.  Podczas jarmarków czy dożynek często skosztować można również chleba wiejskiego wojennego z gminy Chociwel oraz chleba gwdowskiego. Przetwory po dziś dzień można kupić na regionalnych targach czy w malutkich lokalnych sklepikach. Konfitura szczecińska z zielonych pomidorów, grzyby marynowane z szyszką podawane najczęściej podczas świąt, ogórek kołobrzeski małosolny i kiszony przygotowywany na solance z dodatkiem kopru, korzenia chrzanu i czosnku, kapusta kiszona z beczki, przetwory owocowe i warzywne sprzedawane na targu w Centrum Słowian i Wikingów, konfitura z owoców róży czy powidła radziszewskie – to tylko niektóre z produktów, które można skosztować w tym regionie. Będąc tutaj warto zaopatrzyć się w kilka słoików, które pozwolą przetrwać zimę A co jeszcze? Oczywiście warto tutaj wspomnieć o ziemniaku wyszoborskim na bazie którego przygotowywane są placki ziemniaczane, sałatki czy pierogi, jadalnych kwiatach, które są dodatkiem do wielu dań i deserów, serze bałtyckim, hołubciach bielkowskich serwowanych z sosem grzybowym na Wigilię czy bełczańskiej zupie piwnej, której możecie skosztować między innymi we wspomnianym na początku Domku Tradycja. Nietrudno więc zauważyć, że kuchnia Pomorza Zachodniego jest bardzo różnorodna. Większość regionalnych produktów skosztować można podczas dożynek, tagów rolnych, jarmarków czy konkursów kulinarnych, kiedy to koła gospodyń spotykają się i prezentują od lat niezmienione smaki regionu Nas kuchnia zachodniopomorska bardzo zaskoczyła i cieszymy się, że mieliśmy okazję skosztować tak wielu pysznych, regionalnych produktów.  To, że ciągle się czegoś uczymy to chyba największa zaleta podróżowania A co Wy dodalibyście do tej listy? Nasza podróż po zachodniopomorskim zorganizowana była w ramach trwającego obecnie konkursu Turystycznych Mistrzostw Blogerów. Razem z piętnastką innych blogerów odkrywamy najpiękniejsze zakątki naszego kraju. Jeśli uważasz, że w fajny i ciekawy sposób przedstawiliśmy Pomorze Zachodnie to możesz oddać na nas swój głos na stronie konkursu (głosować można raz dziennie podając adres email) Będzie nam bardzo miło!", "url": "http://swiatwedlugrostkow.pl/kuchnia-regionalna-pomorza-zachodniego/", "category": "zachodniopomorskie", "sub_category": "Produkty rybołówstwa, w tym ryby", "phrase": "Sielawa wędzona z Pojezierza Drawskiego"}