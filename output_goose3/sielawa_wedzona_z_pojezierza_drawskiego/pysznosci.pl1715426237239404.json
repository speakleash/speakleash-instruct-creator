{"meta_description": "Z wyglądu przypomina śledzia, choć żyje w zbiornikach słodkowodnych. Ma smaczne i delikatne mięso, a w dodatku niewiele…", "title": "Nie trzeba skrobać i usuwać ości. Polacy nie doceniają, chociaż mają ją pod nosem", "content": "Nie trzeba skrobać i usuwać ości. Polacy nie doceniają, chociaż mają ją pod nosem Nie trzeba skrobać i usuwać ości. Polacy nie doceniają, chociaż mają ją pod nosem Z wyglądu przypomina śledzia, choć żyje w zbiornikach słodkowodnych. Ma smaczne i delikatne mięso, a w dodatku niewiele uciążliwych ości. Mimo to sielawa nie cieszy się w Polsce specjalną popularnością. Może czas to zmienić? Nasi przodkowie bardzo cenili tę rybę, najmniejszą przedstawicielkę rodziny łososiowatych, pływającą w ławicach i odżywiającą się wyłącznie planktonem (dlatego nie da się jej złowić na wędkę). Do jedzenia sielawy zachęcała choćby pierwsza polska celebrytka kulinarna, czyli Lucyna Ćwierczakiewiczowa, autorka bestsellerowej publikacji \"365 obiadów za 5 złotych\", wydanej po raz pierwszy w 1860 r. Sielawę, zwaną też morzanką lub po kaszubsku morënką, chętnie jadano także po uwędzeniu. Wędzona sielawa znajduje się nawet na liście produktów tradycyjnych województwa pomorskiego. Ryba, występująca przede wszystkim w czystych i chłodnych jeziorach położonych w zlewisku Morza Bałtyckiego, była i do dziś jest szczególnie popularna w północnej Polsce, zwłaszcza na Kaszubach i Mazurach. W innych regionach kraju sielawa nie cieszy się specjalnym uznaniem, choć ma wiele zalet – białe, delikatne i smaczne mięso oraz niewiele ości. W Szwecji wykorzystuje się nawet jej ikrę, kawior zwany \"kalix löjrom\", o charakterystycznym, pomarańczowym kolorze, uchodzi w Skandynawii za produkt bardzo ekskluzywny. Po sielawę, zarówno świeżą, jak i wędzoną, warto sięgnąć nie tylko ze względu na waloru smakowe, ale również wartości odżywcze. Jak wszystkie ryby jest doskonałym źródłem łatwo strawnego białka, w tym aminokwasów egzogennych, których organizm nie potrafi sam wyprodukować i muszą być dostarczane wraz z pożywieniem. Mięso sielawy zawiera stosunkowo niewiele tłuszczu, za to dostarcza mnóstwo cennych witamin z grupy B, zwłaszcza B1, B3 i B4, odpowiedzialnych m.in. za prawidłową pracę układu nerwowego i mózgu, a także pomagających utrzymać kondycję mięśni i regenerujących je po wzmożonym wysiłku. Sielawa jest bogatym źródłem składników mineralnych, choćby fosforu stanowiącego budulec kości i zębów, uczestniczącego w przewodzeniu bodźców nerwowych, regulującego pracę serca oraz pomagającego utrzymać równowagę kwasowo-zasadową. To też skarbnica rzadko spotykanego w naszej diecie selenu, który chroni komórki przed szkodliwym działaniem wolnych rodników i stymuluje system odpornościowy. Mięso tej ryby jest nie tylko smaczne, ale również niskokaloryczne – 100 g produktu dostarcza zaledwie 96 kcal. Ta wartość rośnie w przypadku sielawy wędzonej, która zapewnia około 130 kcal. Kaszubi uważają, że najsmaczniejsza jest sielawa wędzona. \"Ryba w taki sposób przyrządzana znana była dawnym, jeszcze przedwojennym mieszkańcom Pojezierza Drawskiego. Wiedzę o tym przekazali oni w ciągu pierwszych lat powojennych polskim rybakom jeziorowym, z którymi jakiś czas razem pracowali. Od nich z kolei zainteresowani mieszkańcy regionu\" – wynika z wywiadu etnograficznego przeprowadzonego przy okazji wprowadzania specjału na listę produktów tradycyjnych ministerstwa rolnictwa. Starą tradycję wędzenia ryby potwierdził jeden z rdzennych mieszkańców tych ziem, zamieszkały w Starym Drawsku: \"Sielawa musi być dokładnie czyszczona, wypatroszona i myta. Następnie zalewa się rybę roztworem soli. Następnie rybę wyjmuje się z solanki i nanizuje na nierdzewne pręty metalowe z niewielkim między nimi odstępem i ustawia na stojak na około 30 minut, aby ściekła z ryby woda. Przez około 15 minut wędzi się ryby w temperaturze ok. 700 stopni, potem w temperaturze ok. 500 st.\" Pyszna jest także sielawa smażona, przyrządzona choćby z przepisu Karola Okrasy. Ryby patroszymy, usuwamy łby, czyścimy i osuszamy, po czym oprószamy każdą tuszkę mąką i smażymy na rozgrzanym oleju na złoty kolor, z każdej strony. Podajemy z ziemniakami oraz grzybowym sosem tatarskim (mieszamy drobno posiekane jajka na twardo, ogórki konserwowe, cebulę, marynowane grzyby, kapary, musztardę, majonez, natkę pietruszki, szczypior, białe wino, sól i pieprz). Świeża sielawa świetnie nadaje się także do grillowania – po wypatroszeniu nakładamy do ryby łyżkę masła, skrapiamy sokiem z cytryny, posypujemy solą i zawijamy w folię aluminiową, po czym umieszczamy na ruszcie. W północnej Polsce chętnie jada się sielawę w zalewie octowej – rybę należy wypatroszyć, pokroić, obtoczyć w mące i usmażyć na złoty kolor, a następnie przełożyć do słoika i zalać zalewą z wody, octu, podsmażonej cebuli oraz garści rodzynek, doprawioną solą oraz pieprzem. Przysmak jest gotowy do spożycia po 2-3 dniach.", "url": "https://pysznosci.pl/nie-trzeba-skrobac-i-usuwac-osci-polacy-nie-doceniaja-chociaz-maja-ja-pod-nosem,7009050517449632a", "category": "zachodniopomorskie", "sub_category": "Produkty rybołówstwa, w tym ryby", "phrase": "Sielawa wędzona z Pojezierza Drawskiego"}