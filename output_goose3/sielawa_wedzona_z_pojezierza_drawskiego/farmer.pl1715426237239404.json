{"meta_description": "", "title": "Sielawa wędzona z Pojezierza Drawskiego produktem tradycyjnym - Przedsiębiorczość", "content": "Sielawa wędzona z Pojezierza Drawskiego - to ryba wędzona w całości, wraz z podsuszoną skórą. Ma dymny zapach, lekko słonawy smak oraz złocisty kolor. Do lat 90. ubiegłego wieku sielawa występowała w jeziorach drawskich w znacznych ilościach. W latach 70. naukowcy mówili nawet o jeziorach sielawowych - na Pomorzu Zachodnim wymieniano m.in. Siecino, Drawsko, Kaleńsko. Obecnie sielawy jest coraz mniej, lecz sporo tych ryb występuje w jeziorach: Pile, Drawsko, Siecino, Komorze i Lubie. Wniosek o wpisanie sielawy wędzonej z Pojezierza Drawskiego na listę produktów tradycyjnych złożyła Lokalna Grupa Rybacka \"Partnerstwo Drawy\" w Szczecinku. Aby produkt uzyskał status regionalny, musi spełniać wiele warunków, m.in. powstawać z wykorzystaniem tradycyjnych metod, które są używane od co najmniej 25 lat. Wnioski o wpisanie na listę produktów tradycyjnych kierowane są do marszałków województw, którzy wysyłają je do ministra rolnictwa. Resort decyduje o wpisaniu na listę. Na liście produktów regionalnych z woj. zachodniopomorskiego są m.in.: chleb wiejski wojenny, paprykarz szczeciński, jeziorowy ogórek kiszony, kiszka szwedzka czy miody przelewickie.", "url": "https://www.farmer.pl/biznes/przedsiebiorczosc/sielawa-wedzona-z-pojezierza-drawskiego-produktem-tradycyjnym,44947.html", "category": "zachodniopomorskie", "sub_category": "Produkty rybołówstwa, w tym ryby", "phrase": "Sielawa wędzona z Pojezierza Drawskiego"}