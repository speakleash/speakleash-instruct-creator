{"meta_description": "Produkt wpisany na listę produktów tradycyjnych w dniu 2014-07-15 w kategorii Gotowe dania i potrawy w woj. podkarpackim.", "title": "Pierogi ruskie razowe - - Portal Gov.pl", "content": "Pierogi w kształcie półksiężyca, w przekroju farsz z wyraźnie widocznymi drobinami czosnku. Na zewnątrz jasnobrązowa z ciemnymi cętkami, na przekroju jasnokremowy farsz z widocznymi białymi drobinami czosnku. Smak i zapach delikatny, charakterystyczny dla sera i ziemniaków z wyczuwalnym zapachem czosnku. Pilzno – miasto w województwie podkarpackim z wielowiekową tradycją, leżące w dolinie rzeki Wisłoki u podnóża Góry Maga, wznoszącej się na wysokość 365 metrów n.p.m. Góra ta jest symbolem Ziemi Pilzneńskiej i jej okolic. Krzyżowały się tu i przecinały szlaki handlowe z północy na południe i ze wschodu na zachód, a tym samym krzyżowały się tu wpływy różnych kultur, w tym też różne wpływy kulinarne. Można domniemywać, że pierogi do Pilzna dotarły wraz z kupcami z Rusi, którzy mieli obowiązek wystawiać tu swoje towary na sprzedaż. Pierogi ruskie robione są z mąki razowej. „Ciasto na pierogi to było proste robione, bo do mąki to tylko jajko się dodawało i wodę. Wyrobić to dobrą chwilę schodziło tak żeby ciasto do rąk się nie kleiło i było takie sprężyste. Potem to już tylko rozwałkować cienko, wykroić kółka od szklanki i nałożyć łyżeczką farszu. Mocno ścisnąć dookoła, żeby się pieróg nie otworzył we wodzie. Do wrzącej osolonej wody trzeba wrzucić i jak wypłyną to ze 3 minuty, żeby się gotowały. A najlepiej spróbować palcem czy są miękkie” (Wywiad przeprowadzony z mieszkańcami Żdżar). Farsz przygotowywany jest z ziemniaków, sera twarogowego, cebuli, soli, pieprzu i czosnku nadającego charakterystycznego dla tej rośliny posmaku. „Zazwyczaj w pierogach ruskich razowych było ziemniaków więcej jak sera. Razem zmielone i omaszczone cebulką, a czosnek to dodawała mama na samym końcu jak farsz był gotowy i razem dokładnie mieszała. W lecie nie dokładała czosnku tylko w zimie albo jesienią” (Wywiad przeprowadzony z mieszkańcami Pilzna). Należy podkreślić, że czosnek, oprócz doznań smakowych, ma szerokie spektrum właściwości leczniczych. Dodawany do pierogów, w okresie jesieni, zimy i przedwiośnia miał zastosowanie profilaktyczne i lecznicze. Pierogi ruskie razowe podawane są na gorąco, okraszone masłem, skwarkami lub zrumienioną cebulą.", "url": "https://www.gov.pl/web/rolnictwo/pierogi-ruskie-razowe", "category": "podkarpackie", "sub_category": "Gotowe dania i potrawy", "phrase": "Pierogi ruskie razowe"}