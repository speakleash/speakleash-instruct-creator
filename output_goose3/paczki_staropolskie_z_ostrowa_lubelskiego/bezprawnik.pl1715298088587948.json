{"meta_description": "Przy okazji Tłustego Czwartku warto sprawdzić, czy nasz rodzimy pączek jest chroniony prawnie.", "title": "Tłusty czwartek to moment na ważne pytania. Czy pączki są naszym dziedzictwem narodowym, jak Wawel czy Chopin? pączek jako produkt tradycyjny", "content": "Tłusty Czwartek to doskonała okazja, żeby przyjrzeć się naszym rodzimym produktom. W końcu nic tak nie rozsławia nas w świecie, jak nasza kuchnia. A z tej Polacy słyną. Słyną również z tradycyjnych produktów, które nauczyliśmy się doceniać. Powstały nawet specjalne przepisy, które zajmują się ich ochroną i popularyzacją. Jak ta ochrona wygląda w praktyce i gdzie możemy znaleźć najbardziej znane produkty tradycyjne? Nazwy Pochodzenia, Oznaczenia Geograficzne, Gwarantowane Tradycyjne Specjalności oraz produkty tradycyjne każdy z nas słyszał te określenia i pewnie automatycznie wiąże je z naszą rodzimą kuchnią. Jak jednak dane oznaczenia przekładają się na faktyczną ochronę i korzyści dla wytwórców? Chyba najkorzystniejsze w praktyce jest ubieganie się o zarejestrowanie produktu jako Chronione Nazwą Pochodzenia, Chronione Oznaczeniem Geograficznych lub jako Gwarantowana Tradycyjna Specjalność. Są to oznaczenia, którym przepisy przyznają największe realne korzyści i ochronę. Ich zarejestrowanie uprawnia do ochrony przed wykorzystywaniem komercyjnym nazwy. Chroni także przed wykorzystaniem renomy nazwy, także w odniesieniu do użycia danego produktu jako składnika innego wyrobu. Oznacza to, że producenci mogą wywierać realny wpływ na pojawianie się w szerszym obiegu nazwy ich wytworów i sposób ich używania. Żeby dany produkt został objęty tego typu ochroną, musi spełnić odpowiednie wymagania. Przede wszystkim musi być związany z miejscem, regionem lub krajem. Związek ten musi nadawać mu specyficznych właściwości, jakości lub cech. Trochę odmienne wymagania obowiązują dla produktu objętego znakiem Gwarantowanej Tradycyjnej Specjalności. W tym przypadku główny nacisk kładziony jest na tradycje jego wytwarzania. Sposób wytwarzania nadaje wyrobom oryginalne, odróżniające je od innych podobnych produktów cechy. Niestety w żadnej z tych grup nie znajdziemy naszych tradycyjnych pączków. Jedynym miejscem, gdzie nasze pączki zostały docenione i zauważone jest Lista Produktów Tradycyjnych. Obejmuje ona 1950 przysmaków. Wśród nich znajdziemy bardzo znane tradycyjne i regionalne wyroby: oscypek, rogale świętomarcińskie, moskol, śląskie oblaty, czy pieczone na Warmii anielskie ruchańce. Jest również kilka rodzajów pączków: pączki opatowskie wpisane na listę w 2012 roku, wpisany dla województwa świętokrzyskiego pączki żakowolskie z powidłami z antonówek, pączki staropolskie z Ostrowa Lubelskiego i pączki tradycyjne z województwa łódzkiego. Niestety, prowadzona przez Ministerstwo Rolnictwa i Rozwoju Wsi lista ma charakter głównie informacyjny. Służy wyłącznie zbieraniu i rozpowszechnianiu informacji związanych z wytwarzaniem produktów tradycyjnych. Nie wiąże się z ochroną nazwy ani z kontrolą zgodności produkcji z zadeklarowaną metodą wytwarzania. Pewnym plusem wpisu danego produktu na listę jest możliwość ubiegania się o uzyskanie odstępstw od wymagań sanitarnych i weterynaryjnych. Produkcja wyrobów nie podlega jednak żadnej kontroli.", "url": "https://bezprawnik.pl/tlusty-czwartek-2020/", "category": "lubelskie", "sub_category": "Wyroby piekarnicze i cukiernicze", "phrase": "Pączki staropolskie z Ostrowa Lubelskiego"}