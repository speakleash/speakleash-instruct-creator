{"meta_description": "MARKOWA (pow. łańcucki). Kiełbasa z masarni rodziny Fołtów, choć robiona z najlepszej wieprzowiny i bez konserwantów, nie spełnia unijnych wymogów. Mimo to zajadają się nią w Niemczech i Belgii, a nawet w RPA. Markowska kiełbasa wywożona jest za granicę.....w walizkach.", "title": "Europa wcina naszą kiełbasę", "content": "- Śmiejemy się, że my to tacy walizkowi eksporterzy - mówią Fołtowie. - Zwłaszcza, że naszym marzeniem jest podbój tylko podkarpackiego rynku. Jesteśmy zbyt mała masarnia, żeby walczyć o unijnego klienta. Nie spełniamy wymogów. Zresztą nie zbiegamy o to. Los jednak bywa przewrotny. Wiadomości o ich kiełbasie z najlepszego mięsa wieprzowego, bez konserwantów zaczęły docierać do Polaków z Niemiec, Włoch, Belgii, Stanów Zjednoczonych, Republiki Południowej Afryki.  - My najdalej byliśmy w Słowacji, a nasza kiełbasa zawędrowała już do Republiki Południowej Afryki i Ameryki - śmieją się Czesława i Jan Fołtowie z Markowej. I ciągle nie mogą uwierzyć, że ich kiełbasa jest przebojem w Niemczech i Belgii.  A wszystko przez wielbicieli ich wędlin, którzy przysmaki z masarni Fołtów wywożą z kraju w walizach po 10-20 kg i częstują niemieckich przedsiębiorców oraz sąsiadów. - Teraz nie ma tygodnia, żeby ktoś nie zamawiał 10, 15 kg kiełbasy albo kaszanki, bo właśnie jedzie do rodziny albo znajomego za granicą. Tam naszymi przysmakami zajadają się Polacy mieszkający na obczyźnie i ich niemieccy, włoscy albo belgijscy sąsiedzi i znajomi - opowiada pani Czesława. Tym właśnie sposobem na kiełbasę z Markowej natknął się właściciel niemieckich supermarketów, który zachwycony smakiem, zabiega o współpracę z Polakami. Fołtowie śmieją się przy tym, że ich kiełbasa jest tak sprytna, że nawet unijnych urzędników przechytrzyła i bez biurokracji na stoły cudzoziemców wdarła się przebojem. - Ostatnio wekowałam 14 kg kaszanki dla Włochów - opowiada pani Czesława. Naszych wędlin skosztowali u córki znajomych, która na stałe mieszka w Rzymie. I tak potem prosili o jeszcze, że trzeba im było wysyłać paczkę z wędlinami. Miejscowi też zabiegają o wędliny od Fołtów. Stałymi klientami są miedzy innymi plebanie z Siennowa i Wysokiej oraz nauczyciele z miejscowej szkoły i mieszkańcy okolicznych wsi. Główki Teresa Kud, mieszkanka Markowej: Ja tylko u nich kupuję mięsa i wędliny. Najlepszą mają kiełbasę, taką prawdziwą, idealnie doprawianą, 8 godzin wędzoną. Chociaż kaszanki i salcesony też bardzo smaczne, jak człowiek zje, to pół dnia jest najedzony. Broń Boże, żeby zrezygnowali z miejscowego klienta i wszystko wysyłali do Unii.", "url": "https://nowiny24.pl/europa-wcina-nasza-kielbase/ar/5942859", "category": "łódzkie", "sub_category": "Mięso świeże oraz produkty mięsne", "phrase": "Kiełbasa sołtysa z Bilskiej Woli"}