{"meta_description": "Wiosenne i letnie weekendy w Polsce pachną grillem. Powoli, nieśmiało rozpoczyna się sezon na grillowanie, które uskuteczniamy w weekendy, a na ruszt najczęściej trafiają kiełbasa i karkówka, boczek i szaszłyki. Postanowiliśmy przyjrzeć się składom kiełbas tak chętnie kupowanych na grilla. Istnieją proste zasady, które pozwolą wybrać najlepszą wędlinę.", "title": "Jakiej kiełbasy nie wybierać na grilla, a która będzie najlepsza? Zajrzyj na etykietę ze składem wędliny", "content": "Planujesz w weekend grillowanie? Wybieraj świadomie produkty, które trafią na ruszt, a potem stół. Wiosenne i letnie weekendy w Polsce pachną grillem. Powoli, nieśmiało rozpoczyna się sezon na grillowanie, które uskuteczniamy w weekendy, a na ruszt najczęściej trafiają kiełbasa i karkówka, boczek i szaszłyki. Postanowiliśmy przyjrzeć się składom kiełbas tak chętnie kupowanych na grilla. Istnieją proste zasady, które pozwolą wybrać najlepszą wędlinę. Pod nazwą grillowa, na ruszt, weekendowa albo klasycznie – śląska czy zwyczajna. Kiełbasy pod takimi nazwami czekają w sklepowych lodówkach, by kupić je na grilla. Zanim zachwyci nas apetycznie wyglądająca skórka, a opakowanie wyląduje w koszyku, przyjrzyjmy się składowi produktu. Na początku sezonu grillowego wybraliśmy się do jednego w popularnych marketów, by sprawdzić, jakie wędliny oferuje się klientom. Kiełbasa śląska na ruszt w opakowaniu o wadze 0,6 kg w promocji kosztuje niewiele i choć cena atrakcyjna, to skład już niekoniecznie. Ta kiełbasa wieprzowo-drobiowa, średnio rozdrobniona, wędzona, parzona ma bardzo długi skład: surowce wieprzowo-drobiowe 70% (w tym mięso wieprzowe 44%, mięso oddzielone mechanicznie z kurczaka 26%), woda, skórki wieprzowe, tłuszcz wieprzowy, skrobia ziemniaczana, sól, błonniki roślinne: bambusowy, pszenny bezglutenowy, sojowy izolat białka sojowego, stabilizatory: E451, E450, E452, E508, E262, substancja zagęszczająca: E407, emulgatory: E471, E472c, przeciwutleniacze: E301, E316, glukoza, przyprawy (zawierają gorczycę), cukier, wzmacniacz smaku: E621, aromaty, aromat dymu wędzarniczego, substancja konserwująca: E250, osłonka jadalna: jelito wieprzowe Sporo się tutaj dzieje i już na tym etapie powinniśmy poczuć niepokój. Oczywiście wszystkie składniki są dopuszczone do wykorzystania w produkcji żywności, ale nie oznacza to jednak, że korzystnie wpłyną na nasz układ trawienny. Jak sami widzicie, zawartość wędliny, którą kupujemy na ruszt, może bardzo różnić się od siebie – zarówno składem, jak i ceną. Tę dość często determinuje jakość. • Im krótszy skład produktu, tym lepiej. Najlepiej, by było tam mięso, tłuszcz, przyprawy. Nie powinno być w nim wzmacniaczy, jak skrobia ziemniaczana oraz glutaminian monosodowy. • Zasada numer dwa mówi o tym, że kiełbasa z mniejszą ilością wody, typu krakowska czy kabanosy, mniej sprawdzi się na grillu, bo szybko zrobi się bardzo sucha. Praktycy podpowiadają, by wybierać kiełbasy typu śląska czy biała. Już w trakcie świąt wielkanocnych przedstawiciele branży rolnej, producentów i przetwórców żywności apelowali do konsumentów, by nie kierowali się tylko ceną, ale przede wszystkim pochodzeniem produktów i ich składem. Przekonywali do zakupów w małych, lokalnych sklepach mięsnych, by w ten sposób wesprzeć tych, którym trudno konkurować z sieciami, nierzadko narzucającymi producentom niekorzystne warunki zakupy. W apelu wystosowanym m.in. przez Stowarzyszenie Rzeźników i Wędliniarzy RP zachęcano do zastanowienia się, czy nie lepiej kupić mniej, ale produktu lepszej jakości. W ten sposób możemy ograniczyć marnowanie żywności kupowanej „na górkę”. Jesteśmy na Google News. Dołącz do nas i śledź Portal Strefa Agro codziennie. Obserwuj Strefę Agro!", "url": "https://poranny.pl/zajrzyj-do-skladu-wedlin-przed-grillowaniem-oplaci-sie-jakiej-kielbasy-nie-wybierac-na-grilla-a-ktora-bedzie-najlepsza/ar/c8-17473423", "category": "łódzkie", "sub_category": "Mięso świeże oraz produkty mięsne", "phrase": "Kiełbasa sołtysa z Bilskiej Woli"}