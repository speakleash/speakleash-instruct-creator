{"meta_description": "Ser pleśniowy, gips, soczewki - dobre i nasze. Klienci mogą wzmacniać lokalne marki.", "title": "Kupuj produkty z regionu", "content": "Ser pleśniowy, gips, soczewki - dobre i nasze. Klienci mogą wzmacniać lokalne marki. Dolny Śląsk ma wiele dobrych regionalnych produktów, które z powodzeniem mogą konkurować z szumnie reklamowanymi markami. Naszych warto szukać w sklepach - w ten sposób pomagamy dolnośląskim firmom i ratujemy miejsca pracy. - Namawianie, by Dolnoślązacy wybierali wyroby z naszego regionu, to świetny pomysł - uśmiecha się Jerzy Lelito, prezes Spółdzielni Mleczarskiej KaMos z Kamiennej Góry. Najbardziej znanym wyrobem spółdzielni jest ser pleśniowy Camen Bleu, dostępny w całym kraju w niebieskim, trójkątnym opakowaniu. Spółdzielnia przetrwała, choć wiele innych zbankrutowało. Teraz ważny jest dla niej każdy klient, by rozwijać produkcję i zwiększać asortyment. Dolny Śląsk był znany z hodowli drobiu i produkcji jaj. Wszyscy słyszeli o Prochowicach. - Kiedyś tu było zatrzęsienie ferm drobiowych, teraz zostało już tylko kilka. Dobił nas ogromny import - mówi Walentyna Mecedońska, właścicielka fermy brojlerów w Prochowicach. - Dlatego promowaniu dolnośląskiego drobiu mogę tylko przyklasnąć. Kto się buduje lub remontuje, może sięgnąć po gips z kopalni \"Nowy Ląd\" z Niwnic w powiecie lwóweckim. Gips jest doskonałej jakości, trafia do składów budowlanych w Polce, krajów Unii oraz na Ukrainę. Kopalnia kończy teraz budowę nowoczesnej gipsowni za 26 mln zł, więc szefom firmy bardzo zależy na utrzymaniu sprzedaży na wysokim poziomie. Z regionu wałbrzyskiego można polecić np. Majonez Świdnicki, znany w całej Polsce. Z powodzeniem konkuruje z majonezami zagranicznych koncernów. - W takiej akcji nie ma nic złego. Na Zachodzie, np. w Niemczech, ludzie chętnie kupują regionalne produkty - mówi Marta Postoł, właścicielka Zakładu Handlu i Przetwórstwa Owocowo-Warzywnego \"Ścinawa\" w Legnickiem. Firma słynie z ogórków konserwowych. - Warto kupować nasze produkty, nawet jeżeli są troszkę droższe od innych, bo często są zdrowsze - dodaje Ryszard Zygmunt z firmy Nordpol z Wilkowa (powiat złotoryjski), produkującej lizaki lodowe. O tym, że warto promować dolnośląskie wyroby, przekonany jest także Rafał Górzyński, producent paluszków z Lubina. - Nie tylko w kryzysie lokalne wyroby powinny mieć pierwszeństwo - mówi Górzyński. - Ja, nawet kupując ubrania, staram się wybierać uszyte w Polsce. - Produkty, które mają charakter masowy i które nie różnią się specjalnie, muszą być intensywnie promowane - zgadza się prof. Zdzisław Knecht, rektor Wyższej Szkoły Zarządzania Edukacja we Wrocławiu. Współpraca: ALKA, SIYA, AAG Oto nasze propozycje na listę dobrych dolnośląskich produktów: * woda mineralna Staropolanka - Zespół Uzdrowisk Kłodzkich * tonery, tusze atramenty do drukarek - Black Point Wrocław * wyroby czekoladowe - Doti Smolec * szynka dębowa, kabanos wieprzowy i drobiowy extra, szynka zakonna, kiełbasa i pasztet ze strusia - Zakłady Mięsne Tarczyński * czekolady twarde, bomboniery - Cadbury Wrocław * szynka z pieca, kiełbasa, boczek, pasztet - Zakłady Mięsne Niebieszczańscy * gips budowlany - Kopalnia \"Nowy Ląd\" Niwnice, powiat lwówecki * kleje montażowe i chemia budowlana - Selena Wrocław * sucharki delikatesowe, biszkopt wrocławski - Spółdzielcze Zakłady Piekarski Ciastkarskie \"Mamut\" we Wrocławiu * pralki, kuchenki, zmywarki - Electrolux w Świdnicy * frytki - MC Cain Strzelin * telewizory LCD, boxy multimedialne, odtwarzacze DVD - ATS Wierzbice pod Wrocławiem * mocno wędzone szynki i kiełbasy z serii staropolskiej z Zakładów Mięsnych Niebieszczańscy z Proszówki (pow. lwówecki) * soczewki okularowe - JZO sp. z o.o * zastawa stołowa - fabryka porcelany Krzysztof w Wałbrzychu * zeszyty - firma Unipap ze Strzegomia * pościel - Bielbaw w Bielawie", "url": "https://gazetawroclawska.pl/kupuj-produkty-z-regionu/ar/90040", "category": "łódzkie", "sub_category": "Mięso świeże oraz produkty mięsne", "phrase": "Kiełbasa sołtysa z Bilskiej Woli"}