{"meta_description": "Poznaj mazowiecki miód o długiej tradycji. Miód Wielokwiatowy Ziemi Tłuszczańskiej. Z wizytą w pszczelarskim muzeum w Tłuszczu", "title": "Historia miodu ziemi tłuszczańskiej, czyli z wizytą w muzeum", "content": "Historia miodu ziemi tłuszczańskiej, czyli z wizytą w muzeum Jest taki region na Mazowszu, który ma wielowiekowe tradycje pszczelarskie. Pochodzi z niego wyśmienity Miód Wielokwiatowy Ziemi Tłuszczańskiej, ceniony przez mieszkańców i będący dumą pszczelarzy. Szczególnie warto przyjrzeć się mu, gdyż został wpisany na listę produktów tradycyjnych Ministerstwa Rolnictwa (w 2015 r.). Każdy kto jest w okolicy Tłuszcza (50 km od Warszawy) powinien także zajrzeć do lokalnego muzeum, aby bliżej poznać bogatą pszczelarską historię tego obszaru. Taka wizyta to także świetna okazja, aby spróbować słynnego miodu. Szczególne walory środowiska naturalnego ziemi tłuszczańskiej sprzyjają produkcji miodu wielokwiatowego, na który składa się nektar z wielu gatunków roślin. Dzieje się tak, gdyż warunki przyrodnicze tych okolic są wyjątkowo zróżnicowane: obszary suche i piaszczyste, leśne i polne, tworzą mozaikę z żyznymi i wilgotnymi łąkami, które przecinają niewielkie, czyste rzeki. W tak różnorodnych miejscach rozwijają się liczne rośliny zielne, byliny, krzewy i drzewa, których nektar zbierają pszczoły tworząc miód. Różnorodność natury uzupełniają małoobszarowe uprawy polowe, roślinność w przydomowych ogrodach, na miedzach i nieużytkach. Z bogactwa takiej przyrody czerpią okoliczni pszczelarze, którzy wiedzę o pszczołach i roślinach miododajnych przekazują sobie z pokolenia na pokolenie. Pierwsze wzmianki dotyczące miodu wielokwiatowego pozyskiwanego na obszarze ziemi tłuszczańskiej pochodzą z z 1565 r. Kolejne dokumenty poświadczające tradycję to XIX-wieczne pamiętniki lokalnych ziemian, w których czytamy o dużych, liczących nawet 100 uli, pasiekach zlokalizowanych przy dworach. Z początkiem XX wieku przybywało pszczelarzy, gdyż okoliczni mieszkańcy chętnie przechodzili kursy pszczelarskie, aby uzupełniać swoją wiedzę i jeszcze lepiej opiekować się pszczołami oraz pozyskiwać więcej miodu. Znaczenie pszczelarstwa na obszarze ziemi tłuszczańskiej wciąż wzrastało, aż w 1976 r. doszło do założenia Terenowego Kola Pszczelarzy w Tłuszczu, które prężnia działa do dzisiaj i aktualnie zrzesza ok. 100 pszczelarzy. O pszczelarskiej historii regionu można dowiedzieć się więcej w Muzeum Ziemi Tłuszczańskiej, w którym zgromadzono liczne eksponaty, m.in.: drewniane kłody i słomiane kószki służące niegdyś za ule, a także wirówki do miodu. W gablotach można podziwiać zabytkowy sprzęt pszczelarski, produkty pszczele, a także kolekcje znaczków i kart pocztowych z pszczelimi motywami. Można dokładnie poznać najważniejsze dla polskiego pszczelarstwa historyczne postacie, obejrzeć nagrody i wyróżnienia lokalnych pszczelarzy, a także sztandar Terenowego Koła Pszczelarskiego w Tłuszczu. Ważnym elementem ekspozycji jest kolekcja roślin miododajnych, na którą składają się barwne fotografie oraz suszone rośliny. Zachęcamy do wizyty w tłuszczańskim muzeum oraz spróbowania wyśmienitych miodów z tego rejonu. Muzeum Ziemi Tłuszczańskiej czynne jest od poniedziałku do piątku w godz. 8.00-16.00, we wtorki w godz. 10.00-18.00. Adres: ul. Tadeusza Kościuszki 7, 05-240 Tłuszcz", "url": "https://pszczolyimy.pl/2018/12/miod-wielokwiatowy-ziemi-tluszczanskiej-historia/", "category": "mazowieckie", "sub_category": "Miody", "phrase": "Miód wielokwiatowy Ziemi Serockiej"}