{"meta_description": "Wyjątkowy smak, unikalna receptura i regionalne pochodzenie ? to wszystko walory produktów spożywczych nagrodzonych Laurem Marszałka Województwa Mazowieckiego", "title": "Serockie smaki nagrodzone Laurem Marszałka", "content": "Wyjątkowy smak, unikalna receptura i regionalne pochodzenie – to wszystko walory produktów spożywczych nagrodzonych Laurem Marszałka Województwa Mazowieckiego. Spośród 127 zgłoszeń, nadesłanych do konkursu zarówno przez producentów indywidualnych, jak i przedsiębiorców, kapituła wybrała najlepsze z nich w sumie w 12 kategoriach. Wśród nich znalazły się trzy z terenu powiatu legionowskiego - wszystkie z terenu gminy Serock. Laur w kategorii Produkty Mleczarskie” odebrała Dorota Dyga z Gąsiorowa w gminie Serock za Gąsiorowski ser edamski na suchą skórkę. Wyróżnienie w grupie producentów indywidualnych, w kategorii miody przypadło z kolei Pasiece Pod Kogutem Roberta Stojaka z Serocka za Miód wielokwiatowy Ziemi Serockiej. Wyróżnienie w grupie przedsiębiorców, w kategorii wyroby pochodzenia zwierzęcego trafiło natomiast do Gąsiorowa. Otrzymała je firma Biała Tynka za Ementaler z Białej Tynki. Laury i wyróżnienia zostały rozdane podczas specjalnej gali, która odbyła się w Muzeum Sportu i Turystyki w Warszawie, 8 czerwca. W konkursie o Laur Marszałka na najlepszy produkt roku 2021 mogli wziąć udział producenci żywności z terenu województwa mazowieckiego. Zarówno firmy komercyjne, jak i podmioty oraz organizacje wytwarzające żywność na mniejszą skalę, takie jak: koła gospodyń wiejskich, stowarzyszenia, gospodarstwa agroturystyczne, gospodarstwa ekologiczne, osoby fizyczne. Koniecznym warunkiem było udokumentowanie swojej działalności posiadanymi certyfikatami, dyplomami, zaświadczeniami lub innymi dokumentami, np. potwierdzającymi prezentację produktu na targach, wystawach, imprezach lokalnych i regionalnych. Co ważne, zgłoszony produkt musiał być powtarzalny, tak by można go było m.in. promować przy różnych okazjach. W tym roku na konkurs przysłano 127 zgłoszeń.", "url": "https://legio24.pl/pl/11_wiadomosci/738_serock/116825_serockie-smaki-nagrodzone-laurem-marszalka.html", "category": "mazowieckie", "sub_category": "Miody", "phrase": "Miód wielokwiatowy Ziemi Serockiej"}