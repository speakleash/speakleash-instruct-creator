{"meta_description": "", "title": "Grecki ser zgorzelecki", "content": "Ser zgorzelecki został wpisany na listę produktów tradycyjnych w marcu 2008 roku. Historia produktu popularnego w województwie dolnośląskim, związana jest z uchodźcami z Grecji, którzy osiedlili się w Zgorzelcu i jego okolicach po II wojnie światowej. Emigranci polityczni – uchodźcy z Grecji szukali oni schronienia w Polsce po greckiej wojnie domowej, która wybuchła w 1946 roku i trwała do 1948. Liczba emigrantów w Polsce sięgała ponad 13 tysięcy osób, z czego siedem tysięcy osiedliło się na Dolnym Śląsku. Greccy uchodźcy przywieźli ze sobą swoją kulturę, obyczaje, tradycję – w tym także potrawy. Grecy często zostawali właścicielami gospodarstw nie uprawiając jednak ziemi, a hodując stada owiec. Należy pamiętać, że wśród Greków istniało i nadal istnieje duże zapotrzebowanie na baraninę i owczy nabiał. Od wieków w Grecji wytwarzany jest z tego mleka specyficzny ser – ser zgorzelecki, który w tych ciężkich czasach wytwarzano niekiedy także z mleka krowiego. W miarę możliwości Grecy w Polsce starali się przystosować swoje przepisy do ojczystych wzorów. Robili sery, zakwaszając mleko przy pomocy sposobów greckich, a więc na podpuszczkę (z żołądków jagnięcych). Niektórzy zakwaszali mleko w koziej skórze – takie mleko przechowuje się nawet przez kilka miesięcy. Ser zgorzelecki, wytwarzany według tradycyjnych greckich metod wyrabiany jest obecnie w niewielkich ilościach, okazjonalnie lub na zamówienie. Bryła sera ma zawsze kulisty kształt, jej powierzchnia jest gładka, a kształt przypomina lekko spłaszczoną kulę. Kula sera zawsze waży około 2 kilogramów. Produkt jest słonawy, ale łagodny w smaku.", "url": "https://produkty-lokalne.pl/grecki-ser-zgorzelecki,294", "category": "dolnośląskie", "sub_category": "Sery i inne produkty mleczne", "phrase": "Ser zgorzelecki"}