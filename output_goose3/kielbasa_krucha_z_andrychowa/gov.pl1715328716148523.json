{"meta_description": "Produkt wpisany na listę produktów tradycyjnych w dniu 2015-04-27\nW kategorii Produkty mięsne\nW województwie woj. małopolskim", "title": "Kiełbasa z gospody z Andrychowa - - Portal Gov.pl", "content": "Kiełbasa grubo rozdrobniona, wędzona, pieczona, w naturalnej osłonce – kątnicy baraniej. Końce kiełbas związane przędzą wędliniarską, osłonka pomarszczona. Na przekroju wszystkie składniki związane masą i równomiernie rozmieszczone, widoczne duże kawałki wieprzowiny. Przypominający bumerang – kształt charakterystyczny dla naturalnego wyglądu osłonki – kątnicy baraniej. Na przekroju poprzecznym przyjmuje formę okrągłą lub owalną. Zewnętrzna od brązowej do ciemnobrązowej z odcieniem wiśniowym z lekkim połyskiem. Barwa mięsa na przekroju od ciemnoróżowej do ciemnoczerwonej z odcieniem wiśniowym, tłuszczu biała. Zapach charakterystyczny dla wędzenia i pieczenia, smak charakterystyczny dla użytych przypraw takich jak czosnku, kolendry i soli. „Kiełbasa była od czasów najdawniejszych przysmakiem polskim. Częstując gości, od niej rozpoczynano śniadania i obiady. (…) gdy za czasów saskich kuchnia polska stała się więcej wykwintną, powiadano, że dobry szlachecki kucharz powinien był umieć przyrządzić kiełbasę na 12 sposobów, a pański na 24” (Z. Gloger, „Encyklopedja Staro-Polska”, Warszawa 1902). Andrychów słynął z tradycji rzeźniczych i wędliniarskich, w tym w szczególności z wyrobu kiełbas. Kiełbasę z gospody z Andrychowa wyróżnia charakterystyczny kształt bumerangu. Zawdzięcza go naturalnemu kształtowi osłonki, którą stanowi kątnica barania. Do produkcji wykorzystywane jest specjalnie dobierane mięso wieprzowe oraz przyprawy takie jak pieprz, sól, czosnek i kolendra. Dodatkowo wyróżniają ją duże kawałki wieprzowiny widoczne po przekrojeniu. Kiełbasa z gospody wędzona jest w pozycji leżącej, a to ze względu na wielkość batonów, które sięgają do 45 cm, co wynika z naturalnych cech osłonki. Wędzenie jest procesem skomplikowanym i czasochłonnym, który można podzielić na trzy fazy. Kiełbasę wędzi się w piecach opalanych drewnem bukowym, olchowym lub owocowym, dzięki czemu kiełbasa uzyskuje niepowtarzalny smak i aromat.", "url": "https://www.gov.pl/web/rolnictwo/kielbasa-z-gospody-z-andrychowa", "category": "małopolskie", "sub_category": "Mięso świeże oraz produkty mięsne", "phrase": "Kiełbasa krucha z Andrychowa"}