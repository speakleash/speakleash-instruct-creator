{"meta_description": "Jogurt naturalny ze Strzałkowa, nalewka z wiśni, kozie gomułki, sorbet truskawkowy z Kunowa, czy kiełbasa z gęsiną – między innymi takie świętokrzyskie", "title": "Tokarnia pełna świętokrzyskich smaków i dawnych tradycji", "content": "Jogurt naturalny ze Strzałkowa, nalewka z wiśni, kozie gomułki, sorbet truskawkowy z Kunowa, czy kiełbasa z gęsiną – między innymi takie świętokrzyskie specjały można było skosztować w Tokarni, gdzie w Parku Etnograficznym poznaliśmy laureatów wyjątkowego, jubileuszowego finału wojewódzkiej XX edycji ogólnopolskiego Konkursu „Nasze Kulinarne Dziedzictwo – Smaki Regionów”. Razem z nim w wydarzeniu uczestniczyli m.in.: wicemarszałek Renata Janik, przewodniczący Sejmiku Andrzej Pruś, członek Zarządu Województwa Świętokrzyskiego Marek Jońca, radny Sejmiku Mieczysław Gębski, dyrektor Departamentu Rolnictwa i Rozwoju Obszarów Wiejskich Urzędu Marszałkowskiego Województwa Świętokrzyskiego Sławomir Neugebauer i jego zastępczyni Elżbieta Kwiecień-Ząbek oraz świętokrzyscy parlamentarzyści. W smacznej rywalizacji brało udział ponad 40 produktów, przygotowanych przez osoby prywatne, Koła Gospodyń Wiejskich oraz członków Sieci Dziedzictwo Kulinarne Świętokrzyskie. Komisja nagrodziła w poszczególnych kategoriach następujące produkty: • Gminna Mleczarnia w Pierzchnicy za masło z Pierzchnicy • Monika Chat-Kominioweska, KGW w Topoli za kiełbasę z gęsiną • Agnieszka i Krzysztof Balon “Pasieka Brzezina” za pierzgę pszczelą w miodzie akacjowym • Dariusz i Jolanta Ożdżyńscy, Piekarnia “Majka” za chleb żytni na zakwasie “Kunowiaczek” • Jadwiga Bakalarska z KGW w Sadłowicach za smarówkę z kaszy jaglanej z pieczonym kurczakiem z warzywami po sadłowsku Nominowani będą walczyć o „PERŁĘ” na Wielkim Finale Konkursu, który odbędzie się 3 października 2021 r. w Poznaniu, w czasie Targów „Smaki Regionów”. Do tej pory nagrodą Perła z naszego regionu może pochwalić się 29 produktów m.in.: chleb bodzentyński, śliwka damacha, ser jabłeczny, kasza jaglana gierczycka, opatowska krówka mleczna, morela sandomierska zaleszycka, czy polędwiczki świąteczne Prokopa. Większość tych produktów wpisana jest na Listę Produktów Tradycyjnych Ministerstwa Rolnictwa i Rozwoju Wsi. W sumie taki wpis posiadają 92 produkty z województwa świętokrzyskiego. Imprezie towarzyszył kiermasz żywności wysokiej jakości, w którym brało udział 25 członków Sieci Dziedzictwo Kulinarne Świętokrzyskie. Można było na nim kupić truskawki, sery, wędliny, masło, czy pieczywo. Wszystko to przygotowywane według dawnych, tradycyjnych receptur przekazywanych z pokolenia na pokolenie. Przypomnijmy, że województwo świętokrzyskie od 2010 roku jest pełnoprawnym regionem członkowskim Europejskiej Sieci Regionalnego Dziedzictwa Kulinarnego, która zrzesza 45 regionów europejskich z 13 krajów. Na scenie słychać było muzykę lokalnych i regionalnych twórców, którzy prezentowali się podczas konkursu „Jawor – u źródeł kultury”. Konkurs promuje kulturę ludową regionu oraz twórców, artystów i wykonawców, którzy przyczyniają się do wzbogacania naszego dziedzictwa. Organizatorem Konkursu na szczeblu regionalnym jest Marszałek Województwa Świętokrzyskiego w Kielcach i Świętokrzyski Ośrodek Doradztwa Rolniczego w Modliszewicach przy współpracy Muzeum Wsi Kieleckiej. Organizatorem centralnym Konkursu, odbywającego się pod Patronatem Ministra Rolnictwa i Rozwoju Wsi oraz Marszałków Województw, jest Polska Izba Produktu Regionalnego i Lokalnego w partnerstwie ze Związkiem Województw RP i ośrodkami doradztwa rolniczego.", "url": "https://www.swietokrzyskie.pro/tokarnia-pelna-swietokrzyskich-smakow-i-dawnych-tradycji/", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kasza jaglana gierczycka"}