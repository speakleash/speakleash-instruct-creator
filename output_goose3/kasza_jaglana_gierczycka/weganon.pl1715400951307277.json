{"meta_description": "", "title": "WEGAŃSKIE ŚWIĘTOKRZYSKIE MĘCYBUŁY", "content": "Dziś wędrujemy do województwa świętokrzyskiego. To właśnie od niego zaczęła się moja przygoda z kuchnią regionalną. Zawsze będę miał sentyment do Muzeum Wsi Kieleckiej w Tokarni. Każdy mój pobyt w tym miejscu jest pełen inspiracji kulinarnych. Fasola korczyńska, kasza jaglana gierczycka i niezliczone ilości potraw z ziemniaków. To właśnie świętokrzyskie, Podlasie i Lubelszczyzna wiodą prym w potrawach ziemniaczanych. Dziś przedstawiam Wam zabawne z nazwy i pochodzenia danie – świętokrzyskie męcybuły. Czym są męcybuły? To kluski z gotowanych ziemniaków, które przypominają pyzy (okrągłe) lub kartacze (podłużne). Faszerowane są mięsem mielonym i podawane z okrasą. Skąd nazwa? Określenie męcybuła w świętokrzyskim oznacza starszego, bezzębnego dziadka, który mając problemy z gryzieniem, właśnie męcy i męcy się przy jedzeniu. Dlatego kluski mają być delikatne i miękkie, by ktoś z problemami zębnymi sobie poradził. Zabawnie 😉 Początek potrawy wziął się z gminy Bodzentyn w powiecie kieleckim. O, ile ciasto jest w 100% wegańskie, to farsz już nie. W sklepach można kupić gotowe wegańskie „mielone”, ale ja postanowiłem przygotować samodzielnie. Idealnie do tego nadaje się drobny granulat sojowy. Użyłem czeskiego, gdyż nie trzeba go gotować. Wystarczy namoczyć we wrzątku. Przyprawa do mięsa mielonego, przecier pomidorowy, wędzona papryka i uzyskujemy produkt, który przypomina wyglądem i smakiem mięsne mielone. Męcybuły najlepsze są z duszoną, paprykową cebulką i kubkiem zimnego napoju sojowego lub owsianego. Farsz:  – 150 g suchego granulatu sojowego  – 8 łyżek przecieru pomidorowego  – 2 łyżeczki gotowej przyprawy do mięsa mielonego  – 1 duża cebula  – 2 łyżki oleju rzepakowego lub słonecznikowego  – 1 łyżka sosu sojowego lub tamari  – sól i pieprz do smaku    – 1,5 kg ziemniaków  – 150 g mąki ziemniaczanej – granulat zalać wrzątkiem w ilości by przykrył granulat. Wymieszać i odstawić do wystygnięcia  – cebulę pokroić w drobną kostkę i zeszklić na oleju. Dodać odciśnięty z wody granulat i przyprawę do mięsa. Smażyć na średnim ogniu, aż większość płynu odparuje. Dodać przecier i sos sojowy. Dalej smażyć do momenty, aż masa będzie gęsta. Doprawić do smaku solą i pieprzem. Odstawić do wystudzenia    – ziemniaki obrać, ugotować w osolonej wodzie. Odcedzić i przecisnąć przez praskę. Wystudzić  – dodać mąkę ziemniaczaną i szybko zagnieść jednolite ciasto    – z ciasta odrywać kawałki i formować w lekko wilgotnych dłoniach placki wielkości dłoni (grubość około 0,5 cm)  – nakładać farsz i dokładnie zlepiać. Wszelkie spękania ciasta wyrównać wilgotnymi palcami  – gotować w osolonej wodzie do czasu wypłynięcia na powierzchnię wody", "url": "https://weganon.pl/weganskie-swietokrzyskie-mecybuly/", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kasza jaglana gierczycka"}