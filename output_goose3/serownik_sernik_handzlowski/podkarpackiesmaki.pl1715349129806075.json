{"meta_description": "", "title": "Podkarpackie Smaki", "content": "Już w latach 90. ubiegłego wieku kobiety nadawały ton aktywności społecznej w Handzlówce. Ale dopiero od 2007 r. - poprzez założenie stowarzyszenia - skupiły się na produkcji i sprzedaży tradycyjnej żywności o znakomitych walorach smakowych. W większości przypadków są to produkty i przetwory domowe, których przepisy oparte są na starych recepturach sięgających czasów pierwszej połowy XX wieku. W procesie ich przygotowania panie, m.in. Dorota Magryś, Małgorzata Bytnar i Barbara Kuźniar, chętnie sięgają do tych przepisów przekazywanych z pokolenia na pokolenie. Po latach działalności marka „Zagroda Handzlowianka” jest już mocno rozpoznawalna w regionie, m.in. za sprawą stałych cyklicznych punktów sprzedaży w Rzeszowie w budynkach Klinicznego Szpitala Wojewódzkiego nr 2, Narodowego Funduszu Zdrowia oraz Rzeszowskiej Agencji Rozwoju Regionalnego, a także w łańcuckim Maneżu. Przetwory robione są z warzyw i owoców, które pochodzą z ich grządek czy sadów, a klienci cenią sobie przyrządzane według tradycyjnych przepisów: chleby z własnego wypieku (razowy, chleb pieczony na liściu kapusty, chleb wiejski), bułki drożdżowe (rogaliki, kapuśniaki), proziaki, sery (gomółki, serek smażony, twaróg wiejski), masło wiejskie, placki (pijany Izydor, sernik smażony, sernik z brzoskwiniami, piernik z maślanki, makowiec) i ciastka (grzebyki, rożki z jabłkami, rurki sołtyski) przetwory (grzyby marynowane, ćwikła z chrzanem, ogórki kiszone, ogórki w musztardzie, sałatki warzywne, rewelka, czyli pikantny sos z cukinii, sałatka z buraczków ćwikłowych z papryką, domowy przecier pomidorowy), naturalne soki tłoczone na zimno (jabłkowy, różany, z aronii), syropy (malina, czarna porzeczka, aronia, agrest, kwiat czarnego bzu), suszone jabłka, suszone herbatki ziołowe i owocowe oraz powidła (śliwkowe), dżemy (malinowe, truskawkowe, agrestowe, z czarnej porzeczki, z aronii), konfitury (z płatków róży, pigwa w soku własnym) i marmolada (z jabłek) oraz miody. Uzupełnieniem są chętnie zamawiane pierogi ruskie, pierogi z kapustą i grzybami leśnymi, uszka z pieczarkami, gołąbki tradycyjne, gołąbki siekane, kluski, kopytka, racuchy, krokiety z kapustą i naleśniki z powidłem śliwkowym. To mocne zaangażowanie „kulinarne” Handzlówki przełożyło się także na zgłoszenie i rejestrację wyrobów z tej miejscowości na Liście Produktów Tradycyjnych, na której znalazły się ser biały z Handzlówki, serownik (sernik) handzlowski, masło domowe z Handzlówki oraz handzlowska serwatka wielkanocna, handzlowska bułka pszenna i ogórki kiszone z Handzlówki. Trzy ostatnie to wpisy „Zagrody”.", "url": "http://podkarpackiesmaki.pl/pl/podkarpaccy-wytworcy/pozostale/zagroda-handzlowianka-stowarzy/", "category": "podkarpackie", "sub_category": "Wyroby piekarnicze i cukiernicze", "phrase": "Serownik (sernik) handzlowski"}