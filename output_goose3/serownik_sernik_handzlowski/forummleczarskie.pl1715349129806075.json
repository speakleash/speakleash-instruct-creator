{"meta_description": "Sernik to jedno z najpopularniejszych ciast w Polsce. Trudno sobie bez niego wyobrazić Boże Narodzenie, karnawał czy Wielkanoc. Cenimy go za wyborny smak, aksamitną strukturę oraz urzekający zapach. Najbardziej znanymi odmianami tego ciasta są sernik wiedeński oraz sernik", "title": "Twarogi do pieczenia: Wygoda i kulinarny szyk, czyli Polka piecze sernik", "content": "Twarogi do pieczenia: Wygoda i kulinarny szyk, czyli Polka piecze sernik Jak wiadomo, każdy region Polski ma swój sernikowy specjał. W Warszawie to sernik wiedeński, w Krakowie – sernik królewski oraz sernik krakowski. Ale to nie wszystko. W regionie podkarpackim znany jest też serownik, czyli tzw. sernik handzlowski. W 2010 r. wpisano go na listę produktów tradycyjnych. Jest to słodki wyrób o lekko cytrynowych nutach i wyraźnym zapachu pieczonego sera. Serownik poprzecinany jest słodkimi rodzynkami. Innym tradycyjnym ciastem tego typu jest syrnik z krupami. Został on wpisany na listę produktów tradycyjnych w 2013 r. Ma charakterystyczny słodkawy smak i zapach pieczonego sera. Na wierzchu cukiernicy układają kratę i całość posypują krupą z kaszy gryczanej. Konsystencja ciasta jest pulchna, wyrośnięta, miękka. Twaróg to niezwykle wartościowy produkt, wykorzystywany zarówno do wypieków i dań na słodko, jak i potraw wytrawnych. Najbardziej poszukiwane są twarogi powstające w 100% z polskiego mleka, charakteryzujące się niskim stopniem przetworzenia i tradycyjną recepturą. Konsumentom zależy na produktach, które odznaczają się wysokimi wartościami odżywczymi, odpowiednią teksturą i smakiem, bo – jak wiadomo – dobrej jakości składniki są podstawą smacznego dania czy wypieku. Spółdzielnia Mleczarska Mlekpol od lat dąży do dywersyfikacji oferty twarogów, tak aby odpowiadać na specyficzne potrzeby różnych grup konsumentów. Obecnie produkujemy twarogi tłuste, półtłuste i chude, które można kupić pod markami: Mlekpol, Mazurski Smak, Rolmlecz, Zambrowski, Osowa oraz Jogo. Dostępne są one w formie klinków, kostek oraz krążków w opakowaniach o gramaturach od 200 do 750 g. Oddzielną kategorię stanowią twarogi sernikowe marki Mlekpol o zawartości tłuszczu 7% lub 18% sprzedawane w kilogramowych wiaderkach. W swoim portfolio produktowym posiadamy także twaróg Mazurski Smak półtłusty bez laktozy oraz ser Mascarpone w opakowaniach 250 g, 500 g oraz 1 kg. Wzrost popytu na twarogi wyraźnie zauważalny jest w okresach przedświątecznych. Dotyczy to zarówno segmentu HoReCa, jak i detalicznego, a związane jest z tradycją spożywania deserów i ciast takich jak serniki, pascha wielkanocna czy strucla z twarogiem. Jednak sery twarogowe cieszą się popularnością także na co dzień. Można z nich bowiem przygotować różnego rodzaju farsze na słodko i słono, dodawać je do sosów czy stosować jako bazę smarowideł do kanapek. Obecnie w kategorii twarogów SM Mlekpol rozwija wszystkie kanały sprzedaży: B2B, B2C, HoReCa oraz handel detaliczny. Konsumenci cenią sobie twarogi Mlekpolu za ich świeżość, powtarzalną jakość i wyłącznie naturalne składniki W związku z rozszerzaniem polityki czystej etykiety sery na sernik coraz częściej spełniają restrykcyjne wymagania surowcowe. Mimo to zawsze należy zerknąć na skład, by uniknąć produktów z takimi dodatkami jak skrobia ziemniaczana, zagęstniki i barwniki. Twarogi sernikowe nie powinny mieć zbyt luźnej struktury ani zawierać zbyt dużej ilości serwatki. Nie powinny występować też obce, kwaśne zapachy. Obecność grudek w serze dyskwalifikuje produkt do bezpośredniej produkcji sernika w domu. Sery na sernik to specyficzna kategoria. Sprzedaż większości z nich poza świętami zdecydowanie maleje, natomiast w okresie przedświątecznym dynamicznie wzrasta, nawet kilkakrotnie. Każdy producent chce zaistnieć w strefie sprzedażowej z jak najlepszą ofertą. Eksperci rynku uważają, że twarogi sernikowe przyciągają konsumentów i są postrzegane jako „nośniki” sprzedaży świątecznej. Sery twarogowe na serniki produkowane są przez czołowych producentów mleczarskich w Polsce. W swojej ofercie mają je m.in. Lactalis Polska, Włoszczowa (OSM), Mlekpol (SM), Grupa Mlekovita, Piątnica (OSM) oraz Grupa Polmlek. Do znanych i cenionych producentów zaliczyć należy także m.in. mleczarnie Jana (ŚSM), Piaski (OSM) i Bochnia (SM). Twaróg Bocheński to znany i ceniony ser pakowany w folię w kształcie kiełbaski. Cechują go dobre zmielenie i gładka, zwarta konsystencja. Jego produkcja oparta jest na tradycyjnej recepturze, dzięki czemu twaróg zachowuje cenne składniki odżywcze, tj. białka, witaminy i składniki mineralne. Oprócz wypieków rekomendowany jest także do wykorzystania w zbilansowanej codziennej diecie. Poleca się go również do smarowania kanapek z dodatkami, do pierogów, naleśników, jako deser oraz bazę do wszelkiego rodzaju past i ciast. Zawiera 9,5% tłuszczu. Jana (ŚSM) ze Środy Wielkopolskiej ma w swojej ofercie twaróg sernikowy o bardzo dobrym, klasycznym składzie i standardowej zawartości tłuszczu – 6 g w 100 g twarogu. Produkt w składzie ma tylko mleko pasteryzowane oraz kultury fermentacji mlekowej. Pakowany jest w wiaderka o pojemności 1 kg (klasycznej) oraz mniejsze (0,5 kg). W asortymencie kolskiej spółdzielni wyróżnia się bogata oferta twarogów chudych, półtłustych, tłustych oraz śmietankowych w postaci klinków, cylindrów i kostek. Kategoria twarogów zawiera bowiem twarogi 250 g (kostka), 500 g (klinki), krajankę. Produkty dostępne są pod markami: Koło, Mona, Gomi (twaróg grodkowski). Twarogi należą też do najbardziej rozpoznawalnych produktów kolskiej mleczarni. Pod marką Kosów mleczarnia proponuje w kategorii twarogów na serniki twaróg półtłusty mielony w formie batonu oraz twaróg Sorento (ser mielony typu włoskiego na sernik). Ten produkt z białek serwatkowych jest szczególnie cenny i wartościowy z punktu widzenia wartości odżywczej. Produkty Lactalis Polska należą do najczęściej wybieranych twarogów do pieczenia. Firma w swojej ofercie ma dwa rodzaje serów do sernika pod marką Président: twaróg sernikowy i serek waniliowy. Pierwszy produkt to ser sernikowy rekomendowany głównie do pieczenia klasycznych serników. Obecnie jest wyrabiany wyłącznie z naturalnego twarogu i nie zawiera żadnych dodatków takich jak mleko w proszku, śmietanka itp. Cechuje go niska zawartość tłuszczu. Oprócz tego sprawdza się on w wielu przepisach na bułeczki z serem oraz pasty do kanapek. Drugi produkt to aksamitny serek waniliowy, lekko słodki, o jasnokremowym kolorze, będący doskonałą bazą do deserów i serników na zimno. Można go jeść łyżeczką, dodawać do śniadania i podwieczorku. Pasuje również do naleśników i innych dań na słodko. Ciekawym wyborem jest Twaróg sernikowy z mascarpone mający w składzie twaróg i ser mascarpone 20% (śmietanka, mleko, regulator kwasowości: kwas cytrynowy). W ofercie mleczarni Mlekpol (SM) znajdują się dwa rodzaje sera twarogowego na serniki: o zawartości 7% i 18% tłuszczu. Produkty te składają się z serka śmietankowego i twarogu. Cechują je kremowa konsystencja oraz czysty skład. Twarogi sernikowe o zawartości 18% tłuszczu nie wymagają dodatku masła i są trafnym wyborem do tradycyjnych serników. Twarogi sernikowe 7% tłuszczu pasują do serników na zimno, naleśników i wypieków. Twaróg Piasecki w wiaderku wyróżnia się wysoką jakością, aksamitnym smakiem oraz doskonałą konsystencją. Produkt jest gwarancją udanych wypieków, jak również stanowi smakowity dodatek do naleśników. Produkt nie wymaga mielenia, a jego szata graficzna zwraca uwagę konsumentów oczekujących oryginalnych produktów. Twaróg sernikowy produkowany jest z pasteryzowanego mleka z dodatkiem czystych kultur bakteryjnych oraz podpuszczki. Produkt jest gotowy do bezpośredniego spożycia. Charakteryzuje się łagodnym smakiem i aromatem. Nie zawiera konserwantów i utrwalaczy. Nie wymaga mielenia, posiada idealnie gładką strukturę. Wieluń (SM) oferuje Twarożek kanapkowo-sernikowy pod marką Mój Ulubiony. Jest on kremowy, gęsty i bardzo tłusty. Składa się ze śmietanki oraz kultur bakterii fermentacji mlekowej. Nie wymaga dodatku masła. Jest stosowany do wyrobu serników, ale też do past kanapkowych, klusek czy drobnych wypieków. Sprzedawany w opakowaniach o pojemności 200 g, 450 g i 1 kg. Twarogi z Włoszczowy należą do najpopularniejszych produktów tego typu na rynku. Twaróg na sernik z tej spółdzielni mleczarskiej cechuje bardzo dobry i prosty skład. Ser w wiaderku jest zwarty, gęsty, o lekko kwaskowym smaku. Wyprodukowany jest wyłącznie z mleka pasteryzowanego oraz kultur bakterii mlekowych. W 2020 r. uzyskał srebrny medal za „Najlepszy produkt”. Twarogi sernikowe oferowane są przez cały rok, jednak wpisują się w grupę produktów sezonowo-świątecznych. Największe zainteresowanie nimi następuje w okresie przedświątecznym (Boże Narodzenie i Wielkanoc) oraz w karnawale. Średnia cena 1 kg twarogu na sernik kształtuje się na poziomie ok. 16,58–18,39 zł (Jana ŚSM, Łowicz OSM, Lactalis Polska, Piątnica OSM), ok. 19,50–20,89 zł (Wieluń SDM, Mlekpol SM i Grupa Mlekovita). Najniższe ceny wahają się w przedziale 8–10 zł (Lactalis Polska). Ceny twarogów sernikowych różnią się w zależności od marki producenta oraz od ilości tłuszczu.", "url": "https://www.forummleczarskie.pl/raporty/1403,twarogi-do-pieczenia-wygoda-i-kulinarny-szyk-czyli-polka-piecze-sernik?strona=2", "category": "podkarpackie", "sub_category": "Wyroby piekarnicze i cukiernicze", "phrase": "Serownik (sernik) handzlowski"}