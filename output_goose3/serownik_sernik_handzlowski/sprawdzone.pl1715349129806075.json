{"meta_description": "Sernik to jedno z ulubionych ciast Polaków. Tradycyjny czy nowoczesny - musi znaleźć się na świątecznym czy niedzielnym stole. Mamy dla Ciebie czter", "title": "Najlepsze serniki tradycyjne i nowoczesne. 4 przepisy, które musisz wypróbować!", "content": "Sernik to jedno z ulubionych ciast Polaków. Tradycyjny czy nowoczesny - musi znaleźć się na świątecznym czy niedzielnym stole. Mamy dla Ciebie cztery niezawodne przepisy, w tym absolutne klasyki, które zawsze się udają. Wypróbuj sernik na kruchym spodzie, tradycyjny sernik z rodzynkami i polewą czekoladową, polski przysmak regionalny serownik handzlowski oraz nowoczesny zielony sernik na zimno z herbatą matcha. Sernik musi się znaleźć na każdym polskim stole podczas świąt czy innych rodzinnych uroczystości. Jedno z naszych ulubionych ciast można przygotować na wiele sposobów. Jaki sernik jest najlepszy na święta? Najbezpieczniejsza opcja, która zawsze się udaje, to klasyczny sernik na pysznym, kruchym spodzie. Ten przepis polecały liczne wielbicielki Marii Disslowej. To słynna w międzywojniu publicystka, pedagog i autorka książek kucharskich z lat 30., a także dyrektorka Szkoły Gospodarstwa Domowego we Lwowie. Ten przepis jest ponadczasowy i zawsze smakuje wyśmienicie. Inną propozycją o wielowiekowej tradycji jest polski serownik handzlowski z rodzynkami na miękkim spodzie. To jeden z najsmaczniejszych polskich serników, wpisany na listę produktów regionalnych. Specjał ten pochodzi z Handzlówki (wsi niedaleko Rzeszowa) i pieczony jest tam od pokoleń. Jeśli chcemy przygotować i podać serownik trzymając się ściśle tradycji, nie powinniśmy go niczym ozdabiać. Równie sprawdzoną opcją jest przygotowanie tradycyjnego sernika bez spodu z rodzynkami i polewą czekoladową. Ten przepis jest jednym z prostszych, ale zawsze świetnie smakuje. Z kolei wielbicielkom nowoczesnej kuchni i eksperymentalnych wypieków polecamy oryginalny zielony sernik z herbatą matcha. Przygotowany jest na spodzie, którego podstawą są pokruszone herbatniki. Masa serowa zrobiona jest natomiast z twarogu i serka mascarpone i ma lekki kokosowy posmak dzięki dodatkowi mleka kokosowego. Najważniejszym składnikiem masy jest jednak herbata matcha, która nadaje ciastu piękny zielony kolor i wyjątkowy smak. Jest też najszybszy do przygotowania spośród wszystkich wcześniej wymienionych - zajmuje raptem 40 minut i nie wymaga pieczenia. • Mąkę przesianą z cukrem i solą szybko zagnieć z posiekanym masłem i jajkiem. Schłodź 30 min, po czym rozłóż w formie. Piecz do lekkiego zrumienienia w 180 st. C. Ostudź. • Połącz miękkie masło z cukrem i utrzyj na puszysto. Dodawaj po jednym jajku, ucierając. Następnie do masy dodawaj po łyżce ser, nadal ucierając. Dodaj wanilię i kaszę mannę. Masę wylej na spód. Piecz w 180 st. C ok. 1,5 godz. Sernik dowolnie udekoruj. • Twaróg zmiksuj z żółtkami, cukrem i cukrem waniliowym. Dalej miksując, dodawaj partiami obydwie mąki przesiane z proszkiem do pieczenia. Białka ubij na sztywno. Osobno ubij kremówkę. Delikatnie połącz ją z masą serową oraz pianą z białek. Wsyp rodzynki, delikatnie przemieszaj. • Tortownicę wyłóż pergaminem lub folią aluminiową, napełnij przygotowaną masą. Piecz sernik 90 minut w 180°C. Czekoladę połam, rozpuść w rondelku z masłem. Polej zimny sernik. Odstaw do stężenia. • Ciasto na spód: na stolnicy wymieszaj mąkę, cukier i roztarte drożdże. Dodaj mleko, jajka i zagnieć. Dodaj masło. Wyrób na gładko. Odstaw w ciepłe miejsce, by ciasto podrosło. • Twaróg utrzyj z miękkim, ale nieroztopionym masłem i cukrem na puszysto. W czasie ucierania dodawaj po 1 żółtku. Dodaj startą skórkę cytrynową (jeśli chcesz, możesz użyć cukru waniliowego, chociaż serownik ma najczęściej aromat cytryny). Wmieszaj garść rodzynek. Białka ubij ze szczyptą soli. Dodaj do masy serowej i delikatnie wymieszaj. • Ciasto rozwałkuj na oprószonej mąką stolnicy. Formę natłuść, włóż ciasto. Wyłóż masę serową i piecz godzinę w 170 st. C. Możesz udekorować (klasyczny serownik zwykle nie jest ozdabiany). • Pokruszone herbatniki zagnieć z miękkim masłem, wylep spód tortownicy. Żelatynę rozpuść w 60 ml wody. Mleko podgrzej z 2 łyżeczkami herbaty, zmiksuj na krem, połącz z żelatyną. Mielony ser zmiksuj z mascarpone i cukrem (najlepiej pudrem). • Dodaj zieloną masę, starannie wymieszaj. Wyłóż na spód z ciasteczek. Odłóż na noc do lodówki. • Rozpuść 50 g czekolady z resztą herbaty. Rozsmaruj na blaszce. Gdy zastygnie, zeskrob nożem, tworząc wiórki. Ozdób sernik.", "url": "https://sprawdzone.pl/artykul/4-wysmienite-serniki-nie-tylko-na-swieta-tradycyjne-polskie-i-nowoczesne,aid,7472", "category": "podkarpackie", "sub_category": "Wyroby piekarnicze i cukiernicze", "phrase": "Serownik (sernik) handzlowski"}