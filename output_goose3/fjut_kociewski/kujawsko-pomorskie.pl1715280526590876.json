{"meta_description": "", "title": "Lista Produktów Tradycyjnych | Województwo Kujawsko-Pomorskie", "content": "W kwietniu i maju br. Minister Rolnictwa i Rozwoju Wsi wpisał na Listę Produktów Tradycyjnych kolejne produkty z Kujawsko-Pomorskiego: dziady oraz fjut kociewski. Dziady to kolejny na Kujawach produkt tradycyjny wykonywany z ziemniaków. Ugotowane w osolonej wodzie ziemniaki ugniata się z 2 łyżkami wody i odrobiną wody z gotowania. Z przygotowanej masy formuje się małe placki i smaży na złoty kolor. Placki podaje się okraszone skwarkami lub podsmażoną cebulką. Fjut kociewski to gęsta, ciągnąca masa o barwie bursztynowo – ciemno brązowej ugotowana z maślanki i cukru, który gospodynie przygotowywały jako słodki dodatek przypominający miód. Kociewie to kraina gdzie jest dużo jezior, rzek, przydomowych stawów, zielonych łąk i nieurodzajnej ziemi. Dlatego nie uprawiano tu buraków z których jak np. w Borach Tucholskich przygotowywany był fjut/cyrop z buraków cukrowych. W związku z licznymi pastwiskami gospodarze chowali krowy od których pozyskiwali mleko do wyrobu serów, twarogów, śmietany i masła, w wyniku czego powstała produkt uboczny – maślanka. Zaradne gospodynie niczego nie marnowały i wykorzystywały maślankę do picia w gorące dni oraz gotowały fjuta, który dawał radość w postaci słodkiego smakołyku. Produkty wpisywane na Listę Produktów Tradycyjnych są elementem tożsamości społeczności lokalnej, stanowią element dziedzictwa kulturowego regionu, podkreślają jego kulinarną wartość, akcentują historię i wciąż żywą tradycję w całym regionie Kujaw i Pomorza. Kolejne wnioski z naszego regionu oczekują na rejestrację.", "url": "https://kujawsko-pomorskie.pl/rolnictwo/lista-produktow-tradycyjnych-2/", "category": "kujawsko-pomorskie", "sub_category": "Inne produkty", "phrase": "Fjut kociewski"}