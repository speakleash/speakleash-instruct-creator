{"meta_description": "Lokalna Organizacja Turystyczna Kociewie jeździła po Polsce „Kociewską Karawaną”. W tym roku promowała region w Toruniu, Łodzi i na Górnym Śląsku. W l...", "title": "Kociewskie ruchanki z fjutem zaintrygowały Śląsk", "content": "Karawana z Kociewia wyruszyła w Polskę 1 lipca. Pierwszym przystankiem był Toruń, następnie Łódź i Górny Śląsk: Gliwice, Rybnik, Chorzów oraz Bytom. Karawana wróciła już na Kociewie, ale projekt promocji regionu wciąż trwa. PRZECZYTAJ TEŻ: LOT Kociewie przygotował kilka super niespodzianek: nowe tablice z planem miasta oraz kociewskie wydawnictwa – To było 10 dni karawany w Polsce – mówi Piotr Kończewski, dyrektor Biura LOT Kociewie. – Miejsca nie były wybrane przypadkowo, one są wzdłuż autostrady A1. Stamtąd oczekujemy gości na Kociewiu. Promowaliśmy nasz region jako miejsce na wypoczynek krótki, weekendowy, kilkudniowy, czy dłuższy urlop. Całe wydarzenie – Karawana z Kociewia – to fragment dużej akcji promocyjnej, sfinansowany z Programu Rozwoju Obszarów Wiejskich przez Lokalne Grupy Działania: Chatę Kociewia i Wstęgę Kociewia. LOT Kociewie był i nadal jest operatorem tego wydarzenia. – Jako LOT Kociewie jesteśmy pomysłodawcami całej kampanii promocyjnej – mówi dyrektor Biura LOT-u. –Także wzięliśmy udział w wyprawie, łącznie z osobami, które nas obsługiwały – 7-8 osób. Karawana z Kociewia to kamper ze stoiskami informacyjnymi i specjalnie na ten wyjazd przygotowanymi materiałami i publikacjami, skierowanymi do rodzin z dziećmi, osób aktywnych, lubiących zwiedzanie, a także tych, które kochają przyrodę. – Do tego dołączyliśmy nasz LOT-owski projekt, który realizujemy z Ministerstwem Sportu i Turystyki, związany z promocją atrakcji turystycznych na wsi, więc wszystko to się komponowało – wyjaśnia Piotr Kończewski. – Prezentowaliśmy także tematy związane z kwaterami agroturystycznymi, noclegami, atrakcjami w lasach, borach, nad wodą, czy te poświęcone smakowi. Nie tylko dosłownie, ale i takie – powiedziałbym – wysmakowane. Urodzinowe życzenia dla wszystkich Kociewiaków od kapitana m/s Kociewie W skład karawany wchodził też drugi pojazd – bus ze straganem kociewskim. – To był stragan sprzedażowy – wyjaśnia Piotr Kończewski. – Przy okazji sprawdziliśmy, czy mieszkańcy Torunia, Łodzi i Górnego Śląska są zainteresowani pamiątkami kociewskimi – takimi do zjedzenia, jak fjut w słoiku, ale przede wszystkim rękodziełem typu: elementy haftowane, koszulki malowane w hafty, drobniejsze rękodzieło pamiątkowe z haftem czy napisami. Można było nabyć pamiątkę z Kociewia, jeszcze na nim nie będąc. Zapytany o ruchanki z fjutem, Piotr Kończewski przyznał, że na straganie był fjut. Także obsługujące tam panie miały na sobie koszulki z napisem „Lubię ruchanki z fjutem”. Mieszkańcy odwiedzanych miast mieli okazję posmakować nie tylko tego kociewskiego przysmaku, ale i szandar czy szneków z glancem. – Pierwotnie karawana miała liczyć trzy pojazdy: kampera, busa i foodtrucka – mówi Piotr Kończewski. – Niestety, perturbacje z sanepidem i konieczność zmiany brandu na foodtrucku okazały się zbyt czasochłonne. Goniły nas terminy. Przed nami jeszcze, m.in., wizyty bloggerów i vlogerów. Efekt tegorocznych działań będzie widoczny w przyszłym sezonie. Jak obecność Karawany z Kociewia odebrały miejscowe media? Radio90 z Rybnika napisało: „Karawana z Kociewia zaparkowała na rynku w Rybniku. Poleca ten rejon Pomorza mieszkańcom naszego regionu. Kusi architekturą Tczewa, spokojem Borów Tucholskich czy przysmakami o kontrowersyjnej nazwie”. „Ślązacy, jedźcie na Kociewie! Tam lubią ruchanki z fjutem. Nudzi Was lato w industrialnym regionie? Ruszajcie na północ po ruchanki. Z fjutem. Są tanie, smaczne i nie mają nic wspólnego z damsko-męskimi figlami”.", "url": "https://www.zawszepomorze.pl/artykul/9728,kociewska-karawana-w-podrozy-po-polsce-ruchanki-z-fjutem-zaintrygowaly-slaskie-media", "category": "kujawsko-pomorskie", "sub_category": "Inne produkty", "phrase": "Fjut kociewski"}