{"meta_description": "Nagrodzona potrawa województwa świętokrzyskiego: pierogi wigilijne z farszem z kaszy gryczanej na świąteczny stół poleca Agnieszka Idzik-Napiórkowska", "title": "Pierogi wigilijne z farszem z kaszy gryczanej, wykonane przez mirzecką radną, nagrodzone w konkursie na najlepsze danie województwa", "content": "Pierogi z gryczanym farszem to danie typowo regionalne. Teraz mają szansę pojawić się na stołach w innych regionach. Agnieszka Idzik-Napiórkowska dostała za nie drugą nagrodę w konkursie na najlepsze danie województwa. Nagrodzona potrawa województwa świętokrzyskiego: pierogi wigilijne z farszem z kaszy gryczanej na świąteczny stół poleca Agnieszka Idzik-Napiórkowska Pierogi z farszem z kaszy gryczanej na wigilijny stół poleca Agnieszka Idzik-Napiórkowska, właścicielka gospodarstwa agroturystycznego Małyszyński Zakątek, mirzecka radna, prezes Lokalnej Grupy Działania \"Razem na rzecz rozwoju\", inicjatorka powstania zespołu ludowego Małyska Dolina. Gospodarstwo pani Agnieszki należy do Europejskiej Sieci Dziedzictwa Kulinarnego, a dwa jej przepisy zostały wpisane na listę produktów tradycyjnych. Jesienią jej pierogi z farszem gryczanym zajęły drugie miejsce w konkursie na najlepszą potrawę organizowanym przez Urząd Marszałkowski Województwa Świętokrzyskiego. - Postanowiłam spróbować swoich sił w kategorii amatorzy. Gotowanie, zwłaszcza według starych, oryginalnych przepisów to moja pasja. Od dawna zbieram przepisy na tradycyjne dania, a pierogi z farszem z kaszy gryczanej to jeden z lokalnych, bardzo starych przepisów. Farsz gryczany w 2009 roku został wpisany na listę produktów tradycyjnych. Pierogi z takim właśnie nadzieniem podawało się na wigilię w części gminy Mirzec, od Trębowca do Małyszyna. W Osinach czy Gadce taki farsz nie był znany - mówi Agnieszka Idzik-Napiórkowska. Finał konkurs na najlepszą potrawę odbywał się w Dworze Dwikozy. W ścisłej czołówce znalazło się pięcioro konkurentów. Zadaniem każdego ze startujących było przygotowanie potrawy na miejscu. Pani Agnieszka przyrządziła tradycyjny farsz oraz ciasto z mąki gryczanej. Pierogi zostały podane z okrasą z cebulki podsmażonej na słonince. Danie zajęło drugie miejsce. - Na wigilię podaję pierogi z okrasą z cebulki smażonej na oleju, na inne dni okrasa nie musi być postna. Pierogi smakują doskonale z każdym rodzajem okrasy. Sekret tkwi w farszu. Przyrządza się go z czterech składników. Kapustę kiszoną gotuje się z suszoną śliwką, a po wystudzeniu drobno sieka. W osobnych garnkach gotuje się suszone grzyby oraz kaszę gryczaną. Grzyby należy drobno posiekać. Składniki łączymy dodając do nich podsmażoną na oleju cebulkę. Farsz należy doprawić solą i pieprzem. Pierogi świetnie smakują zarówno w cieście z mąki pszennej, jak i gryczanej - zdradza przepis pani Agnieszka. Pierogi z farszem z kaszy gryczanej to nie jedyny nagrodzony wigilijny przepis pani Agnieszki. Drugie sztandarowe danie, którym szczyci się gospodarstwo, to karp małyszyński. Przepis, podobnie jak farsz gryczany wpisany jest na listę produktów tradycyjnych. - Do tego dania potrzebujemy nie byle jakiego karpia. Ja używam tych z własnego stawu, z ekologicznej hodowli. Ryba ma delikatny smak, lekko słodkawy, nie czuć jej mułem. Dobra ryba to podstawa tego dania. Jednego karpia smażę na oleju, następnie oddzielam mięso, które posłuży jako składnik farszu. Kolejne składniki to gotowane suszone grzyby i gotowana kasza gryczana. Składniki miesza się, faszeruje nimi surowego karpia, okłada go wiórkami masła i piecze około 40 minut w niezbyt rozgrzanym piekarniku. To bardzo stary przepis, odziedziczyłam go po mojej prababci. Tak podany karp smakuje naprawdę wyjątkowo, choć trzeba przyznać, że danie jest pracochłonne - mówi pani Agnieszka. Na święta ma być smacznie i w Małyszyńskim Zakątku tak zawsze jest. Pani Agnieszka dba o to, żeby na wigilijnym stole było zawsze dwanaście potraw. Zaczyna się - jak w większości polskich domów - od barszczu. - U nas podaje się biały barszcz grzybowy w zapiekanymi ziemniaczkami faszerowanymi suszonymi grzybami w sosie śmietanowym. Potem na stół wjeżdżają pierogi z farszem z kaszy gryczanej, faszerowany karp, różne smażone ryby, przekąski, sałatki i przystawki. Wigilia to bardzo ważny dzień, wszyscy staramy się, żeby był niezapomniany, także pod względem kulinarnym - podsumowała pani Agnieszka.", "url": "https://echodnia.eu/swietokrzyskie/pierogi-wigilijne-z-farszem-z-kaszy-gryczanej-wykonane-przez-mirzecka-radna-nagrodzone-w-konkursie-na-najlepsze-danie/ar/8100109", "category": "świętokrzyskie", "sub_category": "Produkty rybołówstwa, w tym ryby", "phrase": "Karp małyszyński"}