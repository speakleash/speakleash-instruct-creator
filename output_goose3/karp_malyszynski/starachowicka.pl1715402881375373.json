{"meta_description": "", "title": "Dobry, bo mirzecki", "content": "Produkty na ministerialnej liście muszą spełnić rygorystyczne warunki. Jednym z najważniejszych jest przedstawienie wiarygodnych informacji dotyczących tradycji, pochodzenia oraz historii produktu, które pozwalają ocenić, że jest on wytwarzany przynajmniej od 25 lat. - Miód u nas w rodzinie był od zawsze. Pszczoły hodował mój tata, dziadek i pradziadkowie. Jako dziecko jeździłem do pasieki w gospodarstwie pradziadków w Mircu - Podkowalowie. Pasiekę miał też mój wujek. Pierwsze ule dostałem właśnie od niego, jakieś 40 lat temu. Mój wujek gospodarował jeszcze w barciach, ja głównie w ulach, które sam zrobiłem - mówi właściciel Gospodarstwa Pasiecznego \"Mirsa\". Pan Sławomir prowadzi trzy pasieki stacjonarne, w których ma 80 uli. Pszczoły i dostarczane przez nie produkty stały się jego sposobem na życie, choć jest to praca niemal przez cały rok. Pod koniec lata pan Sławomir zwykle może pochwalić się wieloma rodzajami miodu, od wielokwiatowego przez rzepakowy, lipowy, gryczany, spadziowy, do spadziowo – wrzosowego. Miód wielokwiatowy wczesny wiosenny z Mirca, który został wpisany na Listę Produktów Tradycyjnych, powstaje wiosną. Ma kolor jasnego bursztynu i pachnie bukietem z łąki. Natomiast w lecie powstaje inny miód wielokwiatowy, w którym dodatek w postaci chabrów sprawia, że nabiera on ciemnobursztynowej barwy. - Liczymy też, jak co roku, na miód spadziowy, a jeśli będzie ładna jesień – na miód wrzosowo – spadziowy. Miody typowo wrzosowe w naszym regionie nie powstają. Za mało tu wrzosów. Ale inne nasze miody to też prawdziwe rarytasy – mówi pan Sławomir. Miody i produkty na ich bazie są docenione w konkursie Nasze Kulinarne Dziedzictwo. Nagrody zdobyły już \"Stary piernik Mikołajowej z Mirca\" – piernik zagniatany na miodzie, który wyjątkowo długo zachowuje świeżość i smak, \"Miód pitny trójniak\" oraz \"Miód wielokwiatowy z Mirca\". I właśnie ten ostatni został doceniony w maju 2019 roku wpisem na Listę Produktów Tradycyjnych. - Wniosek został złożony do Urzędu Marszałkowskiego w ubiegłym roku. Bardzo dużo pomogła mi przy jego sformułowaniu Justyna Gulba z Świętokrzyskiego Ośrodka Doradztwa Rolniczego w Modliszewicach. Pomocą służyła mi też Agnieszka Idzik – Napiórkowska, wiceprezes Lokalnej Grupy Działania \"Razem na Piaskowcu\". Wpisanie mojego produktu na Listę Produktów Tradycyjnych, to dla mnie docenienie wieloletnich starań o jak najwyższą jakość produktów oferowanych przez nasze gospodarstwo a jednocześnie mobilizacja, aby jeszcze bardziej podnosić ich jakość – dodaje pan Sławomir. Miody powstające w gospodarstwie \"Mirsa\" można kupić na piknikach i festynach kulinarnych lub bezpośrednio u producenta. To miejsce warto odwiedzić z jeszcze jednego powodu. Można tu zobaczyć unikalne stare ule i barcie, podobne do tych, które spotykamy już tylko w muzeach i skansenach. Ciekawostką jest, że to pierwszy produkt z mirzeckiej pasieki \"Mirsa\", który został wpisany na Listę Produktów Tradycyjnych i trzeci taki produkt z gminy Mirzec. Wcześniej trafiły tam karp małyszyński i farsz z kaszy gryczanej, zgłoszone przez gospodarstwo agroturystyczne \"Małyszyński zakątek\". [caption id=\"attachment_55157\" align=\"aligncenter\" width=\"900\"]Pszczoły i wytwarzane przez nie produkty stały się jego sposobem na życie[/caption] (azab)", "url": "https://www.starachowicka.pl/pl/starachowice/dobry-bo-mirzecki,29471.html", "category": "świętokrzyskie", "sub_category": "Produkty rybołówstwa, w tym ryby", "phrase": "Karp małyszyński"}