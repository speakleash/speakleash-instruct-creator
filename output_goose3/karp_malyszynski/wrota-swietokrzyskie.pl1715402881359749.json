{"meta_description": "Oczekuje na wpis na Listę Produkt&oacute;w Tradycyjnych w kategorii produkty ryboł&oacute;wstwa, w tym ryby  \n &nbsp; ]]> \n\t \n\t \n\t\t    \n  \n       \n \n  Karp małyszyński -...", "title": "Karp małyszyński - Tradycyjny smak - Wrota Świętokrzyskie – Portal Województwa Świętokrzyskiego", "content": "Karp małyszyński - hodowany na terenie przysiółka w okolicy stawów i młyna w Małyszynie Dolnym, gmina Mirzec Smak i zapach   Mięso bardzo smaczne, delikatne i kruche. Ma niepowtarzalny smak i zapach, pozbawiony zupełnie posmaku mułu czy innych nieprzyjemnych smaków pochodzących z dna stawu. Inne dodatkowe informacje  Czysta, nieskażona woda w stawie zasilana ze źródeł wybijających w pobliskim lesie. Duża obecność w wodzie planktonu roślinnego, stanowiącego naturalny pokarm ryb. Brak w pobliżu pól uprawnych, zanieczyszczeń wód gruntowych, a także tradycyjna gospodarka hodowlana, oparta o ekologiczny pokarm z własnego gospodarstwa, gwarantują specyficzny i niepowtarzalny smak karpia. Tradycja oraz historia pochodzenia  Wieś Małyszyn Dolny położona jest w północnej części powiatu starachowickiego, na przedgórzu iłżeckim. Pierwsze wzmianki o osadzie młyńskiej w Małyszynie sięgają XIX wieku; wtedy to przodek rodu Franciszek Maciejowicz Gralec ustanowiony został właścicielem osady młyńskiej. Do założenia stawów wykorzystał on wody źródeł bijących w pobliskim lesie oraz płynącej w okolicy rzeczki. Na potrzeby własnej rodziny i okolicznej ludności rozpoczął zarybianie stawów karpiem.  Karpie stały się powszechnie dostępne, kupowano je bezpośrednio w gospodarstwie, a także na pobliskim targu w Iłży i Starachowicach. Przysiółek w okolicy stawów i młyna stał się miejscem ściśle związanym z hodowlą karpia. Każdy w okolicy doskonale wiedział i wie, że po karpia tylko do Małyszyna Dolnego.  Młyn przez cały czas znajduje się w rękach rodziny, która podtrzymuje tradycję w hodowli.   Okoliczna ludność przez cały rok może zaopatrywać się w świeże ryby; w okresie Bożego Narodzenia też nie może zabraknąć słynnego karpia na wigilijnym stole. Karp od wielu lat stanowił i stanowi podstawę sporządzania potraw według starych rodzinnych przepisów, skrzętnie zapisywanych przez właścicielkę gospodarstwa agroturystycznego. W 2006 roku karp małyszyński został nagrodzony II nagrodą w konkursie „Nasze Kulinarne Dziedzictwo”.", "url": "https://www.wrota-swietokrzyskie.pl/tradycyjny-smak/-/asset_publisher/Fw6T/content/karp-malyszynski?redirect=https%3A%2F%2Fwww.wrota-swietokrzyskie.pl%2Ftradycyjny-smak%3Fp_p_id%3D101_INSTANCE_Fw6T%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1%26_101_INSTANCE_Fw6T_advancedSearch%3Dfalse%26_101_INSTANCE_Fw6T_keywords%3D%26_101_INSTANCE_Fw6T_delta%3D50%26_101_INSTANCE_Fw6T_cur%3D%26_101_INSTANCE_Fw6T_andOperator%3Dtrue", "category": "świętokrzyskie", "sub_category": "Produkty rybołówstwa, w tym ryby", "phrase": "Karp małyszyński"}