{"meta_description": "Miód wielokwiatowy z Mirca z Gospodarstwa Pasiecznego Mirsa Sławomira Surdego został wpisany na Listę Produktów Tradycyjnych prowadzoną przez Ministra Ro", "title": "Tradycyjny miód z naszych stron", "content": "\"Miód wielokwiatowy z Mirca\" z Gospodarstwa Pasiecznego \"Mirsa\" Sławomira Surdego został wpisany na Listę Produktów Tradycyjnych prowadzoną przez Ministra Rolnictwa i Rozwoju Wsi.To pierwszy produkt z mirzeckiej pasieki \"Mirsa\", który został wpisany na Listę Produktów Tradycyjnych a trzeci w gm. Mirzec. Wcześniej trafiły tam karp małyszyński i farsz z kaszy gryczanej zgłoszone przez gospodarstwo agroturystyczne \"Małyszyński zakątek\".Warunkiem zaistnienia w elitarnym gronie jest m.in. tradycja, pochodzenie oraz historia produktu, który jest wytwarzany przynajmniej od 25 lat.Miód u nas w rodzinie był od zawsze. Pszczoły hodował mój tata, dziadek i pradziadkowie. Jako dziecko jeździłem do pasieki w gospodarstwie pradziadków w Mircu-Podkowalowie. Zajmował się tym również mój wujek, od którego dostałem ule jakieś 40 lat temu - wspomina Sławomir Surdy, właściciel pasieki \"Mirsa\". - Wujek gospodarował jeszcze w barciach, ja głównie w ulach, które sam zrobiłem.Wiedzę na temat pszczół i ich zwyczajów pan Sławomir zdobywał od starszych i doświadczonych pszczelarzy, ukończył również Studium Pszczelarskie w Pszczelej Woli. Dziś prowadzi trzy pasieki stacjonarne, w których ma 80 uli. Pracy jest na cały rok, ale dzięki temu są różne rodzaje miodów: wielokwiatowy, rzepakowy, lipowy, gryczany, spadziowy, spadziowo-wrzosowy.Wszystko zależy od natury, od pogody. Dobra pogoda oznacza lepsze zbiory. Miód wielokwiatowy wczesny wiosenny z Mirca, który został wpisany na Listę Produktów Tradycyjnych powstaje wiosną. Wyczuwa się w nim zapach majowej łąki: mniszka, kwiatu wierzby, klonów i innych wczesnych kwiatów. Ma kolor jasnego bursztynu i pachnie bukietem z łąki. Teraz, w lecie powstaje miód wielokwiatowy. Dodatek chabrów sprawia, że miód nabiera ciemnobursztynowej barwy - mówi pan Sławomir.Miody i produkty na ich bazie były doceniane w konkursie Nasze Kulinarne Dziedzictwo. Nagrodę zdobył \"Stary piernik Mikołajowej z Mirca\" - zagniatany na miodzie, \"Miód pitny trójniak\" oraz \"Miód wielokwiatowy z Mirca\", który w ub. roku zdobył pierwsze miejsce w kategorii miody, obecnie wpisany na Listę Produktów Tradycyjnych.Wpis na Listę Produktów Tradycyjnych to dla mnie docenienie wieloletnich starań o jak najwyższą jakość produktów oferowanych przez nasze gospodarstwo a jednocześnie mobilizacja, aby jeszcze bardziej podnosić ich jakość - podkreśla pan Sławomir.", "url": "https://starachowicki.eu/artykul/tradycyjny-miod-z-naszych-stron/955345", "category": "świętokrzyskie", "sub_category": "Produkty rybołówstwa, w tym ryby", "phrase": "Karp małyszyński"}