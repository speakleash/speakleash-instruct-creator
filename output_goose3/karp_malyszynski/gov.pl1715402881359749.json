{"meta_description": "Produkt wpisany na listę produktów tradycyjnych w dniu 2009-07-14 w kategorii Produkty rybołówstwa w woj. świętokrzyskim.", "title": "Karp małyszyński - - Portal Gov.pl", "content": "Karp posiada zwartą formę, charakteryzuje się dobrym wygrzbieceniem. Na przekroju ma kształt owalny, z widoczną masą mięśniową. Wielkość związana z masą ciała, która szybko przyrasta około 1000-1700 g. Mięso bardzo smaczne i delikatne. Specyficzny, niepowtarzalny rybi smak i zapach. Pozbawiony zupełnie posmaku mułu czy innych nieprzyjemnych posmaków pochodzących z dna stawu. Wieś Małyszyn Dolny położona jest w północnej części powiatu starachowickiego, na przedgórzu iłżeckim. Pierwsze wzmianki o osadzie młyńskiej w Małyszynie sięgają XIX wieku, wtedy to Franciszek Maciejowicz Gralec został właścicielem osady młyńskiej. Wykorzystał on wody źródeł bijących w pobliskim lesie i rzeczki płynącej w okolicy do założenia stawów. Na potrzeby własnej rodziny i okolicznej ludności rozpoczął zarybianie stawów karpiem. Karp stał się powszechnie dostępny i stanowił podstawę wyżywienia rodziny. Okoliczna ludność kupowała karpie bezpośrednio z gospodarstwa, a także na pobliskim targu w Iłży i Starachowicach. Przysiółek z okolicy, stawów i młyna stał się miejscem ściśle związanym z hodowlą karpia. Każdy w okolicy doskonale wiedział i wie, że po karpia to tylko do Małyszyna Dolnego. Z biegiem lat karpie hodowane w Małyszynie Dolnym okoliczni mieszkańcy zaczęli określać potocznie karpiami małyszyńskimi. Przez cały czas gospodarka hodowlana w okolicach młyna znajduje się w rękach rodziny, gdzie ściśle podtrzymywana jest tradycja w hodowli. Okoliczna ludność przez cały rok może zaopatrywać się w świeże ryby, a w okresie Bożego Narodzenia nie może zabraknąć słynnego karpia na Wigilijnym stole. Karp od wielu lat stanowił i stanowi podstawę do sporządzania potraw według starych rodzinnych przepisów skrzętnie zapisywanych przez miejscową ludność.", "url": "https://www.gov.pl/web/rolnictwo/karp-malyszynski", "category": "świętokrzyskie", "sub_category": "Produkty rybołówstwa, w tym ryby", "phrase": "Karp małyszyński"}