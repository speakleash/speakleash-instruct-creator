{"meta_description": "Karp małyszyński to kolejny świętokrzyski produkt, który trafi na Listę Produktów Tradycyjnych. Wniosek o wpis do tego rejestru zaakceptowała obradująca", "title": "Karp małyszyński czeka na wpis do rejestru produktów tradycyjnych", "content": "Karp małyszyński to kolejny świętokrzyski produkt, który trafi na Listę Produktów Tradycyjnych. Wniosek o wpis do tego rejestru zaakceptowała obradująca dziś Rada ds. Produktu Tradycyjnego i Regionalnego Województwa Świętokrzyskiego. Teraz dokumenty zostaną przesłane do Ministerstwa Rolnictwa, a znalezienie się na liście jest już właściwie formalnością. Producentem karpia jest Agnieszka Idzik-Napiórkowska, prowadząca gospodarstwo agroturystyczne w Małyszynie Dolnym, w powiecie starachowickim. Hodowla karpia w jej rodzinie ma długa tradycję i sięga XIX wieku. To produkcja ekologiczna; ryby karmione są naturalną paszą wytwarzaną w gospodarstwie.   Członkowie Rady ds. Produktu Tradycyjnego podczas swojego posiedzenia degustowali potrawy z karpia małyszyńskiego, przygotowane według przepisów prababki wnioskodawczyni. Były to: karp pieczony z kaszą gryczaną, karp faszerowany oraz paszteciki z karpiem. Podczas posiedzenia Rady była też mowa o przystąpieniu województwa świętokrzyskiego do Europejskiej Sieci Dziedzictwa Kulinarnego. Pod koniec kwietnia uzyskaliśmy status kandydata do tej sieci. Jest szansa, że jeszcze pod koniec 2009 roku lub na początku 2010 staniemy się jej pełnoprawnym członkiem.   Będzie to ważny krok w procesie budowania sieci sprzedaży produktów tradycyjnych. O prawo używania znaku Europejskiej Sieci Dziedzictwa Kulinarnego będą się mogły wtedy starać sklepy i restauracje, które wprowadzą te wyroby do swojej oferty.  W posiedzeniu Rady uczestniczyli: radny Sejmiku, przewodniczący Komisji Rolnictwa, Gospodarki Wodnej i Ochrony Środowiska Józef Kwiecień oraz Janusz Śledziński, dyrektor Departamentu Rozwoju Obszarów Wiejskich i Środowiska Urzędu Marszałkowskiego.", "url": "https://www.swietokrzyskie.pro/karp-malyszynski-czeka-na-wpis-do-rejestru-produktow-tradycyjnych/", "category": "świętokrzyskie", "sub_category": "Produkty rybołówstwa, w tym ryby", "phrase": "Karp małyszyński"}