{"meta_description": "", "title": "Jagodzianki z dużą ilością jagód - solidnie nadziane", "content": "Wielbię zapach drożdży i puszystość drożdżówki, dlatego moje ulubione jagodzianki to te, które mają dużo ciasta i… mało jagód. Zdaję sobie sprawę, że jestem w mniejszości. Ostatnio jadłam jednak „solidnie nadziane” jagodzianki tak pyszne, że postanowiłam zrobić takie w domu. Ich tajemnicą jest bardzo elastyczne, maślane ciasto – pomieści mnóstwo nadzienia i nie pęknie podczas nadziewania, czy pieczenia. Dzięki nadziewaniu w miseczce (chyba ten trik jako pierwsza pokazała Monika Walecka) jagód mieści się sporo – „na bogato” – spokojnie włożycie od 70 do nawet 100g. Jagodzianki z dużą ilością jagód wyszły wyborne, zjadane jeszcze na gorąco, apetycznie brudzące buzię jagodowym dobrem. Nie mają kompleksów – śmiało mogą konkurować z tymi, po które stoi się teraz w kolejkach! Niestety nie do końca polecam używać do nich jagód mrożonych – mogą wypływać z ciastek – jeśli to Wam nie przeszkadza, to na pewno smakowo się udadzą. Ja przygotowałam z tej porcji 12 sztuk – jeśli chcecie zrobić giganty – można rozdzielić ciasto na 10 porcji. Ciasto: Wszystkie składniki na ciasto drożdżowe, oprócz masła, wkładamy do miski i zagniatamy – ręcznie – lub najlepiej hakiem miksera. Gdy składniki się połączą, dodajemy po kawałku miękkiego masła i wyrabiamy dalej. Wyrabiamy dość długo – do czasu, aż będzie miękkie, elastyczne i nie będzie brudzić rąk, czy misy miksera. Gdy ciasto jest zbyt lejące można dodać max. 2 łyżki mąki dodatkowo. Odstawiamy na minimum 30 minut w ciepłe miejsce. W tym czasie przygotowujemy nadzienie i kruszonkę. Nadzienie: Mieszamy ze sobą mąkę ziemniaczaną, cukier puder i cynamon. Dodajemy do świeżych jagód i delikatnie podrzucamy miseczką, aż całe się oblepią białym proszkiem. Nie mieszamy ich łyżką, żeby ich nie uszkodzić. Kruszonka: Mąkę krupczatkę, mąkę migdałową, cukier puder i pokrojone na małe kawałki zimne masło rozkruszamy w palcach do czasu, aż powstaną jednolite okruszki. Wstawiamy do lodówki. Kruszonkę możemy przygotować sobie wcześniej. Wspaniale się też mrozi. Jeśli lubimy dużo kruszonki możemy przygotować ją nawet z podwójnej porcji i układać maksymalnie dużo. Jeśli chcecie, aby kruszonka była jeszcze bardziej krucha i bardziej wytrawna w smaku – dodajcie łyżkę gorzkiego kakao – ostatnio to mój hit. Ciasto dzielimy na 12 części (ja dzielę na pół, każdą połówkę znów na pół i każdą z powstałych czterech części – na trzy) lub 10 części dla baaardzo dużych bułek. Ostawiamy na 20 minut. Po tym czasie każdy kawałek rozwałkowujemy, wkładamy do małej miseczki i nadziewamy kilkoma łyżkami jagód. Zlepiamy brzegi jak pieroga, odwracamy miseczkę, zdejmujemy jagodziankę na rękę, poprawiamy łączenie i układamy na blasze wyłożonej papierem do pieczenia (łączeniem do dołu). Tak przygotowane jagodzianki smarujemy rozmąconym jajkiem i posypujemy solidnie kruszonką – lekko ją dociskając. Zostawiamy na godzinę do wyrośnięcia. Pieczemy w 190ºC (grzanie góra-dół) ok. 18-22 minuty. Po upieczeniu solidnie nadziane jagodzianki warto polać je strużką lukru (na ciepłe) lub posypać cukrem pudrem (na ostudzone). A jeśli wolicie mniej nadziane jagodzianki, użycie ich po prostu o połowę mniej niż w przepisie  lub przygotujcie zawsze się udające jagodzianki tradycyjne 🙂", "url": "https://www.poezja-smaku.pl/jagodzianki-z-duza-iloscia-jagod-solidnie-nadziane/", "category": "podkarpackie", "sub_category": "Wyroby piekarnicze i cukiernicze", "phrase": "Jagodzianki"}