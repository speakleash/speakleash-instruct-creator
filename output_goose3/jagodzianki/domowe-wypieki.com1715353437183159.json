{"meta_description": "To najlepszy blog kulinarny. U nas znajdziecie najlepsze przepisy kulinarne, przepisy na ciasta czy też słodkie przepisy. Zapoznaj się z naszymi przepisami", "title": "Jagodzianki – Domowe wypieki Justyny i Doroty", "content": "Zacznij od zrobienia rozczynu. Do miski pokrusz drożdże, dodaj łyżeczkę cukru i rozetrzyj aż składniki się połączą. Dolej 100 ml ciepłego mleka (nie gorącego!) i dodaj 2 łyżeczki mąki. Wymieszaj i odstaw w ciepłym miejscu na ok. 15 minut do wyrośnięcia. Do misy (najlepiej miksera planetarnego) przesiej mąkę, dodaj szczyptę soli, pozostały cukier, jajka, pozostałe mleko i wyrośnięty rozczyn. Ciasto wyrabiaj hakiem miksera (lub dłońmi) przez ok. 10 minut. Po tym czasie – ciągle wyrabiając – dodaj partiami roztopione, delikatnie ciepłe masło. Wyrabiaj jeszcze ok. 5 minut. Wyrobione ciasto przykryj ściereczką i odstaw w ciepłe miejsce na ok. 1,5 – 2 godziny. W tym czasie powinno dwukrotnie zwiększyć objętość. Kruszonka: mąkę z cukrem wsyp do miski, dodaj pokrojone na mniejsze kawałki zimne masło. Rozcieraj składniki palcami aż powstaną drobne okruszki. Wstaw do lodówki na czas formowania jagodzianek. Jagody opłukaj i dokładnie osusz. Przed samym formowaniem jagodzianek wymieszaj z cukrem i skrobią ziemniaczaną. Nie rób tego wcześniej, bo pod wpływem cukru jagody puszczą sok. Wyrośnięte ciasto wybierz z miski, wyłóż na posypaną mąką stolnicę i chwilę wyrabiaj pozbywając się pęcherzy powietrza. Podziel na porcje o wadze ok. 75 g. Powinno wyjść ok. 16 – 17 sztuk. Z każdej porcji ciasta formuj kulkę i rozwałkuj na cienki placuszek o średnicy około 13 cm. Każdy placek przełóż do miseczki. Ułóż na nim 3 – 4 łyżki jagód. Przeciwległe, dłuższe boki zlepiaj jak pierogi. Końcówki ciasta zawiń do środka, aby całość tworzyła bułeczkę. Wyjmij bułeczkę z miseczki i formuj podłużną jagodziankę. Na naszym Instagramie znajdziesz filmik instruktażowy — o tutaj. Przełóż na blaszkę wyłożoną papierem do pieczenia i odstaw na ok. 20 minut do kolejnego wyrośnięcia. Przed pieczeniem posmaruj jagodzianki rozbełtanym jajkiem i posyp sporą ilością kruszonki. Piecz ok. 20 minut w piekarniku nagrzanym do 180 st. C (grzanie góra – dół bez termoobiegu). Studź na kratce. Smacznego!", "url": "https://domowe-wypieki.com/przepisy/jagodzianki/", "category": "podkarpackie", "sub_category": "Wyroby piekarnicze i cukiernicze", "phrase": "Jagodzianki"}