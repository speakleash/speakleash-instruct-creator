{"meta_description": "Najlepszy przepis na pyszne jagodzianki!", "title": "Jagodzianki", "content": "Nie może być lata bez jagodzianek! To chyba jedne z moich najbardziej ulubionych słodkich bułeczek. Oczywiście, najlepsze z prawdziwymi leśnymi jagodami, ja musiałam się zadowolić borówką amerykańską… a oddałabym pół królestwa za kubek leśnych jagód! Przepis, którego nie musiałam długo szukać, uwielbiam bowiem przepisy na pieczywo od niezawodnej Tatter. Polecam bardzo, są wyśmienite! Mąkę pszenną wymieszać z suchymi drożdżami (ze świeżymi najpierw zrobić rozczyn). Dodać resztę składników i wyrobić, pod koniec dodając roztopiony tłuszcz. Wyrobić ciasto, odpowiednio długo, by było miękkie i elastyczne. Uformować z niego kulę, włożyć do oprószonej mąką miski, odstawić w ciepłe miejsce, przykryte ręczniczkiem kuchennym, do podwojenia objętości (zajmie to około 1,5 godziny). Następnie ciasto ponownie krótko wyrobić, podzielić na 16 części, około 60 g każda. Formować okrągłe bułeczki, następnie z każdej z nich uformować placek (można rozwałkować, ja to robię dłonią) i na jego środku umieścić kopiastą łyżkę jagodowego farszu. Zlepić placki jak pierogi, dokładnie dociskając i uważając, by na łączeniu nie znalazła się odrobina mąki (bułeczki się nie skleją i otworzą podczas pieczenia). Każdą bułeczkę umieścić złączeniem w dół na blacie stołu i delikatnie lecz zdecydowanie rolować nadając jej kształt owalny. Gotowe umieścić na blaszce wyłożonej papierem do pieczenia i pozostawić do podwojenia objętości – od 30 – 45 minut (lub dłużej). Wyrośnięte jagodzianki piec w temperaturze 180ºC przez około 20 – 22 minuty. Wyjąć i wystudzić na kratce. Polukrować. Składniki rozetrzeć grzbietem łyżki. Najlepiej, by lukier był w miarę rzadki; nakładać pędzelkiem. Wszystkie składniki umieścić w maszynie w kolejności: płynne, sypkie, na końcu suche drożdże. Nastawić program do wyrabiania i wyrastania ciasta ’dough’ (1,5 h), po skończeniu którego ciasto wyjąć, krótko wyrobić i dalej postępować według powyższego przepisu.", "url": "https://mojewypieki.com/przepis/jagodzianki", "category": "podkarpackie", "sub_category": "Wyroby piekarnicze i cukiernicze", "phrase": "Jagodzianki"}