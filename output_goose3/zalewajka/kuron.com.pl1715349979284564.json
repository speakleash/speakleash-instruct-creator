{"meta_description": "Zalewajka ziemniaczana na kefirze to pyszna, lekko kwaskowa zupa. Idealna smakuje gdy jest podana z tłuczonymi ziemniakami z okrasą.", "title": "Zalewajka - przepis krok po kroku", "content": "Zalewajka jest to tradycyjna wiejska zupa, raczej biedna zawierająca ziemniaki tłuczone lub np. pokrojone w kostkę. Podobno wywodzi się z centralnej Polski, a pierwsze wzmianki pochodzą z początku XIX. Ten rodzaj zupy ciepło wspomina moja babcia, która w czasie II wojny światowej uciekła wraz z swoją babcią do małej wsi w województwie Świętokrzyskim. Była to często jedyna ciepła potrawa w ciągu dnia. Do dzisiaj powstało wiele odmian zalewajki, kilka z nich na stałe wpisało się na listę potraw tradycyjnych. Dzisiaj przedstawiam Wam moją wariację na temat zalewajki. Boczek pokrój w kostkę lub np. paski. Podsmaż na rozgrzanym oleju roślinnym. Kiedy będzie rumiany dodaj cebulę pokrojoną w kostkę, smaż jeszcze kilka minut aż będzie złota i nabierze słodyczy. Na koniec dodaj drobno posiekany ząbek czosnku, smaż jeszcze chwilę do momentu kiedy czosnek straci swój „agresywny” charakter. Do podsmażonych wcześniej składników dodaj liść laurowy, ziele angielskie. Następnie wlej wywar warzywny lub mięsny, nie musi być intensywny, pamiętaj, że zalewajka do biedna zupa. Gotuj około 15 minut na małym ogniu. Wyłącz na chwilę palnik, niech zupa odrobinę ostygnie. Wlej kefir wąskim strumieniem cały czas mieszając. Następnie po wlaniu całego opakowania zacznij ponownie podgrzewać. Mąkę pszenną wymieszaj z niewielką ilością wody. Gdy zupa zacznie się gotować wlej mieszaninę cały czas mieszając. Na koniec dodaj żytni zakwas na żurek. Dopraw zupę do smaku solą, pieprzem, jeśli zupa będzie za kwaśna również cukrem. Zupę podaje z tłuczonymi ziemniakami z okrasą. Można też przygotować wersję z ziemniakami pokrojonymi w kostkę, dodajemy je razem z wywarem. Zalewajka sprawdzi się idealnie na jesienne ochłodzenie. Dobrą wiadomością jest, że nie tylko dorośli za nią przepadają, Zosia i Marysia stwierdziły, że to jedna z najlepszych zup w moim repertuarze. One podobnie jak ja preferują kwaśne zupy 🙂 Jeśli chcesz być na bieżąco z moimi przepisami to zapraszam na Instagram i Facebook. Przepisy na inne rozgrzewające zupy znajdziecie TUTAJ!!!", "url": "https://kuron.com.pl/artykuly/przepisy/zupy/zalewajka-przepis-krok-po-kroku/", "category": "podkarpackie", "sub_category": "Gotowe dania i potrawy", "phrase": "Zalewajka"}