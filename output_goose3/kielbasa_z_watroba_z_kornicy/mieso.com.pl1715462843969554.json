{"meta_description": "", "title": "Wielkanocne warsztaty w Akademii Qulinarnej Sokołów. Jak łączyć tradycję z nowoczesnością na świątecznym stole", "content": "Połączenie tradycyjnych, regionalnych dań ze świeżym spojrzeniem na kulinaria może przynieść znakomite efekty. Mogli o tym przekonać się uczestnicy wielkanocnych warsztatów w Akademii Qulinarnej Sokołów, które poprowadziły panie z Koła Gospodyń Wiejskich Korniczanki oraz szef kuchni Dominik Moskalenko. W menu pojawiły się zarówno potrawy z Listy Produktów Tradycyjnych Mazowsza, jak i te inspirowane nowoczesnym stylem gotowania. Edukacja pełna smaku Akademia Qulinarna stanowi ważny element misji edukacyjnej firmy Sokołów. Podczas organizowanych w jej ramach spotkań poruszane są tematy dotyczące zrównoważonej diety, stanowiącej podstawę zdrowego trybu życia, jak i zagadnienia mające na celu poszerzanie kulinarnych horyzontów. Zapraszani do Akademii goście specjalni oraz eksperci odkrywają przed uczestnikami warsztatów tajniki sztuki gotowania zgodnej z najnowszymi trendami. A powrót do regionalnych smaków, tworzonych na bazie regionalnych receptur, cieszy się obecnie dużym zainteresowaniem – także wśród młodych ludzi. Odkrywanie tradycyjnych smaków Świąteczne tradycje i autentyczne smaki z regionu mogli poznać influencerzy zaproszeni na warsztaty wielkanocne z udziałem pań z Koła Gospodyń Wiejskich Korniczanki. Przewodnicząca Koła – Anna Szpura, przedstawiła uczestnikom spotkania specyfikę tradycji kulinarnych regionu wschodniego Mazowsza – miejsca na styku kultur i religii. Stara Kornica, czyli miejscowość z której pochodzi Koło Gospodyń Wiejskich Korniczanki, posiada aż 10 produktów wpisanych na Listę Produktów Tradycyjnych województwa mazowieckiego, co dowodzi bogactwa tych regionalnych tradycji. Na liście znajdują się między innymi: korowaj, czyli obrzędowe ciasto drożdżowe, ser ziemny z Kornicy na bazie śmietany, soli i przypraw, zasypywany na jeden dzień ziemią, kiełbasa z wątrobą z Kornicy, a także dwa dania, które wspólnie z Korniczankami przygotowali uczestnicy wielkanocnych warsztatów. Były to jajka faszerowane z Kornicy – smażone w skorupkach, z dodatkiem szynki i szczypiorku, a także pasztet wieprzowy z Kornicy – z łopatki i boczku, smakowicie doprawiony gałką muszkatołową, jałowcem i cząbrem. Dominik Moskalenko – szef kuchni Sokołów, zaproponował natomiast dania, które idealnie pasują do świątecznego menu, a jednocześnie nie są typowymi reprezentantami wielkanocnych stołów. Wspólnie z nim uczestnicy warsztatów przyrządzili aksamitną zupę chrzanową, z dodatkiem podsmażonej białej kiełbasy Naturrino, z chipsem z boczku oraz jajkiem przepiórczym. W roli głównego dania pojawiła się zaś pieczona roladka z polędwiczki wieprzowej z białą kiełbasą, w towarzystwie puree ziemniaczanego aromatyzowanego świeżym serem wędzonym, młodych marchewek oraz sosu truflowego. Po gotowaniu tradycyjnie przyszedł czas na wspólny posiłek. – Cieszę się, że po raz kolejny w Akademii Qulinarnej Sokołów zagościły tak wyjątkowe smaki – mówi Marcin Bałanda, Dyrektor Spółki ds. PR i Komunikacji w Sokołów S.A. – Podczas naszych spotkań staramy się nie tylko dzielić z zaproszonymi gośćmi naszą wiedzą i doświadczeniem, ale też inspirować kulinarnie. Tym razem chcieliśmy zaprezentować niezwykle smakowitą kompozycję regionalnych tradycji i nowoczesnych trendów. To być może zaskakujące, ale jak się okazało bardzo udane połączenie. Mam nadzieję, że uczestnicy warsztatów nie tylko sami będą korzystać z tych pomysłów, ale też będą się nimi dzielić. ”SOKOŁÓW” S.A. to jeden z największych producentów mięsa w Centralno-Wschodniej Europie i jeden z liderów branży w Polsce. Od lat wyznacza standardy i jest prekursorem zmian w sektorze mięsnym. Firma zatrudnia niemal 9 500 osób. Główna siedziba spółki mieści się w Sokołowie Podlaskim. W skład spółki wchodzi 8 zakładów produkcyjnych zlokalizowanych w: Sokołowie Podlaskim, Kole, Robakowie, Dębicy, Czyżewie, Jarosławiu, Tarnowie oraz Osiu. Marka SOKOŁÓW to jedna z najcenniejszych polskich marek, doceniana przez konsumentów szczególnie za smak i wysoką jakość, co potwierdzają liczne nagrody i wyróżnienia – Ulubiona Marka Polaków, złote medale MTP Polagra Food oraz prestiżowy tytuł Solidnego Pracodawcy.", "url": "https://mieso.com.pl/aktualnosci/wielkanocne-warsztaty-w-akademii-qulinarnej-sokolow-jak-laczyc-tradycje-z-nowoczesnoscia-na-swiatecznym-stole/", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa z wątrobą z Kornicy"}