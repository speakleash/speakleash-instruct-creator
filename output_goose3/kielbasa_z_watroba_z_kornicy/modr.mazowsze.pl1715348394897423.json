{"meta_description": "", "title": "Produkt tradycyjny i wędzenie - temat na czasie", "content": "23 września br. w Siedleckim Oddziale MODR odbyła się kolejna konferencja z cyklu „Żywność- produkt tradycyjny, regionalny i lokalny”. Wzięło w niej udział ponad pięćdziesięciu mieszkańców wsi z powiatów; siedleckiego, węgrowskiego, garwolińskiego, łosickiego, sokołowskiego i mińskiego. Tematem wiodącym był proces tradycyjnego wędzenia. Podczas kilkugodzinnego spotkania przekazywana i wymieniana była w tym zakresie wiedza zarówno ze świata nauki jak i praktyki. Profesor dr hab. Andrzej Pisula z SGGW przedstawił uczestnikom konferencji metody wędzenia, rolę i właściwości dymu wędzarniczego oraz dobór surowca wytwarzającego dym. Ważnym elementem jego prelekcji było również zaprezentowanie przykładów rozwiązań konstrukcyjnych tradycyjnej wędzarni w zakładach małej zdolności produkcyjnej MLO. Ocenę ryzyka występowania węglowodorów aromatycznych w żywności pochodzenia zwierzęcego poddanej procesowi wędzenia oraz przepisy unijne dot. najwyższych poziomów WWA w środkach spożywczych i projekt rozporządzenia Ministra Rolnictwa i Rozwoju Wsi w tym zakresie przedstawiła mgr inż. Anna Oklesińska z Powiatowego Inspektoratu Weterynaryjnego. Uczestnicy konferencji poznali również aktualne przepisy higieniczno- sanitarne dotyczące przetwórstwa produktów tradycyjnych oraz produkcji pierwotnej. Zagadnienia te omówiła mgr inż. Maria Ratyńska ze Stacji Sanitarno- Epidemiologicznej w Siedlcach. Ważną częścią konferencji było przedstawienie dobrych praktyk i wzorców, które funkcjonują na obszarach wiejskich województwa mazowieckiego i zostały wprowadzone przy udziale unijnych środków finansowych. Uczestnicy konferencji poznali licznych wytwórców produktów wpisanych na Listę Produktów Tradycyjnych, między innymi tj. kiełbasa nadbużańska jałowcowa sucha, szynka z tynki, kiełbasa i czarna kiszka ze Starych Litewnik, kiełbasa z wątrobą z Kornicy. Konferencję uświetniła smaczna degustacja z „wędzonym karpiem z dworskich stawów” z Mościbród na czele.", "url": "https://www.modr.mazowsze.pl/imprezy-i-konkursy/relacje-2014/1360-produkt-tradycyjny-i-wedzenie-temat-na-czasie", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa z wątrobą z Kornicy"}