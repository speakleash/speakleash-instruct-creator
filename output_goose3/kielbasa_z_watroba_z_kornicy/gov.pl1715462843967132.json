{"meta_description": "Produkt wpisany na listę produktów tradycyjnych w dniu 2013-05-14\nW kategorii Produkty mięsne\nW województwie woj. mazowieckim", "title": "Kiełbasa z wątrobą z Kornicy - - Portal Gov.pl", "content": "Pętka o długości około 30 cm i masie od 25 dag do 30 dag. Ziemia Kornicka leży na pograniczu wielu kultur, gdzie ścierały się wpływy polskie, litewskie i rosyjskie. Bogactwo różnorodności potraw i produktów zostało opisane w wielu publikacjach związanych z kuchnią Ziemi Kornickiej. Bardzo popularnym produktem przygotowywanym na ww. terenie jest kiełbasa z wątrobą z Kornicy. Kiełbasa przyrządzana jest z mięsa wieprzowego (szynka, łopatka) z dodatkiem gotowanej wątroby wieprzowej. „Moja mama dawała do tej kiełbaski jeszcze trochę głowizny i tłustego mięsa. Ja natomiast wolałam gdy była mniej tłusta i miała więcej wątroby” (Wywiad przeprowadzony z mieszkańcami Kornicy). Sam proces przygotowania kiełbasy jest bardzo pracochłonny, gdyż wszystkie prace wykonywane są ręcznie. Mięso wieprzowe należy pokroić w kostkę, dodać do niego sól, pieprz, czosnek i dobrze wymiesić, żeby uzyskało odpowiednią lepkość. Następnie należy dodać ugotowaną, pokrojoną w kostkę wątrobę wieprzową, która nadaje kiełbasie charakterystyczny, niepowtarzalny smak. Powstałą masą napełnia się jelita wieprzowe i piecze. Dawniej kiełbasę z wątrobą z Kornicy przygotowywano na święta, odpusty lub inne uroczystości rodzinne, dzisiaj jako tradycyjny przysmak regionu prezentowana jest na festynach, dożynkach, pokazach i konkursach kulinarnych.", "url": "https://www.gov.pl/web/rolnictwo/kielbasa-z-watroba-z-kornicy", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa z wątrobą z Kornicy"}