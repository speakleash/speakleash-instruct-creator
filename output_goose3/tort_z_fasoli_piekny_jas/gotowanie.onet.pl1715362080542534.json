{"meta_description": "\"Piękny Jaś o wielkich nasionach, rozpływa się w ustach\" - tak o fasoli wrzawskiej mówi jeden z jej producentów Leszek Kawalec. Choć tort z fasoli brzmi dość egzotycznie, hodowca zapewnia, że jest pyszny.", "title": "Fasola wrzawska - w sam raz na... tort", "content": "Jak wyjaśnia producent fasola wrzawska - czyli fasola tyczna \"Piękny Jaś\" zaliczana do fasoli wielokwiatowej, a uprawiana jest w dorzeczu Sanu i Wisły, w okolicach Sandomierza. Nazwa pochodzi od wsi Wrzawy, która stanowi centrum tego fasolowego zagłębia. Czym charakteryzuje się fasola wrzawska produkowana przez Leszka Kawalca? Przede wszystkim wielkością nasion. \"Nasiona naszej fasoli są największe z uprawianych w kraju i za granicą. Mady nadwiślańskie i mikroklimat sprawiają, że fasola jest dorodna, ma cienką skórkę. I praktycznie rozpływa się w ustach\" - zachwala produkt hodowca. Odmiana ma duże, nerkowate i lekko spłaszczone nasiona o słodkawym smaku i delikatnej konsystencji. Fasola wrzawska ma o 20 proc. cieńszą skórkę i większą zdolność do pochłaniania wody. Co więcej gotuje się ją o ok. 10 minut krócej niż odmiany wielokwiatowe pochodzące z innych miejsc. O jej smaku i możliwościach jakie daje w kuchni można się przekonać m.in. podczas tradycyjnych dni fasoli wrzawskiej. \"10 sierpnia odbywają się tradycyjne dni fasoli wrzawskiej, które organizowane są od 20 lat. Podczas festiwalu koła gospodyń wiejskich z okolicznych miejscowości prezentują różne potrawy. Można spróbować np. tortu z fasoli\" - podkreśla Leszek Kawalec i zachęca do przybycia na festiwal. Choć tort z fasoli brzmi dość egzotycznie, producent zapewnia, że jest pyszny. Tłumaczy, że gospodynie zamiast mąki do tortu dodają starte nasiona fasoli. Sam pan Leszek przekonuje, że warto iść w ślady gospodyń wiejskich i włączyć fasolę na stałe do swojego jadłospisu. \"Fasola jest zapomnianym produktem, ale bardzo zdrowym. Szczególnie zalecane jest spożywanie fasoli osobom, które nie jedzą mięsa\" - dodaje Kawalec.", "url": "https://gotowanie.onet.pl/artykuly/fasola-wrzawska-w-sam-raz-na-tort/rjz8h9z", "category": "podkarpackie", "sub_category": "Wyroby piekarnicze i cukiernicze", "phrase": "Tort z fasoli Piękny Jaś "}