{"meta_description": "Dla dzieci i dorosłych na uporczywy kaszel, który budzi w nocy, a także infekcje górnych dróg oddechowych. Herbata z kwiatów czarnego bzu - naturalny sposób", "title": "Herbata z kwiatów czarnego bzu - wzmacnia i leczy infekcje", "content": "Czarny bez obdarowuje nas swoimi leczniczymi skarbami już od wiosny, aż po późne lato. Gdyż nie tylko owoce tego drzewa, ale przede wszystkim kwiaty mają wyjątkowe działanie na organizm człowieka. Herbata z kwiatów czarnego bzu wzmacnia i leczy różne dolegliwości. Z niecierpliwością oczekuję, gdy krzewy czarnego bzu pokryją się pięknymi, słodko pachnącymi baldachimami kwiatów, gdyż to jest ten moment, gdy można przyrządzić wspaniałą herbatę. Właściwości bzu czarnego są przebogate i wielu potrafią zaskoczyć. Co bardzo ważne, zostały udokumentowane badaniami zarówno in vitro, jak i in vivo, o czym szeroko pisze farmaceuta na stronie, którą podaję na końcu tego artykułu. Na organizm człowieka czarny bez działa szeroko i wzmacnia go, oczyszcza, odmładza, ale przede wszystkim leczy i wspiera w walce z infekcjami wirusowymi. Dlatego jeżeli w domu pojawia się u domowników kaszel, katar, ból głowy, czy po prostu pospolita chandra, wtedy wkracza herbata z kwiatów czarnego bzu, gdyż leczy swoimi właściwościami, ale także cudownym aromatem. Herbatę przyrządzam z kwiatów świeżych w porze kwitnienia bzu czarnego, ale także i przede wszystkim przez cały rok używam kwiatów suszonych, które zachowują zapach, smak, kolor i właściwości lecznicze. • Kilka małych kwiatostanów wrzucamy do szklanki lub dzbanka i zalewamy wrzątkiem. Bez czarny należy zawsze zalewać wrzątkiem, aby zneutralizować działanie dwóch składników toksycznych bzu, jakimi są sambunigryna i prunazyna. Mogą one powodować problemy żołądkowe, jeżeli spożywa się bez w postaci surowej. Jeżeli natomiast podda się go wysokiej temperaturze, zostaną one zneutralizowane. Kwiaty czarnego bzu zbiera się w momencie, gdy są w pełni rozwinięte, słodko pachnące. W zależności od położenia geograficznego i temeperatury powietrza, zbiór przypada od połowy maja do połowy czerwca. Polecam zbieranie kwiatów czarnego bzu po kilku dniach bez deszczu (2-3 dni), w takich godzinach, by wyschła już na nich poranna rosa. Kwiatów nie suszy się na słońcu, ale w zacienionym, przewiewnym miejscu. Rozkłada się je tak, by swobodnie każdy baldachim mógł się suszyć. Wysuszony kwiat czarnego bzu przechowuje się najlepiej w papierowych torebkach lub zamkniętych słoikach (wygląda okazale i utrzymuje aromat). Należy uważać, by nie zebrać zbyt szybko kwiatów po suszeniu lub też gdy musimy kwiat przewieźć, to należy możliwie szeroko go ułożyć, by się nie zaparzył. Jeżeli będzie leżał, gniótł się i zaparzał, to wtedy straci kolor i zrobi się brązowo-czarny. Niestety herbata straci wtedy na pięknym kolorze, choć nie powinna utracić właściwości zdrowotnych. HERBATA Z KWIATÓW CZARNEGO BZU DLA DZIECI NA UPORCZYWY KASZEL Polecam tę herbatę każdemu, ale w szczególności dla dzieci małych i dużych. Wspaniale pomoga przy męczącym kaszlu, pomaga szybciej wyjść dzieciom z infekcji, a do tego uwielbiają jej smak. Z moich obserwacji jako wielodzietnej mamy wynika, że częste infekcje górnych dróg oddechowych powodowane przez liczne wirusy i bakterie, w tym CHLAMYDIOPHILA PNEUMONIAE (Chlamydia pneumoniae), które setkom rodziców spędzają sen z powiek, są szybciej pokonywane przez dzieci właśnie dzięki herbacie z kwiatów czarnego bzu podawanej z łyżeczką miodu naturalnego. CO ZROBIĆ, GDY DZIECKO W NOCY KASZLE Jeżeli dziecko kaszle w nocy, kaszel je budzi, jest taki szarpiący, od suchego po mokry z wykrztuszaniem wydzieliny to polecam podawać dziecku po łyczku herbatkę z kwiatów czarnego bzu z miodem. Bardzo łagodzi, a wręcz uspakaja ataki kaszlu nocnego. Życząc zdrowia, z zaporszeniem na pyszną i zdrową herbatkę!", "url": "https://ekotarg.pl/herbata-z-kwiatow-czarnego-bzu-wzmacnia-i-leczy-infekcje", "category": "wielkopolskie", "sub_category": "Napoje (alkoholowe i bezalkoholowe)", "phrase": "Napój z hyćki (hyczki) - kwiatu czarnego bzu"}