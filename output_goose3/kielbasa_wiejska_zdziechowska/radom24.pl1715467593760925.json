{"meta_description": "Polityka w Radomiu i regionie", "title": "Kiełbasy, salceson, szynka z regionu radomskiego są najlepsze! - Polityka | Wybory - Radom24.pl", "content": "Kiełbasa Wiejska Zdziechowska oraz Zakrzewska Kiełbasa Jałowcowa – to kolejne produkty po Salcesonie Wizytowym i Szynce Zdziechowskiej produkowane w Gospodarstwie Rolnym Elżbiety i Wojciecha Pysiak ze Zdziechowa, które zostały wyróżnione tytułem Produktu Tradycyjnego Ministerstwa Rolnictwa i Rozwoju Wsi. Obecność Kiełbasy Wiejskiej Zdziechowskiej oraz Zakrzewskiej Kiełbasy Jałowcowej wśród 75 Produktów Tradycyjnych z terenu województwa mazowieckiego potwierdza ich wyjątkową jakość, wyśmienity smak oraz wytwarzanie zgodne z tradycyjnymi metodami produkcji. Stanowią one produkty najwyżej jakości, wytwarzane tradycyjnymi metodami w oparciu o naturalny skład surowców, pozbawionych konserwantów. Sposób produkcji sprawia że wyjątkowy smak wyróżnia wędliny Państwa Pysiak od innych podobnych wyrobów oferowanych na rynku. Smak jakim charakteryzuje się Kiełbasa Wiejska Zdziechowska oraz Zakrzewska Kiełbasa Jałowcowa przywołuje wspomnienia smaku tradycyjnej polskiej wędliny, które mogliśmy spotkać na polskich wiejskich stołach kilkadziesiąt lat temu. W piątek 27 marca 2015 r. o godz. 10 w Gminnym Centrum Informacji, Edukacji i Kultury w Zakrzewie odbędzie się spotkanie np. „Produkt tradycyjny jako element podnoszenia atrakcyjności turystycznej regionu”, podczas którego przedstawiciele samorządu województwa mazowieckiego, producenci markowych produktów przedstawią zagadnienia związane z budową sieci dziedzictwa kulinarnego oraz kształtowaniem produktów lokalnych i tradycyjnych. Podczas szkolenia „Produkt tradycyjny jako element podnoszenia atrakcyjności turystycznej regionu” zaprezentują się wiodący producenci regionu radomskiego: Gospodarstwo Sadownicze Moniki i Tomasza Bankiewicz z Komorowa (aktualni Mistrzowie AGROLIGI – najważniejszej nagrody przyznawanej w polskim rolnictwie, producenci naturalnie mętnych soków – Smaczek z Doliny Radomki), Pasieka Murawscy – Łukasza Murawskiego z Woli Wacławowskiej, Zajazd Bajka – producenci Pierogów z Bajki, Piekarnia „Wacyn” Ewy Brzezińskiej i Andrzeja Karczewskiego. Przygotowana zostanie również degustacja produktów tradycyjnych przygotowanych przez w/w producentów wśród których nie zabraknie wyrobów wędliniarskich Gospodarstwa Rolnego Państwa Pysiak. W drugiej części programu przeprowadzone dla wszystkich zainteresowanych zostaną warsztaty produkcji serów podpuszczkowych, prowadzone przez Krzysztofa Jaworskiego, utytułowanego serowara z Żuław. Najszybsze informacje z Radomia wprost na Twojego Facebooka:  KLIKNIJ I POLUB NAS TERAZ >>", "url": "https://www.radom24.pl/polityka-wybory/kielbasy-salceson-szynka-z-regionu-radomskiego-sa-najlepsze-22825", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa wiejska zdziechowska"}