{"meta_description": "", "title": "Wiejska Kiełbasa Zdziechowska", "content": "Kiełbasa Wiejska Zdziechowska jest produktem niszowym, naturalnym, charakteryzującym się tradycyjną recepturą i sposobem produkcji. Pozbawiona jest jakichkolwiek dodatków sztucznych i konserwantów. W jej skład wchodzą odpowiednio wyselekcjonowane – najlepszej jakości kawałki mięsa od szynki oraz łopatki. Cały proces produkcyjny i dobór odpowiednich oraz wysokiej jakości składników sprawia, że jest produktem niszowym, bazującym na tradycyjnej recepturze, podczas gdy większość z dostępnych na polskim rynku podobnych wyrobów jest przygotowana w oparciu o dodawanie konserwantów i produktów sztucznych. Do procesu produkcji używana jest wyłącznie sól peklująca i przyprawy naturalne. Kiełbasa Wiejska Zdziechowska jest produktem który od ponad kilkuset lat gości na stołach polskich rodzin. O jego popularności świadczą zarówno artykuły i informacje zamieszczane w prasie lokalnej z początku XX wieku (np. w „Słowo Radomskim”, „Ziemia Radomska”), a także liczne wzmianki w literaturze kulinarnej. Posiada blisko 100 letnią tradycję produkcji w rodzinie Państwa Pysiak ze Zdziechowa – małej miejscowości położonej w gminie Zakrzew w powiecie radomskim. Produkcję tego wyśmienitego i wielokrotnie dziś nagradzanego produktu rozpoczął Józef Pysiak, który w latach 20.tych XX wieku przygotowywał rozmaite wyroby wędliniarskie na stół dziedzica w Cerekwi. Wśród dostarczanych produktów była również Kiełbasa Wiejska Zdziechowska, która wytwarzana była przez Pana Józefa już wiele lat wcześniej w przydomowej masarence. Jak wspomina Pan Wojciech Pysiak – były to wytwory, które charakteryzowały się wyjątkowym smakiem i jakością, gdyż tylko takie cenił sobie miejscowy ziemianin i w ten sposób musiały być przygotowywane. Przez ten okres Kiełbasa Wiejska Zdziechowska produkowana była w niezmienionej postaci. Przez te lata produkcja odbywała się w mniejszej ilości, trafiając na stoły mieszkańców gminy Zakrzew. Dzisiaj Kiełbasa Wiejska Zdziechowska produkowana jest na szerszą skalę w Gospodarstwie Rolnym Wojciecha i Elżbiety Pysiak, które wielokrotnie za swoje wyroby zostało nagrodzone. Od 2006 roku Kiełbasa Wiejska Zdziechowska produkowana jest z myślą o klientach, którzy cenią sobie wyjątkową jakość, tradycyjną recepturę i smak wytwarzanego produktu. O wyjątkowości tego produktu, stanowi fakt że jest on wytworem niszowym, który można zakupić tylko i wyłącznie w regionie radomskim. Produkcja odbywa się w Gospodarstwie Rolnym Państwa Pysiak, pod nadzorem weterynaryjnym, w ramach działalności Marginalnej, Lokalnej i Ograniczonej. Sprzedaż odbywa się tylko w dwóch punktach na terenie Radomia, gdzie znajduje liczne grono nabywców, a popyt niejednokrotnie przewyższa podaż. Wyjątkowość smaku i tradycyjną recepturę wyrobów wędliniarskich poświadczają liczne wyróżnienia, którymi został nagrodzony, jak również wypowiedź Lecha Kaczyńskiego – Prezydenta RP, który na uroczystościach w Pałacu Prezydenckim po skosztowaniu wyrobów wędliniarskich ze Zdziechowa, stwierdził że „tak właśnie powinny smakować polskie wędliny” Produkt w dniu 5 marca 2015 r. wpisany na Listę Produktów Tradycyjnych Ministerstwa Rolnictwa i Rozwoju Wsi.", "url": "https://razemdlaradomki.pl/kielbasa_zdziechowska/", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa wiejska zdziechowska"}