{"meta_description": "Produkt wpisany na listę produktów tradycyjnych w dniu 2015-03-05\nW kategorii Produkty mięsne\nW województwie woj. mazowieckim", "title": "Kiełbasa wiejska zdziechowska - - Portal Gov.pl", "content": "Przeciętna długość pętek wynosi około 35 cm, szerokość od 3 cm do 3,5 cm. Produkcja różnego rodzaju wyrobów z trzody chlewnej w Zdziechowie rozpoczęła się w latach 20-tych XX wieku. Produkty takie jak szynki, boczki czy kiełbasy ze Zdziechowa przygotowywane były między innymi na stół dziedzica Cerekwi, który bardzo cenił sobie wyroby masarskie najwyższej jakości. Jednym z takich produktów była do dziś popularna na tych terenach kiełbasa wiejska zdziechowska. Sposób jej przygotowania od początku do końca opiera się na odpowiednim surowcu, dodatku naturalnych przypraw i tradycyjnej metodzie produkcji przekazywanej z pokolenia na pokolenie. Do produkcji kiełbasy wiejskiej zdziechowskiej mięso jest starannie oddzielane od tkanki tłuszczowej i wybierane są najlepsze kawałki, np. łopatka, szynka. Tak wyselekcjonowane mięso poddawane jest marynowaniu przez około 7 dni. Następnie cała masa zostaje skręcona w odpowiedniej siatce i dodawane są do niej przyprawy takie jak sól, pieprz czy czosnek. Tak przygotowaną masą napełniane zostają jelita, co sprawia, że kiełbasa uzyskuje odpowiedni kształt. Wszystkie pęta umieszczane zostają w wędzarni, gdzie zostają poddane wędzeniu w wysokiej temperaturze do 10 godzin. Do wędzenia używane jest drewno liściaste, dzięki czemu kiełbasa uzyskuje swój niepowtarzalny zapach. O popularności kiełbasy wiejskiej zdziechowskiej świadczą zarówno artykuły i informacje zamieszczane w prasie lokalnej z początku XX wieku (np. „Słowo Radomskie”, „Ziemia Radomska”), a także liczne wzmianki w literaturze kulinarnej.", "url": "https://www.gov.pl/web/rolnictwo/kielbasa-wiejska-zdziechowska", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa wiejska zdziechowska"}