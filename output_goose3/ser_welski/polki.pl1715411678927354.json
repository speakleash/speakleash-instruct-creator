{"meta_description": "Polska nie jest i nie była potentatem w produkcji serów. Przywykliśmy sądzić, że poza oscypkiem nie mamy się czym pochwalić. I jako konsumenci słabo się znamy na serach. Tymczasem polskie żółte sery zyskują uznanie za granicą.", "title": "Polskie sery żółte", "content": "W Polsce żółte sery pojawiły się za sprawą holenderskich osadników, którzy pokazali jak w przetwórstwie mleka pójść o krok dalej, przedłużając tym samym przydatność nabiału. Obecnie produkowanych jest wiele gatunków inspirowanych holenderskim doświadczeniem, wzbogaconym o regionalne zwyczaje. Z czasem zaczęto u nas produkcję serów typu holenderskiego – z pięknymi dużymi dziurami oraz francuskiego. Podlasie to region przodujący w produkcji serów. Najlepszym przykładem jest Ser Podlaski o delikatnym, lekko kwaśnym smaku. Ser Podlaski produkuje się od 1968 r., korzystając ciągle z tej samej receptury i dbając o to, by ser smakował tak samo, jak ponad 40 lat temu. Co za tym idzie, nie stosuje się w produkcji Sera Podlaskiego jakichkolwiek środków chemicznych, czy też tłuszczów, które nie pochodziłyby z mleka. Również na Podlasiu produkuje się polski Ser Gouda. Nie mamy się czym wstydzić, zyskał dobrą opinię konsumentów z Unii Europejskiej, został naszym towarem eksportowym i staje w konkury z Gołdą produkowaną w Niemczech. Im starsza jest Gouda, tym wyraźniej smakuje. Smak i aromat ewoluują od łagodnego do mocnego korzennego. Młoda Gouda (sześciotygodniowa) jest miękka, idealnie nadaje się do sałatek i zimnych dań, średnio stary ser (półroczny) sprawdza się jako dodatek zapiekanek czy tostów. Stary ser jest twardy, dlatego też najlepiej nadaje się do tarcia. Holenderskie oryginały z powodzeniem zastąpić można polską Goudą. Młodą goudę możemy dodać do fondue. Ser Edamski to kolejny żółty ser podpuszczkowy typu holenderskiego. Produkuje się go wg receptury sera Eddammera. Jeden z najtłustszych żółtych serów. Kaloryczność nadrabia łagodnym, lekko orzechowym smakiem. Z reguły jest jednolity, mogą jednak pojawić się nieduże oczka. Nas Edamski odnosi sukcesy m.in. w Niemczech i we Włoszech. Ser Warmiński, jak sama nazwa wskazuje pochodzi z Warmii, gdzie dojrzewa. On także jest serem typu holenderskiego, tzn. produkuje się go podobnie jak Goudę. Charakterystyczną cechą Sera Warmińskiego są nieduże oczka. W smaku jest lekko pikantny. Ma wiele wspólnych cech z Serem Tylżyckim, który smakuje i wygląda podobnie. Mazurski Ser Salami ma owalny, walcowaty kształt i regularne oczka. Pikantny posmak nadaje mu specyficznego charakteru. Historia tego sera sięga roku 1925 i, wbrew nazwie, odsyła nas na Podkarpacie, gdzie zaczęto go produkować. Po II Wojnie Światowej produkcja Mazurskiego Sera Salami przeniosła się na Mazury, czemu Ser zawdzięcza swoją nazwę. Z tych samych stron pochodzi również Ser Welski. Lekko pikantny, lekko ostry, lekko kwaśny, dojrzewający co najmniej 5 tygodni, o którym mówi się, że zamknął w sobie smak regionu – okolicy znad rzeki Wel. Jest to ser typu szwajcarskiego, dojrzewający, pełnotłusty, charakteryzujący się elastycznym, zwartym i jednolitym miąższem w całej masie oraz okrągłych i owalnych oczkach. Posiada łagodny słodkawo-orzechowy aromat i oryginalne walory smakowe. Podobny do niego jest ser Sokół, oba nagradzane na targach poznańskich i z powodzeniem eksportowane. Ten aromatyczny ser z serca Wielkopolski, do produkcji którego stosuje się mleko od krów z niedużych hodowli. Dzięki temu możemy mieć pewność, że krowy te żywione były w tradycyjny sposób, bez wspomagania środkami chemicznymi. Jakość mleka ma niebagatelny wpływ na jakość serów, dlatego właśnie miejsce pochodzenia stanowi o gwarancji wybornego smaku! Podkarpacki Ser Żółty to specyfik z regionu Puszczy Sandomierskiej. Niegdyś podawano go głównie podczas rodzinnych uroczystości, a także w czasie żniw – przez wzgląd na wartości odżywcze. Dzisiaj stosuje się go głównie „do chleba” lub jako zakąskę do piwa czy wina.  Smak Sera Podkarpackiego zależy od przypraw, jakich użyjemy podczas przygotowania. Ser przyrządzany jest zarówno z ziołami, jak i ze szczypiorkiem, pietruszką czy nawet z szynką lub pieczarkami. Ma owalny kształt, widoczne są niewielkie dziury. Z niedalekiej okolicy, bo z Bieszczad, pochodzi Rolada Ustrzycka – ser, który w Ustrzykach produkowany jest od ponad 30 lat w oparciu o tę samą, tradycyjną recepturę. Rolada Ustrzycka jest ręcznie zwijana, dzięki czemu posiada odpowiednią konsystencję. Unikatowy aromat i smak zawdzięcza procesowi naturalnego wędzenia. Ser idealny na przekąskę, do kanapek, sałatek, a także dań na ciepło.", "url": "https://polki.pl/przepisy/porady-kulinarne,polskie-sery-zolte,10294176,artykul.html", "category": "warmińsko-mazurskie", "sub_category": "Sery i inne produkty mleczne", "phrase": "Ser welski"}