{"meta_description": "", "title": "Pierogi z kaszą jaglaną i białym serem – kuchnia podkarpacka", "content": "Pierogi z kaszą jaglaną i białym serem to podkarpackie danie, które można serwować zarówno na słodko, jak i na słono. Jeśli ugotujemy kaszę na mleku, połączymy ją z białym serem i doprawimy cukrem i odrobiną soli, otrzymamy pierogi o delikatnym, słodkim farszu. Jeśli pójdziemy za radą gospodyń z Nowego Kamienia (okolice Sokołowa Małopolskiego) i do farszu dodamy cząber, smak pierogów będzie lekko pikantny i ziołowy. Gospodynie z Wólki Sokołowskiej do farszu wytrawnego kaszę jaglaną gotują na wodzie, a po połączeniu z białym serem, dodają do smaku sól i pieprz. Z tych samych składników możecie więc przygotować taką wersję farszu, która najbardziej odpowiada Waszym upodobaniom. Jedno jest pewne – kasza jaglana i biały ser to bardzo udany duet i warto go wypróbować. Przepisy na tradycyjne dania z terenów zamieszkałych przez Rzeszowiaków można znaleźć w publikacji Stowarzyszenia LGD „Eurogalicja” - Tradycja, smak i wdzięk. Mleko zagotowujemy i wsypujemy do niego kaszę. Gotujemy ją na wolnym ogniu często mieszając. Zanim zmięknie, wchłonie mleko. Wówczas ściągamy ją z gazu, dodajemy masło i w zależności od tego, czy farsz ma być słodki, czy słony, dodajemy cukier ze szczyptą soli, bądź cząber i sól według upodobań. Kaszę przykrywamy i odstawiamy do wystygnięcia. Na koniec dodajemy do niej biały ser i mieszamy. Do mąki dodajemy sól, olej i gorącą wodę. Wyrabiamy gładkie, elastyczne ciasto. Rozwałkowujemy je cienko (około grubości), wykrawamy kółka, nakładamy na nie farsz i zlepiamy. Pierogi gotujemy w posolonej wodzie. Kiedy wypłyną, gotujemy jeszcze 3 minuty i wyciągamy. Okraszamy roztopionym masłem.", "url": "https://trzecitalerz.blogspot.com/2017/10/pierogi-z-kasza-jaglana-i-biaym-serem.html", "category": "podkarpackie", "sub_category": "Gotowe dania i potrawy", "phrase": "Jeżowskie pierogi z kaszą jaglaną i twarogiem"}