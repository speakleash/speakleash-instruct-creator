{"meta_description": "Produkt wpisany na listę produktów tradycyjnych w dniu 2019-05-20 w kategorii Inne w woj. kujawsko-pomorskim.", "title": "Marmolada z buraków cukrowych - - Portal Gov.pl", "content": "Województwo Kujawsko-Pomorskie obdarzone urodzajnymi glebami tzw. czarnymi ziemiami stwarzały bardzo korzystne warunki dla uprawy buraka cukrowego. Dlatego też okolice Kruszwicy, Radziejowa i Brześcia Kujawskiego nazywano pszenno-buraczanymi. Warunki klimatyczno-glebowe decydowały o specjalizacji produkcji rolnej. Buraki cukrowe uprawiane tam były już od XIX wieku. W wyżej wskazanych okolicach funkcjonowały liczne cukrownie. To połączenie przemysłu z przyrodniczym urodzajem regionu pozwoliło na wartościowe wykorzystanie buraka cukrowego. Marmolada z buraka cukrowego to gęsta, plastyczna i niejednorodna masa o złocistej barwie. Charakteryzuje ją bardzo słodki, wręcz mdły smak o wyczuwalnym zapachu buraka cukrowego. Podstawowym składnikiem marmolady są buraki cukrowe. Dla złamania słodkiego, mdłego smaku dodawano kwaskowatych jabłek np. Szarej Renety lub soku z cytryny. Marmolady głownie kojarzą się z owocami, stanowiącymi przeważnie główny ich składnik. Marmoladę robiono w czasach II Wojny Światowej w biedniejszych rodzinach. Mieszkanki miejscowości Bronisław gm. Dobre pamiętają z ustnych przekazów swoich rodziców, że: „W wojne (…) była tako bida, że wszystko się wykorzystywało. Szło się w pole, wyrywało to, co rosło – a buraki to zawsze były. Robiło się bez okazji, codziennie, aby było co zjeść.” Marmoladą najczęściej smarowano chleb, a gdy go zabrakło to placki z zsiadłego mleka, często przyrządzane w zastępstwie chleba. Obecnie marmoladę z buraków cukrowych wykonuję się tylko okazjonalnie, na konkursy czy wystawy. W trakcie VIII edycji konkursów produktów tradycyjnych Powiatu Radziejowskiego „Od zakwasu do żurku kujawskiego” produkt zdobył II miejsce w kategorii produktów pochodzenia roślinnego.", "url": "https://www.gov.pl/web/rolnictwo/marmolada-z-burakow-cukrowych", "category": "kujawsko-pomorskie", "sub_category": "Inne produkty", "phrase": "Marmolada z buraków cukrowych"}