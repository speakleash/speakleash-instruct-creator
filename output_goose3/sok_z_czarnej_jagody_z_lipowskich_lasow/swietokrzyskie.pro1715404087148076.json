{"meta_description": "Degustacje potraw regionalnych, kiermasz rękodzieła i wyrobów ludowych, występy zespołów oraz liczne konkursy towarzyszyły niedzielnej plenerowej imprezie", "title": "\"Świętokrzyskie jadło z nieba spadło”", "content": "Degustacje potraw regionalnych, kiermasz rękodzieła i wyrobów ludowych, występy zespołów oraz liczne konkursy towarzyszyły niedzielnej plenerowej imprezie w Parku Etnograficznym w Tokarni “Dziedzictwo Kulinarne – Świętokrzyskie”. Uczestniczyli w niej wicemarszałek Zdzisław Wrzałka, Marek Gos, członek Zarządu Województwa i Jacek Kowalczyk, dyrektor Departamentu Promocji, Edukacji, Kultury,Sportu i Turystyki Urzędu Marszałkowskiego Województwa Świętokrzyskiego. Podczas imprezy swoje produkty prezentowali członkowie sieci “Dziedzictwo kulinarne świętokrzyskie”. Odwiedzający Tokarnię mogli więc spróbować regionalnych przysmaków takich jak karp z Rytwian, wędlin oraz pieczywa z piekarni Barbary Sroki z Woli Wiśniowskiej. Wszystkim smakowała zalewajka oraz chleb pieczony tradycyjną metodą w chałupie z Daleszyc. Dużym zainteresowaniem publiczności cieszył się pokaz kulinarny w wykonaniu członka Zarządu Województwa Świętokrzyskiego Marka Gosa, który wraz z Ireną Piechotą z “Tokarnianek” usmażył pyszne racuchy z drożdżowego ciasta z jabłkami. Wręczone zostały także “Laury tradycji” przyznawane tym, których produkty wpisane zostały na listę dziedzictwa kulinarnego. Laury otrzymali: Bogusław Piotrowski za “kiełbasę łosieńską”, salceson “cwaniak” i “polędwicę świąteczną Prokopa”; Barbara Sroka z Woli Wiśniowej za ” wólecką chałkę plecioną; Janina Kołek z Bliżyna za ” gryzkę” – bułkę pieczoną ze słabszej gataunkowo mąki, Gospodarstwo Rybackie Rytwiany za “karpia rytwiańskiego” oraz Agnieszka Mularczyk za “sok z czarnej jagody z lipowskich lasów”. Wręczono też nagrody w konkursie “Przyjazna wieś” na najlepszy projekt w zakresie infrastruktury realizowany na terenach wiejskich przy wsparciu środków unijnych od 2009 roku. Nagrody otrzymały: gmina Strawczyn, gmina Masłów i gmina Skarzysko Kościelne. Zorganizowany został także konkurs na hasło promujące świętokrzyskie smaki. Wygrało hasło: ” Świętokrzyskie jadło z nieba spadło”.", "url": "https://www.swietokrzyskie.pro/qswietokrzyskie-jadlo-z-nieba-spadlo/", "category": "świętokrzyskie", "sub_category": "Napoje (alkoholowe i bezalkoholowe)", "phrase": "Sok z czarnej jagody z lipowskich lasów"}