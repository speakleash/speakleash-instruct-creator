{"meta_description": "Jedną z bardziej popularnych potraw w Turowie były racuchy. Podawane na słodko, posypane cukrem pudrem, były przysmakiem dzieci, kt&oacute;re chętnie je jadły zapijając mlekiem....", "title": "Racuchy turowskie : Radzyńska Kraina Serdeczności", "content": "Jedną z bardziej popularnych potraw w Turowie były racuchy. Podawane na słodko, posypane cukrem pudrem, były przysmakiem dzieci, które chętnie je jadły zapijając mlekiem. Racuchy turowskie to nieduże smażone na złoty kolor placuszki na bazie mąki, mleka oraz drożdży, jaj i cukru. Nadzienie sporządzone jest z białego sera, jajek, laski wanilii i soli do smaku.  Na codzień przygotowywano je bez nadzienia, natomiast w niedzielę i święta a także przy okazji wykonywania prac polowych podawano racuchy z serem. Turów to rozległa miejscowość, położona w gminie Kąkolewnica Wschodnia. Wieś charakteryzowała się wysokim poziomem kultury rolnej i stosunkowo dużymi gospodarstwami. Urodzajne gleby sprzyjały uprawie pszenicy a znaczna powierzchnia łąk i pastwisk hodowli krów. Z ich mleka wytwarzano ser, który stanowił nadzienie do racuchów.", "url": "http://krainaserdecznosci.pl/pl/page/racuchy-turowskie", "category": "lubelskie", "sub_category": "Wyroby piekarnicze i cukiernicze", "phrase": "Racuchy turowskie"}