{"meta_description": "Wiadomości z naszego regionu - podlasie24.pl", "title": "Kąkolewnica: konkurs na najsmaczniejsze pierogi", "content": "Ponad 2300 pierogów wykonały panie z Kół Gospodyń Wiejskich z gminy Kąkolewnica. Były to pierogi gotowane i smażone m.in. z soczewicą, kapustą i z grzybami, z kaszą gryczaną, z ziemniakami, z serem i z makiem. Konkurs na najsmaczniejsze pierogi zorganizowany przez Gminny Ośrodek Kultury w Kąkolewnicy cieszył się dużym zainteresowaniem. Wzięło w nim udział 15 Kół Gospodyń Wiejskich z terenu gminy. Wszystkie pierogi były bardzo dobre i zasługiwały na pierwszą nagrodę. Konkurs na najsmaczniejsze pierogi i ciasto karnawałowe odbył się po raz dwudziesty. - Podjęliśmy taką inicjatywę ponieważ mieszkańców Kąkolewnicy nazywano pierożnikami. My zmieniliśmy to na atut gminy co pozwoliło nam dwadzieścia lat wspólnie przetrwać - mówi Bożena Adamowicz dyrektor GOK-u w Kąkolewnicy- Wykonałyśmy pierogi z soczewicą – mówi Alicja Winnicka z KGW Jarzębina z Brzozowicy Dużej. - To są nasze tradycyjne pierogi, za które kiedyś dostaliśmy wyróżnienie na prezentacjach w Muzeum Wsi Lubelskiej.Panie z KGW w Turowie przygotowały racuchy turowskie z serem. - Są one zarejestrowane w Ministerstwie Rolnictwa i Rozwoju Wsi – mówi Jadwiga Cisak.- Mamy zarejestrowanych 16 produktów tradycyjnych w Ministerstwie Rolnictwa i Rozwoju Wsi. Siedemnastym zarejestrowanym produktem z naszej gminy jest oranżada. Na terenie gminy działa 19 KGW. Dzisiaj dawne pierogi, racuchy, pączki przygotowały panie z 15 KGW – mówi Anna Mróz Wójt Gminy Kąkolewnica.- To jest najsłynniejszy przegląd pierogów w naszym województwie. Jesteśmy z tego dumni – powiedział Radiu Podlasie Robert Gmitruczuk Wicewojewoda Lubelski.Spotkanie karnawałowe Pierogi 2023 odbyło się w minioną sobotę, 4 lutego w sali Gminnego Ośrodka Kultury w Kąkolewnicy.SK/MR", "url": "https://podlasie24.pl/region/kakolewnica-konkurs-na-najsmaczniejsze-pierogi-20230206084954", "category": "lubelskie", "sub_category": "Wyroby piekarnicze i cukiernicze", "phrase": "Racuchy turowskie"}