{"meta_description": "", "title": "Kiełbasa markowska – Wikipedia, wolna encyklopedia", "content": "Kiełbasa markowska – tradycyjna wędzona kiełbasa wieprzowa wyrabiana w gospodarstwach wsi Markowa, występująca w postaci suszonej; produkt od 2005 roku wpisany na listę produktów tradycyjnych. Kiełbasa wędzona tradycyjnie na drewnie z wyczuwalnym smakiem i zapachem czosnku. Gmina Markowa leży w południowo-wschodniej części powiatu łańcuckiego, we wschodniej części północnego Podkarpacia. Udokumentowane początki wsi Markowa sięgają roku 1384 i związane są saską kolonizacją zapoczątkowaną przez Kazimierza Wielkiego i Władysława Opolczyka po przyłączeniu Rusi do Polski. Do tradycyjnych markowskich wyrobów wędliniarskich – poza kiełbasą – należą jeszcze kaszanki, szynka wiejska, boczek zwany wędzonką, studzinina i mięso kiełbasiane zapiekane w glinianych garnkach[1].", "url": "https://pl.wikipedia.org/wiki/Kie%C5%82basa_markowska", "category": "podkarpackie", "sub_category": "Mięso świeże oraz produkty mięsne", "phrase": "Szynka wiejska markowska"}