{"meta_description": "\"Masarnia z Tradycją \"Dreszler\" z Nowego Miasta Lubawskiego jest firmą rodzinną z prawie 70-letnią tradycją. Początki firmy sięgają 1948 roku, kiedy to Benedykt Dreszler założył małą masarnię.", "title": "Szynka wiejska na medal", "content": "\"Masarnia z Tradycją \"Dreszler\" z Nowego Miasta Lubawskiego jest firmą rodzinną z prawie 70-letnią tradycją. Początki firmy sięgają 1948 roku, kiedy to Benedykt Dreszler założył małą masarnię. Na początku lat 90-tych zakład został rozbudowany i zmodernizowany. Umożliwiło to produkcję wędlin w sposób tradycyjny, lecz z wykorzystaniem nowoczesnych urządzeń. Surowce potrzebne do wyrobu wędlin pozyskiwane są od okolicznych dostawców natomiast wędliny nie zawierają żadnych dodatków i wypełniaczy. Receptury wykorzystywane do produkcji wędlin pamiętają jeszcze czasy przedwojenne i oparte są na naturalnych przyprawach.    Wśród wielu wybornych wyrobów własnych takich jak kabanosy, parówki cielęce czy boczek wędzony po staropolsku, jest najlepszy produkt Warmii i Mazur czyli szynka wiejska. Właśnie ten produkt z masarni państwa Dreszler zdobył pierwszą nagrodę podczas konkursu organizowanego przez Warmińsko — Mazurski Urząd Marszałkowski. \"Nasze kulinarne dziedzictwo - smaki regionów\" pod takim hasłem poszukiwane były wyjątkowe dania, przetwory i wyroby Warmii i Mazur. Konkurs ten jest jednym z największych regionalnych wydarzeń, którego celem jest promocja żywności naturalnej, tradycyjnej, lokalnej i regionalnej. W kategorii na najlepszy produkt regionalny do konkursu przystąpiły 23 produkty, wśród nich szynka wiejska z Masarni z Tradycją \"Dreszler\", która wygrała w kategorii produktów i przetworów mięsnych.   Dlatego reprezentacja z Nowego Miasta znalazła się w zacnym gronie firm, które są członkami sieci „Dziedzictwo Kulinarne Warmia Mazury Powiśle” i które w Poznaniu reprezentowały Warmię i Mazury na targach „Smaki Regionów”. Podczas tego wydarzenia, cztery produkty zdobyły laury w konkursie o \"Medal Targów Smaki Regionów\". Medal otrzymała Masarnia z Tradycją „Dreszler\" z Nowego Miasta Lubawskiego. Serdecznie gratulujemy tych niebywałych sukcesów.", "url": "https://rolniczeabc.pl/776117,Szynka-wiejska-na-medal.html", "category": "warmińsko-mazurskie", "sub_category": "Mięso świeże oraz produkty mięsne", "phrase": "Szynka z mazurskiej masarni"}