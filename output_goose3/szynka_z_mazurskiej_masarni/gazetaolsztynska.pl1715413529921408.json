{"meta_description": "Wyjątkowe wydarzenie dla osób, które odżywiają się zdrowo i cenią produkty od lokalnych dostawców. Na targach Smaki Regionów była ekologiczna, certyfikowana żywność z całej Polski. Można było posmakować wszystkich regionalnych potraw i produktów, stanowiących...", "title": "Szynka i miód z powiatu nowomiejskiego ze \"Złotą Perłą\" Smaków Regionów", "content": "Wyjątkowe wydarzenie dla osób, które odżywiają się zdrowo i cenią produkty od lokalnych dostawców. Na targach Smaki Regionów była ekologiczna, certyfikowana żywność z całej Polski. Można było posmakować wszystkich regionalnych potraw i produktów, stanowiących dziedzictwo kulinarne, które są przygotowywane według dawnych receptur i filozofii slow. Smaki Regionów to wyjątkowa podróż po kulinarnych zakamarkach Polski. Producenci najsmaczniejszych potraw, w ostatni weekend września, spotkali się w Poznaniu na terenie Międzynarodowych Targów Poznańskich. Przez trzy dni zaprezentowali najwyższej jakości wędliny, sery czy domowe wypieki. W tym zacnym gronie nie brakowało reprezentacji z powiatu nowomiejskiego. Masarnia z tradycją \"Dreszler\" z Nowego Miasta, otrzymała wyróżnienie najwyższej rangi \"Złotą Perłę\" za fenomenalną szynkę wiejską.   Doceniona została także Pasieka Jabłońscy \"Miodek\" z Łąkorza. Ich genialny miód lipowy także otrzymał \"Złotą Perłę\". Warto podkreślić, że z województwa warmińsko - mazurskiego pięć podmiotów otrzymało to wyjątkowe wyróżnienie, tym bardziej cieszy fakt, że dwa najlepsze produkty pochodzą z powiatu nowomiejskiego. Gratulujemy!", "url": "https://gazetaolsztynska.pl/869749,Szynka-i-miod-z-powiatu-nowomiejskiego-ze-Zlota-Perla-Smakow-Regionow.html", "category": "warmińsko-mazurskie", "sub_category": "Mięso świeże oraz produkty mięsne", "phrase": "Szynka z mazurskiej masarni"}