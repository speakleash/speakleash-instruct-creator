{"meta_description": "", "title": "Placki ziemniaczane pieczone w piekarniku, czyli jak sprawić, by zawsze były chrupiące. Mamy przepis i garść porad", "content": "Placki ziemniaczane pieczone w piekarniku to zdrowsza wersja tradycyjnych smażonych placków. Mogą sobie na nie pozwolić osoby stosujące dietę lub ograniczające tłuszcz – do pieczenia wykorzystywana jest znacznie mniejsza ilość tłuszczu niż do smażenia. Sprawdźcie, jak upiec placki ziemniaczane w piekarniku, by były pyszne i chrupiące. Smażone placki bardzo mocno chłoną tłuszcz z patelni i nie zawsze odsączenie ich na papierowym ręczniku daje pożądane efekty. Wiele osób woli jednak ten sposób przygotowania, gdyż uważa, że to jedyna metoda, by placki były pyszne i chrupiące. To nieprawda! Pieczone placki również mogą być chrupiące. Jak to zrobić? • Wybierz odpowiednie ziemniaki. Do placków ziemniaczanych najlepiej nadadzą się te typu C, czyli mączyste. To odmiany takie, jak Bryza, Tajfun, Aster, Mila czy Ibis; • Nie korzystaj z młodych ziemniaków do przygotowania placków – zawierają zbyt dużo wody i ciasto nie będzie mieć odpowiedniej konsystencji. Do tego dania lepsze są starsze ziemniaki; • Nie przesadź z ilością mąki. Im więcej jej dodasz, tym bardziej gumowate będą placki; • Podawaj placki od razu po usmażeniu. Jeśli położysz je jeden na drugim, stracą chrupkość. Ziemniaki obieramy, myjemy i ścieramy na tarce. Odstawiamy je na 15 minut, a potem odciskamy nadmiar wody. Cebulę kroimy na drobne kawałki i dodajemy do masy ziemniaczanej. Wbijamy do niej jajko, wsypujemy płatki bądź otręby owsiane. Doprawiamy solą, pieprzem i ulubionymi przyprawami do smaku. Na blasze wyłożonej papierem do pieczenia rozsmarowujemy niewielką ilość oleju rzepakowego i wykładamy na nią porcje masy ziemniaczanej. Blachę z plackami wstawiamy do piekarnika rozgrzanego do 220 st. C i pieczemy przez około pół godziny, aż będą rumiane. Podobnie jak tradycyjne placki ziemniaczane smażone na patelni, te upieczone będą bardzo smaczne z dodatkiem sosu grzybowego lub mięsnego, z kleksem z gęstego jogurtu naturalnego czy po prostu z odrobiną soli. Można je także podawać z plastrem wędzonego łososia bądź posypane wędzonym serem twarogowym. Należy pamiętać, że sosy, jogurt, a także zapiekanie i odgrzewanie placków sprawi, że przestaną być chrupiące.", "url": "https://haps.pl/Haps/7,167251,26063191,placki-ziemniaczane-pieczone-w-piekarniku-czyli-jak-sprawic.html", "category": "mazowieckie", "sub_category": "Gotowe dania i potrawy", "phrase": "Placki ziemniaczane pieczone na blasze"}