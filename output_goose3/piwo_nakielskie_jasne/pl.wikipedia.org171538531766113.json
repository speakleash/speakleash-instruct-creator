{"meta_description": "", "title": "Krajan Browary Kujawsko-Pomorskie – Wikipedia, wolna encyklopedia", "content": "Krajan Browary Kujawsko-Pomorskie – browar założony w 1993 roku na terenie spółki ogrodniczej w Trzeciewnicy. Zakład jest członkiem Stowarzyszenia Regionalnych Browarów Polskich. Większościowym udziałowcem w zarządzającej zakładem spółce Krajan Browary Kujawsko-Pomorskie Sp. z o.o. jest amerykański przedsiębiorca polskiego pochodzenia, Walter Kotaba. Produkcję piwa w Browarze Krajan rozpoczęto w 1994 roku. Wynosiła ona początkowo 20 tysięcy hektolitrów rocznie. W 1997 roku podjęto decyzję o rozbudowie zakładu, co umożliwiło ekspansję marki na rynek ogólnopolski. Dzięki poczynionym inwestycjom, w 2000 roku możliwości produkcyjne zakładu osiągnęły poziom ponad 100 tysięcy hektolitrów piwa rocznie. W kolejnych latach następował dalszy rozwój firmy, m.in. powstała nowa hala oraz linia rozlewu, zakupiono automatyczną stację filtracyjną, zautomatyzowano procesy produkcyjne oraz wdrożono nowe systemy kontroli jakości. Oprócz tego, inwestowano w tworzenie nowych produktów oraz sieci barów. W 2004 roku ukształtowana została struktura organizacyjno-prawna, w której działa obecnie browar.", "url": "https://pl.wikipedia.org/wiki/Krajan_Browary_Kujawsko-Pomorskie", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Piwo nakielskie jasne"}