{"meta_description": "", "title": "Aktywna Wieś", "content": "Jeśli zimne wieczory nie zachęcają do spacerów, lekiem na całe zło i zimowo-jesienną chandrę może być ciemne piwo z Nakła nad Notecią, szczególnie polecane smakoszom słodkich produktów.   Amatorzy ciemnego piwa nakielskiego chwalą je głównie za smak oraz aromat. Swoją barwę, smak i zapach zawdzięcza specjalnej mieszance składników warzonych przez mieszkańców Nakła już od XVI wieku. Płynna konsystencja cechuje się wiśniowo-brązowym kolorytem i gęstą pianą. Zawiera w sobie 14% ekstraktu wagowego oraz 6% alkoholu. Jest piwem słodkim, w którym wyraźnie wyczuwa się karmel. Oprócz tego może się również poszczycić orzeźwiającym smakiem i bardzo odżywczymi właściwościami.  Czy możliwe jest, by alkoholowy trunek miał właściwości zdrowotne? W przypadku ciemnego piwa z Nakła nad Notecią zdrowotność jest jego nieodłącznym atrybutem. A wszystko za sprawą wody pochodzącej ze studni głębinowych używanej do produkcji. Jej walory fizykochemiczne nadają opisywanemu trunkowi wyraźny smak i przyjemny zapach. Warto również wspomnieć o składnikach mineralnych, takich jak magnez, fosfor, węglowodany, białka. Dodawany słód charakteryzuje się wysoką ekstraktywnością i korzystnym kształtem ziarna.", "url": "http://www.aktywnawies.pl/piwo-nakielskie-ciemne,p35,l1.html", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Piwo nakielskie jasne"}