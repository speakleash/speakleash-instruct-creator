{"meta_description": "Zarząd województwa podlaskiego postanowił wesprzeć lokalnych producentów żywności i odtąd firma zapewniająca katering Urzędowi Marszałkowskiemu będz", "title": "Z Sejneńszczyzny na marszałkowski stół", "content": "Zarząd województwa podlaskiego postanowił wesprzeć lokalnych producentów żywności i odtąd firma zapewniająca katering Urzędowi Marszałkowskiemu będzie zamawiała produkty u nich. Na stoły urzędu trafi m.in. sejneński szczupak faszerowany. Urząd marszałkowski rozstrzygnął przetarg na usługi cateringowe. Obok ceny, głównym kryterium przy wyborze firmy było włączenie do menu produktów figurujących na Liście Produktów Tradycyjnych – rejestrze prowadzonym przez Ministerstwo Rolnictwa i Rozwoju Wsi. Na liście znajdują się produkty rolne, spożywcze i inne, których jakość lub wyjątkowe cechy i właściwości wynikają ze stosowania tradycyjnych metod produkcji, tzn. wykorzystywanych od co najmniej 25 lat. W ramach przetargu wyłoniono firmę, która przygotowując tradycyjne podlaskie potrawy wykorzystuje produkty lokalne. Umowa na usługi cateringowe została podpisana na rok. Zarząd wyliczył, że jedno danie będzie teraz kosztowało o 90 groszy więcej niż wcześniej, ale część z tych pieniędzy trafi do lokalnych wytwórców, a goście Urzędu Marszałkowskiego poznają dzięki temu kulinarne skarby naszego województwa. W czasie konferencji prasowej, na której zarząd ogłosił tę decyzję, zaprezentowano (i zjedzono) wiele lokalnych produktów z Listy Produktów Tradycyjnych, m.in. sejneńskiego szczupaka faszerowanego, cepeliny, wędzonki z Podlaskiego, rosół z kołdunami litewskimi, ser suszony z Sokółki, kapustę kiszoną z Suwalszczyzny, dania z twarogiem hajnowskim czy ryby z podlaskich akwenów. Do picia był jabłkowy sok z Marynowa. - Inaugurujemy nowy catering w urzędzie marszałkowskim, po to żeby promować naszą podlaską żywność w sposób niekonwencjonalny – mówił wicemarszałek Stanisław Derehajło. Marszałek podkreślał, że nowe zasady dostarczania usług cateringowych mają być zachętą dla podlaskich producentów do rejestrowania swoich produktów na Liście Produktów Tradycyjnych. Dodał, że podjęte działania to nie tylko promocja dziedzictwa kulinarnego, ale też rolnictwa i turystyki. Jakie produkty i potrawy z Sejneńszczyzny znajdują się na Liście Produktów Tradycyjnych? Soczewiaki sejneńskie, bliny litewskie, chołodziec, kartacze sejneńskie/cepeliny, miód wielokwiat z Sejneńszczyzny, chleb na kalmusie z Puńska, mrowisko, sękacz sejneński, kindziuk z Puńska, sery deserowe litewskie. Wytwórcy chętni do wpisania produktów lub potraw na tę listę informacji mogą szukać na stronie Podlaskiego Centrum Produktu Lokalnego. Centrum to tworzy portal z ofertą producentów. Jeśli chodzi o nasz powiat, z tej możliwości skorzystały, jak dotąd, tylko dwa podmioty - zobacz tu.", "url": "https://sejny.net/artykul/z-sejnenszczyzny-na/923505", "category": "podlaskie", "sub_category": "Produkty rybołówstwa, w tym ryby", "phrase": "Sejneński szczupak faszerowany"}