{"meta_description": "Sokółka, Dąbrowa Białostocka, Suchowola, Krynki, powiat sokólski. Informacje, forum, ogłoszenia - iSokolka.eu", "title": "Catering palce lizać. Wśród dań były też przysmaki z Sokólszczyzny [FOTO]", "content": "Po raz pierwszy w postępowaniu przetargowym na obsługę cateringową Urzędu Marszałkowskiego Województwa Podlaskiego kryterium wyboru nie była tylko cena, ale także wykorzystanie w menu tradycyjnych, podlaskich produktów figurujących na Liście Produktów Tradycyjnych – rejestrze prowadzonym przez Ministerstwo Rolnictwa i Rozwoju Wsi. Informację o nowych zasadach przekazali dziś (3 lutego) podczas niekonwencjonalnej konferencji prasowej marszałek Artur Kosicki, wicemarszałek Stanisław Derehajło i członek zarządu Wiesława Burnos. Na liście resortu rolnictwa znajdują się produkty rolne, spożywcze i inne, których jakość lub wyjątkowe cechy i właściwości wynikają ze stosowania tradycyjnych metod produkcji, tzn. wykorzystywanych od co najmniej 25 lat. W ramach przetargu wyłoniono firmę, która przygotowując tradycyjne podlaskie potrawy wykorzystuje produkty lokalne. Umowa na usługi cateringowe została podpisana na rok. Tym razem konferencja prasowa odbyła się w wyjątkowej oprawie - przy suto zastawionym stole. Znalazły się na nim te podlaskie przysmaki, które będą ujęte w menu przygotowywanym dla gości odwiedzających UMWP. - Mamy tu „smaczną” konferencję, przy stole zastawionym przysmakami wykonanymi według najlepszych podlaskich receptur, a co więcej zostały one przygotowane z wykorzystaniem produktów pochodzących z naszego regionu, od naszych rolników – podkreślał Artur Kosicki. Jak mówił, jednym z priorytetów obecnych władz jest promowanie lokalnego dziedzictwa kulinarnego i wspieranie podlaskich producentów. Podczas konferencji zaprezentowane zostały regionalne produkty w tym m.in. wędzonki z Podlaskiego, ser suszony z Sokółki, kapusta kiszona z Suwalszczyzny, sejneński szczupak faszerowany, dania z twarogiem hajnowskim, czy ryby z podlaskich rzek, jezior i stawów. Nie zabrakło też nadbużańskiej kawy żołędziowej oraz hajnowskiego marcinka, a do picia podano sok z świeżo tłoczonych jabłek. Właśnie takimi regionalnymi przysmakami będą częstowani goście odwiedzający Urząd Marszałkowski. Artur Kosicki poinformował również, że zarząd województwa będzie zabiegał o to, aby produkt lokalny był promowany podczas imprez zewnętrznych organizowanych przez UMWP. - Inaugurujemy nowy catering po to, żeby promować naszą podlaską żywność w sposób niekonwencjonalny – mówił wicemarszałek Stanisław Derehajło. Podkreślił, że nowe zasady dostarczania usług cateringowych miały być zachętą dla podlaskich producentów do rejestrowania swoich produktów na Liście Produktów Tradycyjnych. Dodał, że podjęte działania to nie tylko promocja dziedzictwa kulinarnego - To wiąże się również z promocja podlaskiego rolnictwa i turystyki – podsumował wicemarszałek. Poniedziałkowa konferencja była też pierwszym spotkaniem prasowym w historii UMWP tłumaczonym na język migowy. „Migał” Maciej Pastusiak, pracownik urzędu marszałkowskiego.", "url": "https://isokolka.eu/podlaskie-2/32222-catering-palce-lizac-wsrod-dan-byly-tez-przysmaki-z-sokolszczyzny-foto", "category": "podlaskie", "sub_category": "Produkty rybołówstwa, w tym ryby", "phrase": "Sejneński szczupak faszerowany"}