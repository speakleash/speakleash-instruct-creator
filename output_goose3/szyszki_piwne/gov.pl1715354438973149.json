{"meta_description": "Produkt wpisany na listę produktów tradycyjnych w dniu 2013-09-11 w kategorii Produkty mleczne w woj. podkarpackim.", "title": "Szyszki piwne - - Portal Gov.pl", "content": "Na terenie sieniawszczyzny, a w szczególności we wsi Pigany, wyrób serów znany był już od kilku wieków. Na początku sery wytwarzane były z mleka owczego, przez gospodarzy zajmujących się wypasem owiec. Później gospodynie zaczęły też wytwarzać sery z mleka krowiego. Wyrabiały je latem, suszyły i w tej postaci przechowywały przez cały okres zimy. Zwyczaj był taki, że szyszki były robione po Wielkanocy, na pierwszą niedzielę po świętach – niedzielę przewodnią. Gospodarz kupował małą beczułkę piwa, gospodyni wykładała na stół przygotowane wcześniej ususzone szyszki piwne, przychodziła rodzina oraz sąsiedzi i wszyscy zajadali się szykami popijając je piwem. To był czas spotkań rodzinnych i sąsiedzkich, podczas których zawiązywały się więzi rodzinne i sąsiedzkie przyjaźnie. Niekiedy też szyszki robione przed świętami Wielkanocnymi, wkładane były do koszyka ze święconym i zjadane na śniadanie wielkanocne. Sposób przygotowania szyszek piwnych jest bardzo łatwy. Do ich przygotowania potrzebny jest twaróg, jajka, sól i pieprz, obecnie niekiedy dodaje się też paprykę lub inne przyprawy. Najlepszy do przygotowania szyszek jest ser zrobiony własnoręcznie. Całość rozciera się w specjalnym naczyniu, tzw. donicy. „Z tak przygotowanej masy ugniata się w dłoniach wrzecionowatego kształtu szyszki, kładzie na wyłożonej pergaminem blaszce i podpieka, a właściwie wysusza w piecu chlebowym, po wyjęciu z niego upieczonego chleba. Piec nie może być bardzo gorący. (…) Szyszki muszą być z wierzchu twarde. Nie da się określić czasu przypiekania. Każda gospodyni ocenia, czy potrawa jest już dobra” (Wywiad przeprowadzony z mieszkańcami wsi Pigany). Obecnie tradycja przygotowywania szyszek piwnych nadal podtrzymywana i kultywowana jest na terenie sieniawszczyzny, niemal wszyscy mają je w koszykach ze święconym na Wielkanoc. Ponadto szyszki piwne po dzień dzisiejszy budzą zachwyt społeczności lokalnej podczas dożynek, festynów i innych kulinarnych wydarzeń.", "url": "https://www.gov.pl/web/rolnictwo/szyszki-piwne", "category": "podkarpackie", "sub_category": "Sery i inne produkty mleczne", "phrase": "Szyszki piwne"}