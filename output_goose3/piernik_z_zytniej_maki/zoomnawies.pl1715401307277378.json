{"meta_description": "Kuchnia ziemi świętokrzyskiej jest w głównej mierze mączno-ziemniaczana. Słabe gleby wskazywały na uprawę mało wymagających roślin. Mięso gościło na stołach od święta, dlatego dla urozmaicenia smaku dań, gospodynie sięgały po dary lasu i pól. Tak też powstały i zagościły w kuchni regionu knedle ziemniaczane z grzybami – potrawa sycąca, dostarczająca sił do pracy na roli, a zarazem mało kosztowna.", "title": "Nasz piernik z żytniej mąki. Jak go zrobić?", "content": "Piernik, czyli ciasto o słodko-pikantnym smaku i długiej trwałości, to ciasto, które wedle naszej tradycji powinno się znaleźć na świątecznym stole. W produkcji przemysłowej leżakowanie ciasta może trwać kilka tygodni, a ciasto na domowe pierniki wigilijne zaleca się zarabiać miesiąc wcześniej, czyli zwyczajowo po andrzejkach. Swoją trwałość pierniki zawdzięczają z jednej strony przyprawom korzennym, a z drugiej swojej twardości i suchości. W zimnym i suchym miejscu pierniki dają się przechowywać nawet przez kilka miesięcy. Używane przyprawy korzenne zależą od przepisu i regionalnych tradycji, są to m.in. cynamon, imbir, goździki, nasiona kolendry, kardamon, gałka muszkatołowa, anyż, ziele angielskie i czarny pieprz. Pierwszy znany przepis na piernik pochodzi z Grecji z około 2400 roku p.n.e. Według innych, historia piernika sięga roku 992 naszej ery, kiedy to ormiański mnich Grzegorz z Nikopolis miał nauczyć chrześcijańskich piekarzy we Francji jego wyrobu. Świętokrzyski piernik z żytniej mąki wpisany na Listę Produktów Tradycyjnych od 2007 roku. Piernik z żytniej mąki dawniej był tradycyjnym wypiekiem charakterystycznym dla wsi Projęcin (obecnie Nowy Odrowążek) oraz okolicznych miejscowości. Zgodnie z miejscowym obyczajem piernik był, w tych okolicach, świątecznym przysmakiem wypiekanym zwykle na święta Bożego Narodzenia, Wielkanoc, Zielone Świątki, Pańskie Przemienienie oraz wesela. Pieczono go zazwyczaj w piecach chlebowych obok chleba lub innych ciast. Z ustnych przekazów wiadomo, że piernik przygotowuje się od początku z żytniej mąki. Potwierdzeniem znajomości receptury i ponad 100-letniej metody wytwarzania piernika z żytniej mąki jest wywiad etnograficzny przeprowadzony z 6 najstarszymi mieszkankami wsi Nowy Odrowążek, które od zawsze bardzo aktywnie udzielały się w życiu wsi i parafii. Receptura i sposób wyrobu piernika są przekazywane z pokolenia na pokolenie od wielu lat. Jednak postęp w piekarnictwie spowodował napływ nowych technologii wypieku oraz znikanie z wiejskich domów pieców chlebowych, dzięki czemu gospodynie zaczęły wypiekać ciasta, a w tym i piernik z żytniej mąki w nowoczesnych piekarnikach. Obecnie piernik z żytniej mąki jest pieczony w piecu chlebowym głównie przez starsze gospodynie z okazji świąt Bożego Narodzenia albo przy okazji wypieku tradycyjnego chleba.", "url": "https://zoomnawies.pl/nasz-piernik-z-zytniej-maki/", "category": "świętokrzyskie", "sub_category": "Wyroby piekarnicze i cukiernicze", "phrase": "Piernik z żytniej mąki"}