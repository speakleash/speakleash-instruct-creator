{"meta_description": "", "title": "Pulpety rybne w zalewie octowej", "content": "Za 9 dni Święta, a ja jestem daleko w tyle z przygotowaniami! W domu nie ma żadnych dekoracji, nie mam menu wymyślonego, ani nie kupiłam prezentów dla bliskich. Dobrze, że chociaż zagniotłam już parę tygodni temu ciasto na piernik staropolski ;) Dziś jednak dodaję pierwszy świąteczny przepis w tym roku, choć takie rybne pulpeciki można równie dobrze zrobić o każdej porze roku. U mnie co roku przygotowuje je babcia właśnie w grudniu. Można je jeść od razu po przygotowaniu albo odczekać 2 tygodnie, aby nabrały wyraźniejszego smaku. Jak się domyślacie, gotowanie z babcią zawsze jest \"na oko\", ale postarałam się mniej więcej zapisać proporcje składników i dziś Wam je podam. Bułkę podzielić na mniejsze kawałki i zalać gorącą wodą, tak by nią nasiąkła. Odstawić na ok. 3 minuty, a następnie odlać nadmiar wody. W maszynce zmielić podzielone na mniejsze kawałki ryby, cebulę oraz bułkę. Dodać jajka, maggi, przyprawę do ryby, słodką paprykę, sól oraz pieprz i wszystko razem dokładnie wymieszać. Z tak przygotowanej masy formować nieduże pulpety i obtaczać je w bułce tartej. Na patelni rozgrzać olej i smażyć na niej pulpety rybne. Gotowe pulpety powinny być przesmażone w środku i mocno zrumienione z zewnątrz. W garnku umieścić ocet, wodę, ziele angielskie, liście laurowe, vegetę, cukier, sól. Gotować zalewę przez około 8 minut. Następnie dodać pokrojoną w krążki, surową cebulę i gotować jeszcze 1 - 2 minuty. Pulpety rybne ciasno umieszczać we wcześniej wyparzonych dużych słoikach i zalewać gorącą zalewą. Od razu zakręcać słoiki. Odstawić do przestudzenia, a następnie przenieść w ciemne, chłodne miejsce.", "url": "https://lanika.pl/pulpety-rybne-w-zalewie-octowej/", "category": "małopolskie", "sub_category": "Mięso świeże oraz produkty mięsne", "phrase": "Pulpeciki z karpia w zalewie octowej"}