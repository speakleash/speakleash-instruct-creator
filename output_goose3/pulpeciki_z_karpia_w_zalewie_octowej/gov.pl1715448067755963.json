{"meta_description": "Produkt wpisany na listę produktów tradycyjnych w dniu 2016-10-14\nW kategorii Produkty rybołówstwa\nW województwie woj. małopolskim", "title": "Pulpeciki z karpia w zalewie octowej - - Portal Gov.pl", "content": "Pulpeciki z mięsa karpia pokryte panierką. Umieszczone w zalewie octowej z widocznymi ziarenkami gorczycy i ziela angielskiego oraz liśćmi laurowymi, z dodatkiem pokrojonej w plastry marchewki i cebuli. Pulpeciki mają kształt zbliżony do kuli, zanurzone w zalewie octowej. Pulpeciki z karpia o średnicy około 5 cm, umieszczone w naczyniu. Pulpeciki z karpia w zalewie octowej charakteryzują się lekko tłustym, kwaśno-słodkim smakiem, z wyczuwalnym aromatem octu i przypraw: ziela angielskiego, gorczycy i liścia laurowego. Pulpeciki z karpia w zalewie octowej to potrawa znana i chętnie przyrządzana na terenie Doliny Karpia od ponad 70 lat. Określone pochodzenie ryb jest warunkiem koniecznym, aby przygotować potrawę charakteryzującą się świeżym i delikatnym mięsem, zachowującym po usmażeniu i umieszczeniu w zalewie stałą i zwartą konsystencję. Karpie pochodzące z hodowli na ww. terenie charakteryzują się wysoką jakością, wynikającą z dbałości o zapewnienie rybom właściwych warunków żywieniowych i środowiskowych. Tereny i stawy Doliny Karpia przynależą do Obszaru Natura 2000, co daje gwarancje dbałości o przyrodę i zachowanie najlepszych tradycji hodowlanych. Receptura przyrządzania pulpecików z karpia w zalewie octowej jest znana wszystkim mieszkańcom, przekazywano ją sobie bowiem z pokolenia na pokolenie. Najważniejszym składnikiem pulpecików z karpia w zalewie octowej jest świeża ryba. Tradycyjny sposób przyrządzania pulpecików polega na zmieszaniu mięsa świeżej ryby z mięsem karpia ugotowanego. Tak przygotowana potrawa jest gwarancją dobrego smaku. Tradycja przygotowywania pulpecików z karpia w zalewie octowej zakłada indywidualne preferencje smakowe osób je przyrządzających – w zależności od potrzeb potrawa może być mniej lub bardziej kwaśna. Pulpeciki z karpia w zalewie octowej przygotowywane są w ciągu całego roku. Zawsze przyrządzane są przy okazji Bożego Narodzenia, gdy karp króluje na stołach, ale również na wszelkie spotkania i uroczystości rodzinne, a także na wydarzenia związane z promocją regionu jak: „Karp na świątecznym stole”, „Żniwa karpiowe”.", "url": "https://www.gov.pl/web/rolnictwo/pulpeciki-z-karpia-w-zalewie-octowej", "category": "małopolskie", "sub_category": "Mięso świeże oraz produkty mięsne", "phrase": "Pulpeciki z karpia w zalewie octowej"}