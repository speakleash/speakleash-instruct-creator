{"meta_description": "Blog pełen słodkich inspiracjii i najlepszych przepisów ze zdjęciami i filmami", "title": "Domowy chleb żytni na zakwasie – Słodki Blog", "content": "Dziś przepis na pyszny domowy chleb żytni na zakwasie. Wpis jest kontynuacją artykułu Jak zrobić dobry zakwas żytni do pieczenia chleba. Przepis jest prosty, sama się nie spodziewałam, że zrobienie chleba na zakwasie może być tak nie skomplikowane. Jedyne czego wymaga, to czasu, czyli najpierw czekania aż zakwas będzie dobry i wystarczającą silny, a potem czekania aż chleb zrobiony na tym zakwasie urośnie. Trzeba się uzbroić w cierpliwość robiąc chleb na zakwasie, ale gwarantuję Wam, że dla efektu końcowego naprawdę warto. Z wideo krok po kroku dowiesz się jak zrobić swój własny chleb żytni na zakwasie: • 500 g mąki żytniej typ 700 (może być też razowa) • 450 ml letniej wody (może być z kranu) Wlej odrobinę oleju i wysmaruj np. pędzelkiem silikonowym, ilość oleju nie powinna być zbyt duża, tylko żeby natłuścić formę. Następnie wsyp mąkę (białą lub razową lub otręby) i oprósz foremkę. * Dzięki pędzelkowi łatwo nałożysz cienką warstwę tłuszczu, polecam silikonowy bo wydaje mi się najbardziej higieniczny. Do miski wsyp mąkę, sól, dodaj zakwas i ziarna. Zakwas przed dodaniem koniecznie dokładnie wymieszaj. Wlej wodę i wymieszaj łyżką (polecam drewnianą) do uzyskania jednolitej konsystencji. Masa będzie gęsta i klejąca. Przełóż ciasto do foremki, dla ułatwienia posłuż się plastikowymi i silikonowymi narzędziami. Ciasto wygładź najpierw łyżką, a potem dłonią zamoczoną w wodzie. Tak przygotowaną foremką przykryj foliową reklamówką (zobacz wideo) i odstaw na 4-5 godzin do wyrośnięcia. * Silikonowe łopatki i szpatułki bardzo ułatwiają pracę z tym ciastem, ponieważ jest bardzo lepkie, odradzam dotykanie go dłońmi. Po zrobieniu chleba powinno pozostać ok. 50 g zakwasu. Dokarmiamy go poprzez dodanie 30 g mąki żytniej razowej i 30 g wody, a następnie starannie mieszamy. Słoik z zakwasem zakręcamy i wstawiamy do lodówki, do czasu pieczenia następnego chleba. Po 4-5 godzinach chleb powinien wypełniać foremkę zostawiając ok. 1 cm od góry. Jeśli tak nie jest możesz poczekać jeszcze godzinę, ale nie polecam przedłużania tego procesu, bo chleb będzie zbyt kwaśny. Wyrośnięte ciasto spryskujemy wodą i posypujemy ziarnami (opcjonalnie). Pieczemy przez 1 godzinę w piekarniku nagrzanym do 210°C. Po upieczeniu chleb wyjmujemy z foremki i odstawiamy na kratkę. Ponownie spryskujemy go wodą i odstawiamy do wystygnięcia. • Do zakwasu używaj innej łyżki niż do mieszania ciasta na chleb, po to żeby nie zanieczyścić zakwasu solą. • Jeśli chleb nie urośnie po wyznaczonym czasie, to oznacza że zakwas był za słaby. To się często zdarza w przypadku pieczenia pierwszego chleba na nowo zrobionym zakwasie. Jeśli nie wyrósł, upiecz go mimo wszystko, nie będzie idealny ale trochę podrośnie w piekarniku. Prawdopodobnie popęka i będzie ciężki, ale to normalne w przypadku bardzo młodego zakwasu. Kolejny chleb upieczony na tym zakwasie powinien już lepiej wyrosnąć. Ja często do chleba na młodym zakwasie dodaję szczyptę suszonych drożdży, wtedy ładnie wyrasta. Po kilkukrotnym pieczeniu chleba, zakwas jest na tyle silny, że nie ma potrzeby dodawania drożdży. • Nie czekaj aż chleb wypełni całą foremkę, ponieważ zbyt wyrośnięty chleb opadnie trochę w trakcie pieczenia. Nie zmienia to zbytnio jego smaku, ale wygląd jest mniej apetyczny – chleb jest zapadnięty na środku. Zobacz też przepis na chleb pszenny na zakwasie, bardzo smaczny i również prosty w przygotowaniu.", "url": "https://slodkiblog.pl/domowy-chleb-zytni-na-zakwasie/", "category": "podlaskie", "sub_category": "Wyroby piekarnicze i cukiernicze", "phrase": "Chleb żytni z pieca"}