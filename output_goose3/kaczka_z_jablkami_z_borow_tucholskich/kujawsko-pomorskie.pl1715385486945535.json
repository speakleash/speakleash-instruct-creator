{"meta_description": "", "title": "KACZKA PIECZONA Z JABŁKAMI | Województwo Kujawsko-Pomorskie", "content": "Kaczkę umyć i osuszyć papierowym ręcznikiem, następnie opuszkami palców dobrze ponagniatać piersi (łatwiej się stopi podczas pieczenia). Wnętrze kaczki skropić sokiem z cytryny, natrzeć całą kaczkę (wewnątrz i na zewnątrz) solą, pieprzem i majerankiem, a następnie zawinąć w folię i wstawić na 2-3 godz. do lodówki do skruszenia (może być nawet całą noc w lodówce). Przed wyjęciem kaczki z lodówki przygotować nadzienie: obrać 2-3 jabłka, pozostałe odłożyć. Obrane owoce przeciąć na ćwiartki, posypać majerankiem i napełnić kaczkę. Zaszyć ją bawełnianą nitką. Piekarnik nagrzać do temperatury 170-190°C. Dno brytfanki posmarować oliwą. Włożyć kaczkę, skropić lekko wodą i wstawić naczynie do rozgrzanego piekarnika. Po 30 minutach skóra zacznie się rumienić, wówczas należy wysunąć na chwilę naczynie i czubkiem noża ponacinać ją w kilku miejscach. Przy okazji kaczkę polać wytworzonym sosem. Po kolejnych 15 minutach kaczkę przewrócić, żeby równomiernie się upiekła i ładnie zrumieniła również z drugiej strony. Po 80 minutach pieczenia kaczkę wyjąć na chwilę z piekarnika i naciąć nożem skórę między udami a korpusem z obu stron. W tym momencie należy ocenić, czy skóra jest już dostatecznie zrumieniona. Jeśli tak, naczynie przykryć folią aluminiową i znów wstawić do piekarnika. Po 20 minutach należy sprawdzić, czy kaczka się upiekła: nakłuwamy szpikulcem lub cienkim nożem najgrubszą część udka. Wypływający sok powinien być klarowny. Jeśli jest różowy, tuszkę trzeba jeszcze dopiec. Kaczkę ważącą 1,5-2 kg trzeba piec od 90 minut do 2 godzin. Z pozostałych, nieobranych jabłek wydrążyć gniazda nasienne, powstałe zagłębienia napełnić żurawiną lub borówką. Jabłka ułożyć na blaszce i na 35-40 minut przed zakończeniem pieczenia kaczki wstawić do piekarnika. Kiedy kaczka będzie upieczona, wyłączyć piekarnik, ale jeszcze przez 15 minut nie należy jej wyjmować. Gdy będzie odpoczywała, soki równomiernie rozłożą się w całym mięsie. Kaczkę najlepiej podać z sosem, który został na dnie naczynia, a gorące jabłka poukładać obok mięsa.", "url": "https://kujawsko-pomorskie.pl/aktualnosci/nasze-swieta/przepisy-swiateczne/kaczka-pieczona-z-jablkami/", "category": "pomorskie", "sub_category": "Mięso świeże oraz produkty mięsne", "phrase": "Kaczka z jabłkami z Borów Tucholskich"}