{"meta_description": "", "title": "Świąteczna kaczka z jabłkami i pomarańczami", "content": "Pieczona kaczka to obok bigosu, czerwonego barszczu i pierogów, klasyczne bożonarodzeniowe danie. Jej przygotowanie jest banalnie proste i nie wymaga dużej ilości czasu. Kaczkę z jabłkami i pomarańczami możesz przygotować zarówno na świąteczny obiad, jak i jako dodatek do kanapek. Jesteśmy pewni, że nasz przepis zachwyci zarówno Ciebie, jak i wszystkich Twoich domowników oraz gości. Jeśli chcesz podkreślić smak dania, zaserwuj je w towarzystwie dość lekkiego, wytrawnego wina czerwonego lub białego, którego odpowiednia kwasowość zrównoważy sporą tłustość kaczki, a bukiet wzbogaci smak tak przyrządzonego drobiu. Na zdrowie! Przepis na pieczoną kaczkę z jabłkami i pomarańczami Do przygotowania pysznej i aromatycznej pieczeni oczywiście niezbędna jest kaczka... Jeśli wybierzesz już \"oprawioną\" porcję dostępną w sklepach mięsnych — kaczka gotowa jest już do przyrządzenia. Jeśli jednak sięgniesz po mięso z własnej domowej hodowli lub od zaprzyjaźnionego rolnika — kaczkę należy najpierw odpowiednio przygotować: oczyścić i osuszyć. W kolejnym kroku mięso oprósz solą i pieprzem, zarówno od środka, jak i na zewnątrz. Następnie odstaw kaczkę na 3 godziny do lodówki. W tym czasie umyj pomarańcze i jabłka. Cytrusy obierz ze skórki (także z albedo, czyli białej błonki) i powycinaj z ich cząstek filety (by uzyskać sam miąższ) - rób to nad talerzem, aby nie zmarnować ani jednej kropli soku! Połowę jabłek obierz, usuń gniazda nasienne i pokrój w ósemki. Połowę pomarańczy oraz obrane jabłka oprósz obficie majerankiem i tymiankiem. Wyjmij kaczkę z lodówki i umieść w jej środku owoce. Otwór zasznuruj, aby podczas pieczenia farsz nie wydostał się na zewnątrz. Wierzch kaczki nakłuj gęsto widelcem, a następnie oprósz tymiankiem i majerankiem. Ułóż kaczkę w brytfannie z pokrywą lub w garnku rzymskim — dopilnuj, by od chwili wyjęcia kaczki z lodówki do włożenia jej do piekarnika upłynęło 30 minut — inaczej szok termiczny spowoduje wyschnięcie mięsa. Kaczkę polej roztopionym masłem, przykryj i piecz przez 0,5 godziny w temperaturze 180 stopni — najlepiej z termoobiegiem. Po tym czasie odwróć kaczkę, polej ponownie masłem i piecz przez 1 godzinę, podlewając mięso od czasu do czasu winem. Drugą połowę jabłek pokrój na ósemki, wycinając gniazda nasienne, po czym wrzuć na rozgrzaną patelnię. Kiedy jabłka się zarumienią, dodaj drugą połowę pomarańczy oraz uzyskany przy ich obieraniu sok. Całość podgrzej. Kiedy kaczka skończy się piec, zdejmij pokrywę naczynia, dołóż do mięsa owoce z patelni i dopiecz kaczkę przez kolejne 30 minut, aż skórka apetycznie się zarumieni. Kaczka smakuje idealnie zarówno na ciepło, jak i na zimno!", "url": "https://browin.pl/przepisnik/przepis/swiateczna-kaczka-z-jablkami-i-pomaranczami", "category": "pomorskie", "sub_category": "Mięso świeże oraz produkty mięsne", "phrase": "Kaczka z jabłkami z Borów Tucholskich"}