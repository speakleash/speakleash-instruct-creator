{"meta_description": "Produkt wpisany na listę produktów tradycyjnych w dniu 2014-05-15\nW kategorii Produkty mięsne\nW województwie woj. pomorskim", "title": "Kaczka z jabłkami z Borów Tucholskich - - Portal Gov.pl", "content": "Tuszka kaczki z przyrumienioną skórką, na przekroju widoczne soczyste, ciemne mięso z upieczonymi cząstkami jabłek. Na Pomorzu drób hodowano w większości gospodarstw wiejskich, jak i też w pomorskich miasteczkach, gdzie w gospodarskim zapleczu mieścił się kurnik, a jeśli hodowano kaczki – kaczornik. Starano się wyhodować drób opiekły, czyli tłusty bo taki był najsmaczniejszy i nie wymagał wiele dodatkowego tłuszczu przy jego przyrządzaniu. Kury i kaczki dorastały szybciej niż gęsi, bito je więc częściej i już latem przygotowywano z nich potrawy. Kuchnia borowiacka ma wiele przepisów na smaczne i interesujące potrawy z kaczek, gęsi i kur. Potrawy z kaczek nie jadano codziennie, podawano je na święta i uroczystości rodzinne lub niedzielny obiad. Wymytą i wypatroszoną kaczkę nacierano solą i majerankiem, najlepiej kilka godzin przed pieczeniem, a następnie nadziewano ją jabłkami. „Do kaczki najlepsze były jabłka kwaskowate np. szare renety, z kolei antonówki, choć kwaśne były za miękkie i rozciapywały się”. (Wywiad przeprowadzony z mieszkańcami miejscowości Wądoły). Tak przygotowaną kaczkę wkładano do brytfanny, obkładano masłem i pieczono pod przykryciem. W trakcie pieczenia podlewano odrobiną wody, ale nie za wiele, by sos był „ubruniony”. Kaczkę można było również upiec pociętą na kawałki. Kaczka z jabłkami z Borów Tucholskich podawana były najczęściej z ziemniakami i obgotowaną białą lub czerwoną kapustą.", "url": "https://www.gov.pl/web/rolnictwo/kaczka-z-jablkami-z-borow-tucholskich", "category": "pomorskie", "sub_category": "Mięso świeże oraz produkty mięsne", "phrase": "Kaczka z jabłkami z Borów Tucholskich"}