{"meta_description": "Przemierzając szlaki Roztocza Środkowego, warto trafić w okolice wsi Rachodoszcze, Krynice, Antoni&oacute;wka. Obszar ten ma specyficzne warunki klimatyczne - usłonecznienie względne jest tu najwyższe w Polsce i wynosi 38,4%, a okres wegetacyjny tr...", "title": "Rachodoszcze - Tłuste, ale zdrowe wspomnienie roztoczańskich wędrówek . Atrakcje turystyczne Rachodoszcza. Ciekawe miejsca Rachodoszcza", "content": "Przemierzając szlaki Roztocza Środkowego, warto trafić w okolice wsi Rachodoszcze, Krynice, Antoniówka. Obszar ten ma specyficzne warunki klimatyczne - usłonecznienie względne jest tu najwyższe w Polsce i wynosi 38,4%, a okres wegetacyjny trwa około 214 dni. Sprzyja to uprawie lnu i rzepaku - roślin, z których tradycyjną metodą w miejscowych olejarniach tłoczy się Olej Świąteczny Roztoczański. Ponieważ do uprawy używa się głównie nawozów naturalnych, olej ten ma nikłą zawartość zanieczyszczeń chemicznych, a duże nasłonecznienie upraw rzepaku od wiosny aż do zbiorów nadaje tłoczonemu z niego olejowi niepowtarzalny smak i aromat. Tradycje tłoczenia oleju na Roztoczu Środkowym sięgają XVII w. Przed II wojną światową w niemal każdym miasteczku i większej wsi Roztocza działały olejarnie przerabiające rzepak i len, po wojnie chłopi wozili ziarno do olejarni w Zamościu lub Tyszowcach. Olej tłoczono sezonowo, zazwyczaj w okresach adwentu i wielkiego postu, stąd jego \"świąteczna\" nazwa. Olej Świąteczny Roztoczański niedawno został wpisany na listę Produktów Regionalnych i Tradycyjnych. Butelkę złotobrązowego płynu, który uszlachetni niejedną wigilijną potrawę, można dziś nabyć na targach w roztoczańskich wsiach i miasteczkach lub w gospodarstwach rolnych - bezpośrednio u producentów.", "url": "http://www.polskaniezwykla.pl/web/place/21776,rachodoszcze-tluste--ale-zdrowe-wspomnienie-roztoczanskich-wedrowek-.html", "category": "lubelskie", "sub_category": "Oleje i tłuszcze (masło, margaryna itp.)", "phrase": "Olej Świąteczny Roztoczański"}