{"meta_description": "", "title": "Olejarnia Świąteczna", "content": "Olejarnia świąteczna znajduje się w połowie drogi pomiędzy Lublinem a Lwowem, na pograniczu Roztocza środkowego, Kotliny zamojskiej i Grzędy sokalskiej, 10 km od Zamościa. Gospodarswo zajmuje się uprawą roślin oleistych (rzepak, len, rydzyk), przetwórstwem, sprzedażą produktów regionalnych i obsługą turystów. Produkowany przez olejarnię Olej świąteczny roztoczański został jako pierwszy z woj. lubelskiego wpisany na Listę produktów tradycyjnych. Na Międzynarodowych Targach Poznańskich otrzymał Perłę 2008 za najlepszy polski produkt regionalny. Obok czynnego małego zakładu produkcyjno-usługowego, znajduje się skansen olejarski z pięcioma kompletami maszyn olejarskich, narzędziami do młócenia, czyszczenia, mielenia zbóż i do obróbki lnu i konopi. Duża wiata służy do pokazów bicia oleju na dwuwiekowych maszynach, projekcji programów tematycznych i degustacji potraw regionalnych. Wiata wyposażona jest w stoły i ławy dla starszych i stoliki dla mniejszych dzieci. Za stodołą w małym sadzie jest urocze miejsce na ognisko(można też piec kiełbaski pod wiatą). Gospodarstwo otoczone jest polami uprawnymi i łąkami z liczną ilością źródlisk rzeki Łabuńki. Duża wolna przestrzeń i bliskość wodopoju sprawia, że można obserwować z bliska dzikie ptaki i zwierzęta. W odległości około 500m od gospodarstwa, przy starym gościńcu znajduje się \"Czarci zdrój\"-wiążące się ze słynną legendą o groszu. Olejarnia świąteczna jest jednym z punktów roztoczańskiego ekomuzeum \"Świąteczna kraina\". W 2011 roku gospodarstwo otrzymało II miejsce w konkursie na najbardziej innowacyjny produkt turystyki wiejskiej w woj. lubelskim.", "url": "https://zagrodaedukacyjna.pl/zag_edu_farm/olejarnia-swiateczna/", "category": "lubelskie", "sub_category": "Oleje i tłuszcze (masło, margaryna itp.)", "phrase": "Olej Świąteczny Roztoczański"}