{"meta_description": "Jak użyć podpuszczki do sera przy domowej produkcji? Z naszym przepisem wyrobisz prawdziwy domowy ser o przepysznym smaku. Sprawdź jaką podpuszczkę do sera wybrać", "title": "Domowy ser z podpuszczki do sera", "content": "Serowarstwo w ostatnim czasie zdobywa coraz większą popularność, nic w tym dziwnego, gdyż nie ma nic lepszego niż pyszny ser zrobiony w domowym zaciszu. Poniżej zaprezentujemy prosty przepis na biały ser, który podbije podniebienie całej rodziny! Pierwszym krokiem jest podgrzanie krowiego mleka do ok. 38 stopni, należy uważać, aby mleko nie przypaliło się do dna garnka. Im więcej będziemy mieć mleka, tym więcej będziemy mieć pysznego, domowego sera. Do wyrobu sera białego o średnicy ok. 25 cm potrzeba ok. 10 litrów mleka. Gdy podgrzejemy mleko do właściwej temperatury, zdejmujemy garnek z gazu, dodajemy sól (1 łyżeczka na 5 litrów mleka) oraz podpuszczkę do sera rozcieńczoną z wodą (4 krople na 1 litr mleka lub w ilości polecanej przez producenta na opakowaniu) dokładnie mieszając przez kilkanaście sekund. Dodatkowo możemy dodać wybrane przez siebie zioła i przyprawy dla aromatu lub ominąć ten punkt, otrzymując śmietankowy biały ser. Do tego typu sera można dodać czosnek niedźwiedzi, bazylię, suszone pomidory lub inne zioła i przyprawy. Wszystko zależy od Twoich upodobań. Gdy wszystko dokładnie wymieszasz, przykryj garnek i odstaw na ok. 30-45 min do utworzenia się skrzepu. Utworzony w garnku skrzep pokrój na mniejsze kawałki, ponownie przykryj i odstaw na 30 min. Taki zabieg służy oddzieleniu się skrzepu od serwatki, której w serze nie potrzebujemy. Następnym krokiem jest wyłowienie masy serowej przy użyciu sitka i przełożenie jej do durszlaka z chustą serowarską (pozostała część chusty służy do przykrycia sera), dzięki któremu cały skrzep ocieknie z pozostałej serwatki. Za pomocą pozostałej części chusty ugnieć ser w durszlaku, aby się odpowiednio uformował. Ser zostaw na kilka godzin do odcieknięcia w temperaturze pokojowej. Po 3-4 h przykryj ser chustą i odwróć go w formie, aby ociekł z drugiej strony na kolejne 2 h. Po upływie tych 2 h delikatnie wyjmij ser z chusty i z powrotem włóż do formy, przekładając co 2-3 h. Najlepiej zostawić ser w formie na całą noc, wtedy będziemy mieć pewność, że cała serwatka oddzieliła się od masy serowej. Kolejnego dnia należy wrzucić ser do solanki na 2-4 h w zależności od jego ilości (ser z 10 litrów mleka min. 4 h) oraz upodobań, jeśli lubisz słony ser, potrzymaj go w solance nieco dłużej. Solanka to roztwór składający się z gorącej, niechlorowanej wody oraz niejodowanej soli. Najczęściej spotyka się solankę 18%, gdzie 1 kg soli przypadka na 5 l wody (należy przygotować 5 l solanki na 1 kg sera). Ostatnim krokiem jest wyjęcie sera z solanki i odstawienie go na kolejne 4 h w temperaturze pokojowej, aby ociekł z solanki w durszlaku lub na kratce piekarnika. Gotowy ser można przechowywać w lodówce, gdzie będzie dojrzewał przez kolejne dni. Świetnie smakuje również od razu po wyjęciu z solanki.", "url": "https://www.deptana.pl/pl/n/Domowy-bialy-ser-prosty-przepis-dla-poczatkujacych/7", "category": "mazowieckie", "sub_category": "Sery i inne produkty mleczne", "phrase": "Ser twarogowy z Gąsiorowa"}