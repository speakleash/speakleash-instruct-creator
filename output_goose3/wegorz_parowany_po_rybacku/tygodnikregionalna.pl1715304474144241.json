{"meta_description": "Rozmowa z Wicemarszałkiem Województwa Lubuskiego – Stanisławem TomczyszynemPanie marszałku – z jakich produktów słynie województwo lubuskie?To ba", "title": "Zdrowe i tradycyjne produkty", "content": "To bardzo trudne pytanie, ponieważ województwo lubuskie nie ma swojej tradycyjnej kuchni. Górale słyną z oscypków i kwaśnicy, Ślązacy z klusek śląskich a Wielkopolanie z gzika. Nasza kuchnia jest zlepkiem różnych tradycji, bo dziadkowie Lubuszan przybyli tutaj z różnych stron Świata. Mamy tu społeczność łemkowską, Górali Czadeckich, Bukowińczyków, Romów czy też rodziny z kresów wschodnich. To powoduje, że lubuska kuchnia jest bardzo różnorodna. Różnorodna, ale też bardzo smaczna. Czy to oznacza, że nie mamy naszych firmowych, lubuskich dań, produktów? Oczywiście, że mamy. Lubuskie to najbardziej zalesione województwo. Mamy zatem lasy bogate  w grzyby i zwierzynę łowną. Dodatkowo mamy wiele pięknych i czystych jezior, bogatych w różnego rodzaju ryby. Nie można zapomnieć także o naszych tradycjach winiarskich i o miodzie, z którego także możemy być dumni. Zatem kuchnia lubuska bazuje na bogactwie naszej przyrody. I tak w lubuskiem możemy skosztować gołąbków w liściach winogron, zrazy z jelenia i burgery z sarny, z których słynie Mirosław Dec, Wojnowski paprykarz Małgosi i Grzesia Koza, który moim skromnym zdaniem, rozkłada na łopatki ten szczeciński, pyszne sery krowie i kozie, które powstają w Siedlisku w gospodarstwie Qzko, Paska Bukowińska, którą wytwarza Arek Anters, czy też przepyszne soki z Sadu Solniki. Tych produktów jest tak dużo, że ciężko by je było w jednym artykule wymienić. Do Urzędu Marszałkowskiego przyjeżdżają często goście z całego Świata. Jakie danie lub jaki produkt zaproponowałby Pan Marszałek zagranicznej delegacji? W jednym z odcinków Podróży Kulinarnych, Robert Makłowicz zawitał do Wojnowa, które ma bardzo bogatą tradycję rybacką. Jak opowiadają mieszkańcy, jedną z wyjątkowych potraw rybnych, stanowiących nagrodę za ciężką rybacką pracę był węgorz parowany po rybacku. Było to danie przygotowywane przez rybaków raz w tygodniu w ostatni dzień połowów dużą siecią rybacką tzw. przywłoką. Miało to miejsce w czwartki wieczorem po ostatniej toni połowowej tygodnia, gdyż piątek był ostatnim dniem sprzedaży ryb. Potrawa ta bardzo zbliżała brygadę rybacką, gdyż zarówno przygotowywano i spożywano ją wspólnie. Jednakże najbardziej wyczekiwanym momentem było delektowanie się sosem z węgorza, który znajdował się na dnie naczynia. Zjadało się go z pajdą chleba albo można było go podawać z ugotowanymi ziemniakami w różnej postaci. I właśnie tą tradycyjną potrawę przyrządził Robert Makłowicz. Muszę przyznać, że węgorza parowanego po rybacku jadłem tylko raz w życiu i była to prawdziwa uczta dla zmysłów i podniebienia. I na takiego węgorza właśnie zaprosiłbym swoich gości. Utarła się opinia, że jak coś jest zdrowe i wysokiej jakości, to jest drogie. Czy zatem cena nie jest czynnikiem odstraszającym konsumentów od zakupu dobrej, tradycyjnej, lubuskiej żywności? Myślę, że Lubuszanie, którzy przychodzą na Zielony Targ w Ochli, czy też odwiedzają inne targowiska, to świadomi konsumenci, którzy przychodzą po konkretny produkt, za który też trzeba dobre zapłacić. Cena nie wynika z chęci zarobku, ale z trudu pracy włożonej w jego powstanie. Wróćmy do takiego węgorza parowanego. Tą rybę trzeba złowić. Wypłynąć na jezioro, ciągnąć sieci. Jeśli ktoś kiedyś łowił ryby w tradycyjny sposób to wie, ile to kosztuje wysiłku. Wszystkie wymienione przeze mnie produkty powstają ręcznie, co pozwala zachować jakość i smak. A to z kolei kształtuje wysoką cenę. Dzisiaj konsument ma wybór – albo kupić tanią wędlinę z marketu, na etykiecie której można odczytać prawie całą tablicę Mendelejewa, albo kupić droższą – naturalną, bez dodatku chemii. Cieszę się, że coraz więcej osób decyduje się kupować zdrową żywność, bo stare powiedzenie mówi – jestem tym, co jem. Od kilku tygodni, Urząd Marszałkowski Województwa Lubuskiego organizuje różnego rodzaju imprezy plenerowe. Czy w ich trakcie można będzie zakupić tradycyjne, lubuskie produkty i potrawy? Oczywiście. Już dzisiaj wszystkich Państwa zapraszam dośledzenia strony lubuskie.pl i naszych mediów społecznościowych. Będzie produktów i rękodzieła do wyboru i koloru. Każdy znajdzie coś dla siebie. I pamiętajcie, że w każdą niedzielę, na terenie Muzeum Etnograficznego w Zielonej Górze – Ochli funkcjonuje Zielony Targ, na którym te wszystkie, wspomniane wyżej przeze mnie smaczne rzeczy, możecie Państwo zakupić.", "url": "https://tygodnikregionalna.pl/artykul/zdrowe-i-tradycyjne-produkty/1078980", "category": "lubuskie", "sub_category": "Produkty rybołówstwa, w tym ryby", "phrase": "Węgorz parowany po rybacku"}