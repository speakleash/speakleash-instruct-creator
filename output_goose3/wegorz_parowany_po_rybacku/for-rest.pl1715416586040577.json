{"meta_description": "Każdy region na świecie w mniejszy lub większy sposób wyróżnia się na tle innych. Najbardziej charakterystycznym elementem regionalności jest kuchnia, w której możemy poczuć smak i zapach tradycyjnych składników z danego terenu. Nie inaczej jest w Polsce. A jak jest w Lubuskiem? Poznaj regionalne smaki lubuskiego!", "title": "Czym zaskoczą Cię regionalne smaki lubuskiego?", "content": "Najbardziej charakterystycznym elementem regionalności jest kuchnia, w której możemy poczuć smak i zapach tradycyjnych składników z danego terenu. Nie inaczej jest w Polsce. A jak jest w Lubuskiem? Hiszpania, Portugalia, Francja, Włochy… ale również Chiny, Japonia, Australia, Maroko czy Izrael. Prawie w każdym państwie i zakątku świata możemy odkrywać uroki tradycyjnych potraw, ich różnorodne smaki, barwy i zapachy. Dodatkowo w każdym z tych państw jest region, który proponuje zupełnie inne menu. W Polsce jest podobnie. Tradycyjne smaki nierozerwalnie związane są z kuchnią staropolską. Mimo to każdy region w Polsce może poszczycić się własnymi potrawami, które przygotowywane są od pokoleń.  Staropolska kuchnia jeszcze przez dłuższy czas uważana była za niezdrową i tłustą. Nic bardziej mylnego! To co wyróżniało kuchnię naszych pradziadów to przede wszystkim dary natury w postaci grzybów, ryb, dziczyzny i owoców leśnych. Przyrządzano również dania z cielęciny i drobiu, a wszystko podawano z różnorodnymi sosami, które przybierały postać chociażby słodko-kwaśnych polew czy innych dodatków, często pikantnych. Z chęcią stosowano rodzynki, owocowe konfitury, ocet czy nieco później pieprz, cynamon oraz gałkę muszkatołową. Z tradycji przyrządzania potraw powstawały różne smaki. Z czasem gotowano nowe potrawy i rozpisywano odważniejsze przepisy. W każdym regionie menu mogło się różnić szczegółami, szczególnie tymi związanymi z dostępnymi produktami na miejscu. To właśnie charakterystyczne produkty spożywcze oraz to, co w regionie dała natura, przyczyniły się do stworzenia regionalnych potraw. Przebywając w Wielkopolsce zjemy pyry z gzikiem, na Śląsku skosztujemy słynne pyzy z dziurką w środku, na Suwalszczyźnie dostaniemy kartacze, odwiedzając Podhale zjemy Moskole, a podróżując na Warmię i Mazury z pewnością skosztujemy Dyndzałki warmińskie. Co natomiast możemy zjeść będąc w Lubuskiem?  W Lubuskiem nie spotkamy praktycznie rdzennych Lubuszan, którzy od pokoleń mogli tworzyć tradycje kulinarne. Nasi dziadkowie i pradziadkowie przybyli na te ziemie z całej Polski i kresów po II wojnie światowej. Kuchnia jest więc różnorodna i stanowi zlepek kuchni z różnych regionów. Mimo to możemy poszczycić się wieloma regionalnymi produktami i daniami, które powstały na bazie już znanych potraw. Przebywając w województwie lubuskim nie sposób pominąć lasów, jezior i urokliwych rzek. Lubuskie jest w Polsce najmniej zaludnionym, po opolskim, obszarem. Występuje tu jednak bardzo dużo lasów, które stanowią prawie połowę powierzchni województwa. To właśnie przyroda jest tu na pierwszym miejscu i widać to również w naszej tradycyjnej kuchni. Wszelkie potrawy powstają w połączeniu ze składnikami, które zrodziła natura. Jaka jest więc kuchnia lubuska? Bazuje ona przede wszystkim na produktach szeroko dostępnych w województwie, czyli słodkowodnych rybach, grzybach czy dziczyźnie. Słyszeliście o wojnowskiej rybie na kwaśno? Są to smażone filety lub kawałki ryb (najczęściej: płoć, leszcz, boleń, tołpyga, jaź, karp, szczupak) zalane zalewą z octu, wody i przypraw. Regionalnym przysmakiem jest również węgorz parowany po rybacku, potrawa przypominająca zupę rybną z dużymi kawałkami widocznego mięsa rybiego. Na lubuskich stołach pojawiają się często gołąbki zawijane w liście winorośli, które są charakterystycznym symbolem południowej części województwa. Uprawa winorośli i produkcja wina jest tu szczególnie ceniona, nie brakuje więc na stołach tego szlachetnego trunku z pobliskich winnic. Można tu również skosztować niebecz z kapustą, pierożki drożdżowe z fasolą, czy zjeść szarlotkę na bazie renety landsberskiej – odmiany jabłek znanej i wyhodowanej w ówczesnym Landsbergu (dziś Gorzów).  W ForRest szanujemy tradycję i czerpiemy z wielu przepisów kuchni staropolskiej. Ponadto do przygotowania potraw wykorzystujemy zawsze świeże, sezonowe i regionalne produkty, które dodają naszym potrawom szczyptę regionalnego smaku. Nasza kuchnia to miejsce, gdzie tradycja miesza się z nowoczesnością. W naszym menu króluje różnorodność, barwność i tradycja polskiego stołu w nowoczesnym wydaniu. Nie brakuje również naszych regionalnych dodatków. Sprawdź jak naszą pasję przekuwamy w różnorodne menu, które powstaje z ogromnym zaangażowaniem według rodzinnych receptur. Zapraszamy do naszej restauracji!", "url": "https://for-rest.pl/czym-zaskocza-cie-regionalne-smaki-lubuskiego/", "category": "lubuskie", "sub_category": "Produkty rybołówstwa, w tym ryby", "phrase": "Węgorz parowany po rybacku"}