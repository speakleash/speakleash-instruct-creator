{"meta_description": "W dniach 29.09 – 1.10 w Poznaniu, odbywają się cykliczne targi „Smaki Regionów, w których dziękiunijnemu dofinansowaniu – lubuskie uczestniczy od wie", "title": "Smaki regionów", "content": "W dniach 29.09 – 1.10 w Poznaniu, odbywają się cykliczne targi „Smaki Regionów, w których dzięki unijnemu dofinansowaniu – lubuskie uczestniczy od wielu lat. Także i w tym roku, silna reprezentacja lubuskich producentów reprezentować będzie nasz region w halach Międzynarodowych Targów Poznańskich. Corocznie „Smaki Regionów” to przede wszystkim prezentacja dorobku kulinarnego wszystkich regionów z naszego kraju. Tłumy amatorów lokalnych prawdziwych wędlin, pysznych serów i wyrobów mlecznych, soków, syropów, chleba, ale także win, nalewek na ziołach i owocach czy tradycyjnych dżemów oraz masła mają okazję skosztować produktów regionalnych i tradycyjnych z całej Polski, wziąć udział w warsztatach, ale przede wszystkim – mogą zrobić zakupy tych pysznych rarytasów. Lubuskie ma się czym pochwalić! Niedawno wydaliśmy kolejną publikację - „Urlop na lubuskiej wsi”, dzięki której znajdziecie nie tylko ciekawe miejsca do noclegu i wypoczynku, ale także producentów produktów regionalnych i tradycyjnych. Zapewniam, że każdy znajdzie coś – odpowiadającego jego preferencjom. Cieszy mnie, że coraz więcej producentów wytwarza w lubuskim regionalną żywność i rękodzieło. Publikacja pokazuje jak różnorodny jest nasz region i zachęca do jego odkrywania. Podobnie jest na targach „Smaki Regionów. To doskonała okazja, aby przekonać się, że polska kuchnia jest różnorodna, a lubuska – wcale jej nie ustępuje! Dla wielu Lubuszan, ale także innych Polaków odwiedzających co rocznie nasze stoisko na targach, największym zaskoczeniem jest fakt, że mamy bardzo bogatą tradycję rybacką. Jedną z wyjątkowych potraw rybnych, stanowiących nagrodę za ciężką rybacką pracę jest węgorz parowany po rybacku. Było to danie przygotowywane przez rybaków raz w tygodniu w ostatni dzień połowów dużą siecią rybacką tzw. przywłoką. Miało to miejsce w czwartki wieczorem po ostatniej toni połowowej tygodnia, gdyż piątek był ostatnim dniem sprzedaży ryb. Potrawa ta bardzo zbliżała brygadę rybacką, gdyż zarówno przygotowywano i spożywano ją wspólnie. Jednakże najbardziej wyczekiwanym momentem było delektowanie się sosem z węgorza, który znajdował się na dnie naczynia. Zjadało się go z pajdą chleba albo można było go podawać z ugotowanymi ziemniakami w różnej postaci. Muszę przyznać, że węgorza parowanego po rybacku jadłem tylko raz w życiu i była to prawdziwa uczta dla zmysłów i podniebienia. I na takiego węgorza właśnie zaprosiłbym swoich gości. Należy również podkreślić, że Lubuskie to najbardziej zalesione województwo. Mamy zatem lasy bogate w grzyby i zwierzynę łowną. Dodatkowo mamy wiele pięknych i czystych jezior, bogatych w różnego rodzaju ryby. Nie można zapomnieć także o naszych tradycjach winiarskich i o miodzie, z którego także możemy być dumni. Zatem kuchnia lubuska bazuje na bogactwie naszej przyrody. I tak w lubuskiem możemy skosztować zrazy z jelenia i burgery z sarny, z których słynie Mirosław Dec, pyszne sery krowie i kozie, które powstają w Siedlisku w gospodarstwie Qzko, Paska Bukowińska, którą wytwarza Arek Anters. Tych produktów oraz wielu innych – będą mogli skosztować goście odwiedzający targi i nasze stoisko promocyjne. Wiele wsparcia dla lubuskich producentów płynie również w ramach Krajowej Sieci Obszarów Wiejskich na lata 2014 – 2020. Wyjazdy studyjne, konferencje czy warsztaty to pomoc, jaką mogą uzyskać producenci w Departamencie Programów Rozwoju Obszarów Wiejskich Urzędu Marszałkowskiego. Zapraszam Państwa do Poznania na targi „Smaki Regionów”. Przekonacie się, że lubuskie produkty to prawdziwy „the best of the best”. A więcej informacji o projektach realizowanych w ramach Programu Rozwoju Obszarów Wiejskich na lata 2014 – 2020 znajdziecie Państwo pod numerem telefonu 68 456 52 25; email: [email protected]", "url": "https://regionalna24.pl/artykul/smaki-regionow/1183305", "category": "lubuskie", "sub_category": "Produkty rybołówstwa, w tym ryby", "phrase": "Węgorz parowany po rybacku"}