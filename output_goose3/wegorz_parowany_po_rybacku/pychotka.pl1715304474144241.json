{"meta_description": "Odkrywamy ciekawe pomysły na rybę.Węgorz po rybacku. Konieczne składniki:węgorz, przyprawy.", "title": "Węgorz po rybacku * - Przepisy Kulinarne", "content": "ZADOWOLI NAJWYBREDNIEJSZE PODNIEBIENIA, A POMIMO TO JEST BARDZO PROSTY W WYKONANIU! (Oczywiście trzeba najpierw zdobyć węgorza. O jego cenie nie wspominam, jako że w eleganckim towarzystwie nie mówi się o pieniądzach…) Sposób przyrządzenia: Ugotować zalewę: Do wody wrzucić wszystkie przyprawy, dodać ocet i zagotować. Po zagotowaniu wywar wyłączyć i schłodzić. Węgorza dokładnie oczyścić, dla usunięcia śluzu wytrzeć grubą solą, bardzo starannie opłukać, pokroić na dzwonka długości odpowiadającej wysokości posiadanych słoików. Dzwonka układać pionowo, ciasno, w słoikach – przekładając przyprawami wyjętymi z zalewy. Zalać wystudzoną zalewą tak aby całkowicie przykryła dzwonka i dokładnie zakręcić słoiki. Słoiki pasteryzować w większym garnku w sposób następujący: Na dno dużego garnka umieszczamy wkładkę (lub po prostu złożony kilkakrotnie papier), wkładamy zakręcone słoiki tak aby się wzajemnie nie dotykały i zalewamy wodą do wysokości 4/5 słoików. Ostrożnie doprowadzamy wodę do wrzenia i od tego momentu rozpoczyna się proces pasteryzacji. Po 30-45 min. przerywamy podgrzewanie i pozostawiamy słoiki w garnku z wodą do wystudzenia. Następnie słoiki osuszamy i umieszczamy na dole w lodówce. Po 2 dniach zalewa w słoikach z węgorzem przeistacza się w smakowitą galaretkę. Sposób podania: Na zielonych liściach sałaty, przybranie koperkiem lub zieloną pietruszką. Podawać z pieczywem. Pewien problem nastręczać może wyjęcie porcji węgorza ze słoików, dlatego należy robić to ostrożnie.", "url": "http://pychotka.pl/wegorz-po-rybacku", "category": "lubuskie", "sub_category": "Produkty rybołówstwa, w tym ryby", "phrase": "Węgorz parowany po rybacku"}