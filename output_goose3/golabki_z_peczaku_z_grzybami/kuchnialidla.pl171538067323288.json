{"meta_description": "Gołąbki z kaszą pęczak i grzybami - poznaj najlepszy przepis. ⭐ Sprawdź składniki i instrukcje na KuchniaLidla.pl!", "title": "Gołąbki z kaszą pęczak i grzybami - przepis", "content": "Wycinamy głąb kapusty. Warzywo wkładamy do garnka z gotującą się wodą. Gotujemy około 4 minut. Wyjmujemy kapustę i ściągamy te liście, które łatwo odchodzą. Kapustę ponownie wkładamy do wody – czynność powtarzamy do momentu, aż zdejmiemy wszystkie liście. Z liści ścinamy twardą, białą część. Kaszę pęczak dokładnie płuczemy – tak długo, aż będzie leciała czysta woda. Kaszę przekładamy do gotującej się wody (3 szklanki wody + 1 łyżka oleju rzepakowego + 0,5 łyżeczki soli). Gotujemy około 15 minut. Kaszę po ugotowaniu zostawiamy na wyłączonym gazie, aby wciągnęła całą wodę. Pieczarki oczyszczamy i kroimy w ćwiartki. Szalotkę kroimy w drobną kostkę, a czosnek przeciskamy przez praskę. Na patelni rozpuszczamy łyżkę masła i wlewamy pozostałą łyżkę oleju rzepakowego. Na tłuszczu obsmażamy pokrojone w ćwiartki pieczarki przez 5 minut. Dodajemy do nich pokrojoną w kostkę szalotkę i wyciśnięty przez praskę czosnek. Chwilę przesmażamy i dodajemy suszone śliwki pokrojone w paseczki. Całość doprawiamy majerankiem, świeżym koperkiem i pieprzem. Zawartość patelni przekładamy do miski wraz z kaszą. Dokładnie mieszamy. W naczyniu do zapiekania gołąbków rozprowadzamy niewielką ilość oleju. Farszem wypełniamy liść kapusty tak, aby można było bez przeszkód zawinąć gołąbek. Gotowe gołąbki układamy w naczyniu. Podlewamy bulionem i pieczemy około 30-40 minut w piekarniku rozgrzanym do temperatury 180°C. Do garnka wlewamy oliwę. Dodajemy pulpę pomidorową. Przyprawiamy solą i pieprzem. Kiedy sos się zagotuje, dodajemy posiekaną, świeżą bazylię i miód. Gotowe gołąbki polewamy sosem pomidorowym. Możemy posypać parmezanem i udekorować koperkiem.", "url": "https://kuchnialidla.pl/golabki-z-kasza-peczak-i-grzybami", "category": "pomorskie", "sub_category": "Gotowe dania i potrawy", "phrase": "Gołąbki z pęczaku z grzybami"}