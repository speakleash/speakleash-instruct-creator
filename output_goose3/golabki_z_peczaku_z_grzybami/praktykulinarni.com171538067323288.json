{"meta_description": "Gołąbki postne z kaszą i grzybami to danie, którego nie mogło zabraknąć na wigilijnym stole. Najsmaczniejsze wspomnienie świąteczne z dzieciństwa", "title": "Gołąbki postne z kaszą i grzybami", "content": "Gołąbki postne z kaszą i grzybami to danie, którego nie mogło zabraknąć na wigilijnym stole. Najsmaczniejsze wspomnienie świąteczne z dzieciństwa, zaraz obok barszczu z uszkami. Oprócz suszonych grzybów, dodajcie pieczarki. Ważne jednak, żeby wyjątkowy aromat suszonych leśnych grzybów dominował w tym daniu. Jeśli macie sprawdzone kostki bulionowe z dobrym składem, możecie dodać jedną do gotowania gołąbków. Sprawdźcie też pomysły na gołąbki z pieczarkami i kaszą bulgur, soczewicą i fetą albo rybą i ryżem. Gołąbki postne z kaszą i grzybami – jak zrobić? • Z kapusty odrzuć wierzchnie liście, wytnij głąb. Jeśli główka nie jest zbyt ścisła, delikatnie rozdziel liście i wrzucaj je partiami do wrzątku na 5 minut, żeby zmiękły. Jeśli główka jest ścisła, podgotuj ją w całości w dużym garnku, przestudź i dopiero rozdziel liście. • Grzyby wypłucz, zalej 4 szklankami wody, gotuj przez 20 minut. Grzyby wyjmij, drobno pokrój. Odlej 1,5 szklanki wywaru z grzybów i odłóż łyżkę posiekanych grzybów (przydadzą się do sosu). • Do pozostałego wywaru wrzuć opłukaną kaszę i grzyby. Gotuj przez 12 minut, odcedź, jeśli zostało zbyt dużo płynu. • Cebule posiekaj, zeszklij na oleju. Dodaj do kaszy, przypraw solą i pieprzem, wymieszaj z roztrzepanym jajkiem. • Farsz nałóż do liści, zwiń gołąbki, ułóż je w garnku (warto dać na dno kilka liści kapusty), zalej wodą. Gotuj do miękkości – ok. 40 minut. • Przygotuj sos grzybowy. Szalotki posiekaj, zeszklij na maśle, dodaj mąkę. Wlej wywar razem z grzybami. Gotuj przez 15 minut, dodaj śmietanę, przypraw solą, pieprzem i natką. Gołąbki postne możecie zrobić z kaszą gryczaną lub ryżem. Sos grzybowy z tego przepisu będzie znakomity do pieczeni.", "url": "https://praktykulinarni.com/golabki-postne-z-kasza-i-grzybami/", "category": "pomorskie", "sub_category": "Gotowe dania i potrawy", "phrase": "Gołąbki z pęczaku z grzybami"}