{"meta_description": "Twarożek, serek topiony, wędzony. Nie musisz kupować ich w sklepie. Zrób sam w domu. Jak? Podpowiadają nasi Czytelnicy", "title": "30 sposobów na domowe sery", "content": "Twarożek, serek topiony, wędzony. Nie musisz kupować ich w sklepie. Zrób sam w domu. Jak? Podpowiadają nasi Czytelnicy. Składniki: 20 dkg twarogu, 1 łyżeczka sody oczyszczonej, sól, dowolne przyprawy do smaku, 1 łyżka masła, około 100 ml mleka Przygotowanie: Twaróg pokruszyć do miseczki. Przesypać go sodą, przykryć talerzykiem i odstawić, aby zgliwiał, czyli stopił się - tak to wizualnie wygląda. Twaróg powinien stać w temperaturze pokojowej przez kilka dni. Może w tym czasie zacząć pachnieć podobnie jak sery pleśniowe. W rondelku stopić masło i dodać do niego zgliwiały twaróg. Na bardzo małym ogniu zasmażać go dodając jednocześnie sól, mleko (dla luźniejszej konsystencji) oraz wybrane przyprawy. Gotowy serek przelać do miseczki i odstawić do wystygnięcia. Ser topiony bez mleka jest twardy, można go kroić. Dodatek mleka nadaje mu miękkości i smarowności. Jeśli lubicie miękkie sery, wtedy mleka można dodać więcej. Ci, którzy wolą sery twarde niech w ogóle z mleka zrezygnują.Jako przyprawy do takich serów można stosować tłuczony (gruby) pieprz, słodką i ostra paprykę, zioła, chrzan czy musztardę. Można też pokusić się o wytopienie drobno pokrojonego boczku i przesmażenie go z serem. Jeśli Wam zasmakuje taki ser, wtedy sami dobierzecie do niego odpowiednie dodatki. Małgorzata Kijowska, autorka bloga www.daylicooking.pl Składniki: 2 szklanki łubinu słodkiego, 5 szklanek wody, sok z 1 cytryny, sól do smaku Przygotowanie: Łubin opłukać, przełożyć do dużej miski, zalać wodą. Odstawić na noc. Następnie rozdrobnić go: wsypać do robota kuchennego 1 szklankę łubinu oraz 2,5 szklanki zimnej wody, miksować na wysokich obrotach ok. 5 minut. W ten sam sposób postąpić z pozostałym łubinem. Powstałe mleko odcedzić na sicie. Pozostałe resztki łubinu suszyć na blaszce w piekarniku w temp. 100 st. C na termoobiegu. Powstanie mąka łubinowa. Żeby była miałka, można zmielić ją młynkiem np. do kawy. Przecedzone mleko doprawić sokiem z cytryny i solą.  Następnie wlać je do garnka i zagotować. Po zagotowaniu, zmniejszamy ogień i dalej gotować przez ok. godzinę,  często mieszając. Tak powstały serek przecedzić na durszlaku wyłożonym gazą. Odstawić do osączenia.  Idealnie nadaje się do farszu na pierogi.  Koło Gospodyń Wiejskich z Janczewa, kgwjanczewo.blogspot.com Składniki: solanka: 1 litr wody, 80 g soli kamiennej, 4 serki twarogowe typu włoskiego Przygotowanie: Sól rozpuścić w wodzie, zanurzyć serki. Pozostawić je w solance przez całą noc ( a najlepiej przez 24h). Na 2 godziny przed wędzeniem wyciągnąć je z płynu, osuszyć ręcznikami papierowymi. Nasze umieściliśmy w siatce. Wędzić przez 4 h w temp. 45-50 stop.C. Chwilę poczekać aż wystygną i zajadać. Marzena Duda, autorka bloga, zaciszekuchenne.blogspot.com Składniki: 0,5 kg dobrego białego sera, łyżeczka sody, 2 żółtka A Przygotowanie: Rozkruszyć twaróg. Dodać łyżeczkę sody i wymieszać. Poczekać godzinę. Do garnka wlać wodę, gdy zacznie się gotować, położyć na nią dużą miskę z serem. Jak już zacznie się coś z nim dziać, to cały czas należy mieszać, aby się nie przypalił. Gdy jest już płynny, dodajemy dwa żółtka. Cały czas mieszając. Gotujemy jeszcze chwilę i gotowy przekładamy do miseczki.  Maria Weiss Składniki: 4 litry mleka pełnego, 1/3 łyżeczki podpuszczki , 1-2 łyżeczki soli  Przygotowanie: W dużym garnku o grubym dnie powoli podgrzać mleko do temperatury 35 st. C, stale kontrolując jej wartość. Podpuszczkę rozpuścić w wodzie i dodać do mleka, mieszając 30 sekund. Zdjąć z ognia, pozostawić pod przykryciem na 30 minut do 1 godziny, aż do utworzenia skrzepu. Utworzony skrzep pokroić na kostki o boku ok. 2,5 cm. Skrzep razem z wydzieloną serwatką podgrzać na małym ogniu do temperatury 43 st.C, delikatnie mieszając od dołu do góry przez 5 minut, a następnie co 5 minut. Skrzep powinien osiągnąć temperaturę po około 30 minutach. Skrzep przełożyć łyżką cedzakową do durszlaka wyłożonego muślinem. Pozostawić do odsączenia, a następnie przepłukać ser kilka razy zimną wodą, jednocześnie go wyciskając. Ser przełożyć do miski, dodać śmietanki i soli do smaku. Przechowywać pod przykryciem w lodówce do 2 dni. Michał Buda Składniki: ok. 7,5 l mleka pełnego, 2,5 łyżeczki kwasu cytrynowego, pół łyżeczki podpuszczki wpłynie, 1 szklanki chłodnej wody (12-15 st. C), 8 szklanek wody, 1 łyżeczki soli  Przygotowanie: Mleko wlać do dużego garnka o grubym dnie, dodać kwas cytrynowy, mieszać przez 2 minuty. Mleko podgrzać do temperatury 31 st. C, po czym odstawić z ognia. Podpuszczkę rozpuścić w wodzie, dodać do mleka i mieszać przez 30 sekund. Garnek odstawić pod przykryciem na 15 minut. Pokroić skrzep w kostkę o boku ok. 2,5 cm. Odstawić na 5 minut. Skrzep podgrzewać na małym ogniu, delikatnie mieszając, do temperatury 42 st. C. Starannie kontrolować temperaturę. Odstawić z ognia i przez następne 20 minut mieszać co pewien czas. W garnku wymieszać wodę z solą i podgrzać do temperatury 42 st. C. Skrzep ostrożnie przełożyć na durszlak wyłożony muślinem i pozostawić do odsączenia na 15 minut. Skrzep pokroić w kostkę w boku 2,5 cm i przełożyć do miski. Zalać gorącą wodą, co spowoduje topienie się sera i ułatwi rozciąganie skrzepu. Rozciągać skrzep przy pomocy drewnianych łyżek lub dłoni przez 10 minut lub do chwili, gdy stanie się lśniący i nitkowaty. Ser przełożyć na deskę, ugniatać jak ciasto przez ok. 5 minut, aby usunąć nadmiar wody. Uformować kulki i mozzarella jest gotowa do spożycia. Można ją przechowywać w lodówce zanurzoną w wodzie do 3 dni.  Michał Buda Składniki: 3 litry mleka prosto od krowy, podpuszczka, sól , cukier, przyprawy wedle uznania  Narzędzia: łyżka cedzakowa, nóż, formy, chusty serowarskie  Przygotowanie: Mleko podgrzewamy do temperatury około 36-37 st. C. Dodajemy do niego podpuszczkę, mieszając minutę. Następnie odstawiamy na około 50-55 minut. Po tym czasie powstałą masę kroimy co 1 cm i wszystko mieszamy, by po około 5 minutach łyżką cedzakową włożyć do formy. Ta oczywiście musi być wcześniej wyłożona chustą. Po pół godzinie, ser zawijamy w chustę i odwracamy na drugą stronę. Można go zostawić np. na całą noc, by porządnie ociekł. Można posolić lub posłodzić, w zależności od preferowanego smaku. Podobnie z innymi przyprawami.  Karolina Grudzień z Zielonej Góry Składniki: 2 litry mleka 2 proc. w woreczku foliowym, mały jogurt naturalny, większe gęste sitko lub gaza  Przygotowanie: Mleko wlewamy do dzbanka (2 l), dolewamy jogurt i mieszamy. Odstawiamy w miejsce najlepiej dość ciepłe na 2-3 dni. Kiedy mleko się zsiądzie - widać inną strukturę, kiedy się zamiesza jest gęste. Dzbanek z mlekiem wstawiamy do garnka z wodą. Wody w garnku ma być tyle, by była powyżej poziomu mleka w dzbanku i podgrzewamy na wolnym ogniu do temperatury 70-80 st. C, wtedy mleko „odwracamy” górą na dół, widać już wyraźnie serwatkę i zaczyna tworzyć się serek. Wówczas wyłączamy wodę. Mleko w dzbanku ma stać w garnku do wystygnięcia. Po ostygnięciu, widać jednolitą taflę twarogu - wylewamy na sitko lub gazę, pozostawiamy do ocieknięcia serwatki na całą noc, następnie wykładamy z sitka na talerzyk.  Koło Gospodyń Wiejskich z Janczewa, www.kgwjanczewo.blogspot.com Składniki: 10 litrów koziego mleka  Przygotowanie: Mleko powinno odstać kilka dni. Potem powoli je gotujemy, aż na powierzchni pojawią się grudy. Zbieramy je do lnianego woreczka i delikatnie wyciskamy. Można także włożyć je do form na masło i odcisnąć. Możemy dodać przyprawy albo pokrojony na drobno czosnek, cebulę i paprykę. Następnie odstawiamy twaróg w woreczku lub formie na jedną dobę w chłodne miejsce. Otrzymujemy około kilograma wyśmienitego twarogu oraz ponad osiem litrów serwatki.  Małgorzata Bielecka z Wysokiej Składniki: 2 litry mleka, 1/2 szklanki soku z cytryny Przygotowanie: Mleko zagrzać, wlać sok z cytryny i gotując na wolnym gazie, delikatnie mieszać. Odstawić na parę minut i przelać przez sito. Zostawić do odcieknięcia.  Magdalena Kolendowicz z Nowej Soli Składniki: 15 jajek, 1 litr mleka, 1 łyżeczka soli  Przygotowanie: Gotujemy mleko, jajka wbijamy do innego pojemnika, rozkłócamy je i solimy. Jajeczną masę łączymy z gotującym się mlekiem, cały czas delikatnie mieszając. Robimy to aż mieszanka uzyska konsystencję jajecznicy. Wszystko wlewamy do worka serowego. Lekko przyciskamy Po wystudzeniu ser jest gotowy do jedzenia.  Przepis Ewy z Wymiarek Lubuski produkt tradycyjny z Siedliska Przygotowanie: Wyrabiany jest z mleka odtłuszczonego. Do sera chudego dodawana jest gęsta śmietana w celu jego związania oraz sól i pieprz grubo mielony do smaku. Następnie wszystko jest długo mieszane, aby rozprowadzić równomiernie dodatki. Kolejnym etapem jest przełożenie sera do lnianego worka o kształcie rożka i umieszczenie go pomiędzy dwie deski i przyciśnięcie kamieniem w celu odsączenia reszty serwatki. Ser nadaje się do spożycia najlepiej na drugi dzień, ponieważ posiada zwięzłą konsystencję, co sprawia, że bardzo dobrze nadaje się do krojenia i stąd wzięła się jego nazwa „krajanka”.  Ser twarogowy spożywany jest na wiele sposobów tj. z dodatkiem szczypiorku i rzodkiewki, na kromce chleba. Może być także dodawany do różnego rodzaju potraw takich jak pierogi, farsz do naleśników czy łazanek. źródło: Ministerstwo Rolnictwa i Rozwoju Wsi Składniki: mleko od krowy  Przygotowanie: Mleko od krowy stawiamy w ciepłym miejscu i czekamy, aż skwaśnieje (około 24 godziny). Tak, żeby można je było kroić nożem. Zebraną kwaśną śmietanę możemy schować do lodówki, by zrobić z niej masło. Następnie podgrzewamy skwaśniałe mleko na płycie elektrycznej na bardzo niskiej temperaturze przez około 2 godziny. Odstawiamy do całkowitego ostygnięcia, wyciągamy na sito, przykrywamy i obciążamy, aby ser dobrze się odcedził. Po odcedzeniu, wyciągamy gotowy ser na talerz.  Regina Sroka ze Stoków Składniki: 400 g sera (ementaler lub edamski, olej, mąka, 2 jajka, bułka tarta, sól, pieprz, mielona słodka papryka, mleko. Przygotowanie: Ser kroimy w plastry, przyprawiamy i obtaczamy w panierce (mąka, jajka roztrzepane z mlekiem solą i pieprzem, bułka tarta), smażymy na rozgrzanym oleju do uzyskania złocistej barwy. Składniki: 4 litry mleka, pół litra śmietany, łyżka soli  Przygotowanie: Mleko świeże pełne ugotować - gdy w pełni ostygnie, dodać pół litra dobrej śmietany, wymieszać i pozostawić na 12 godzin. Następnie, na wolnym ogniu,odgrzać ser. Gdy już serwatka oddzieli się od twarogu, przelać ser do przygotowanych sakiewek (płótno), ściągnąć i zawiesić. Gdy odcieknie, położyć na „ławeczce” pod obciążeniem, (np. kamień). Odsączamy i lekko solimy z obu stron. Jan Skałecki Przygotowanie: Twaróg półtłusty pokruszyć do miski, delikatnie posypać sodą oczyszczoną, pozostawić pod przykryciem w cieple, aż do stanu „śliskiego”. Następnie przemieszać łyżką, dodać masła, jajko, szczyptę soli i kminku. Wysmażyć w rondlu,ciągle mieszając. Gotowy wyrób zostawiamy w celu zastygnięcia. Jan Skałecki Przygotowanie: Rozrobić w misce 30 dkg świeżego sera, dodać łyżkę masła, soli do smaku, szczyptę kminku, i 150 g kwaśnej śmietany. Wymieszać Wszystko łyżką lub wałkiem na gładką masę. Włożyć ser na wilgotną  serwetkę, związać sznurkiem, przycisnąć deseczką i obciążyć kamieniem. Po 10-12 godzinach ser jest gotowy. Jan Skałecki Składniki: 1 kg swojskiego sera z mleka krowiego, 1 jajko, 1 margaryna, zielony koperek  Przygotowanie: Ser biały mielimy lub kruszymy i pozostawiamy w zamkniętym pojemniku w ciepłym miejscu. Czekamy około 2 dni, aby zaczął pleśnieć: na serze pojawi się nalot, podobny jak na pleśniakach. Aby przyspieszyć ten efekt, można posypać sodą i pozostawić jeszcze dobę. Po tym czasie roztopić margarynę w głębokiej patelni, dołożyć ser i smażyć. W trakcie smażenia dodać jajko i na końcu zielony koperek. Przełożyć do miseczki. Emilia Szałęga Składniki: 3 litry zsiadłego mleka, łyżka cedzakowa, chusta serowarska lub pielucha tetrowa (ewentualnie gaza złożona kilkukrotnie), durszlak (opcjonalnie foremki serowarskie)  Przygotowanie: Zsiadłe mleko stawiamy na małym ogniu i podgrzewamy, mieszając co jakiś czas powstający skrzep, by oddzieliła się serwatka przez około 30 minut. Temperatura nie może przekroczyć 45 stopni (masa nie powinna parzyć przy dotknięciu). Zestawić z ognia i pozostawić do ostygnięcia. Skrzep przełożyć do durszlaka wyłożonego chustą lub gazą. Teraz możemy albo zebrać rogi materiału i powiesić całość w lodówce nad naczyniem do obcieknięcia (na noc) lub związać od góry i obciążyć przykryty na przykład deską do krojenia. Uzyskamy wtedy bardziej zbity ser zdatny do krojenia w plastry.  Adam Mocny, Lubuska Pętla Kulturalna Przygotowanie: Mleko podgrzewamy do 90 stopni C. Następnie obniżamy temperaturę do 20 stopni. Zakwaszamy przez 18 godzin (dodajemy zakwas lub kwaśne mleko). Ponownie podgrzewamy. Gdy oddzieli się serwatka od twarogu, odcedzamy - dajemy do form i wyciskamy twaróg.  Bogusław Pietrow Przygotowanie: Mleko odstawiamy w ciepłe miejsce na ok. dwa - trzy dni. Ukwaszone mleko podgrzewamy (mieszając) do temperatury ok. 35 st. C. Skrzep przecedzamy przez chustę serowarską lub po prostu pieluchę tetrową na cedzaku lub wieszając. Po kilkunastu godzinach mamy gotowy twaróg. Barbara Czerwonka, gospodarstwo ekologiczne „Agatka” w Krzepielowie Przygotowanie: Mleko podgrzewamy do temp. 32 st. C. Dodajemy kultury bakterii, podpuszczkę np. 20 ml na 10 l mleka Beaugel 50 (każda podpuszczka ma inna moc) po ok. 30-40minutach ostrym dużym nożem, a najlepiej harfą serowarską, zdecydowanym ruchem kroimy skrzep na małe ziarna (wielkości ryżu), pozostawiamy na kilka minut. Podgrzewamy powoli, ciągle mieszając skrzep, do temperatury ok. 38 st. C. Następnie odciskamy skrzep , odcedzamy serwatkę. Na etapie odciskania serwatki, możemy dodać przyprawy na jaką mamy ochotę, np. kozieradka, którą uprzednio zalewamy gotującą wodą. Formę z odciśniętym skrzepem poddajemy naciskowi, odwracając formę co godzinę lub dwie (na początku). Po ok. dobie ukształtowany ser wyciągamy z formy i wkładamy do 18 proc. solanki na ok. 24 godziny lub solimy na sucho. Po dwóch dobach mamy prawie gotowy ser, tylko uwędzić w wędzarni. Pamiętajmy, że do wędzenia najlepiej użyć drzewa olchowego lub z drzew owocowych.  Barbara Czerwonka, gospodarstwo ekologiczne „Agatka” w Krzepielowie Składniki: 5 l mleka od krowy Przygotowanie: Wlej świeże mleko do garnka o grubym dnie i zostaw na kilka dni w ciepłym miejscu, aż się zsiądzie. Przykryj czystą ściereczką albo tetrą, aby nic nie wpadło do środka. Codziennie zbieraj powstający kożuch, to śmietan, którą możesz wykorzystać do innych potraw. Po ok. 3 dniach mleko skwaśniej i zmieni swoją konsystencję na gęściejszą. Teraz najważniejszy moment powoli ogrzewać kwaśne mleko. Moja babcia kładła garnek na piecu kaflowymi powoli podgrzewała. Teraz można na kuchence o bardzo małym ogniu, można też pod garnek podłożyć patelnie, aby ciepło równomiernie się rozchodziło pod garnkiem. Niemożna doprowadzić do wrzenia ani przypalenia, bo ser nie wyjdzie. Maksymalna temp. nie powinna przekraczać 45-50 st. C na dnie garnka, dobrze mieć ze sobą termometr kuchenny. Od czasu do czasu zamieszajmy powoli kwaśne mleko, aby nam się temp. w garnku wyrównała i ser tworzył się równomiernie we wszystkich partiach. Gdy mleko nam już mocno zsiądzie i będzie gęste, odstawiamy do wystygnięcia. Po wystygnięciu przekładamy twaróg łyżką cedzakową na sitko lub wkładamy do tetry, aby odsączyć pozostałość serwatki. Powstały ser przechowujemy w lodówce mnie więcej do 10 dni.  Mateusz Halkowicz z Zielonej Góry Składniki: 2 litry mleka, 1 litr maślanki. kubeczek kwaśnej śmietany  Przygotowanie: Mieszamy maślankę i śmietanę razem w garnku, dodajemy mleko. Odstawiamy do ukiszenia, w zależności od temperatury otoczenia trwa to od 1 do 2 dni. Gdy mleko skiśnie, nastawiamy garnek na mały gaz i gotujemy, aż się oddzieli serwatka. Nie mieszać, można delikatnie zgarnąć brzegi do środka. Przelać przez sito wyłożone białym płócienkiem. Zostawić do odcieknięcia. Można proces przyśpieszyć obciążając czymś ser.  Magdalena Kolendowicz z Nowej Soli Składniki: 3 litry mleka, sok z jednej cytryny lub 1,5 łyżki octu, łyżka cedzakowa, chusta serowarska lub pielucha tetrowa (ewentualnie gaza złożona kilkukrotnie), durszlak (opcjonalnie foremki serowarskie)  Przygotowanie: Mleko podgrzewamy do zagotowania (aż zacznie się „podnosić”). Potem zmniejszamy ogień do minimum i dodajemy sok z cytryny lub ocet. Podgrzewamy jeszcze 1- 3 minuty, aż skrzep oddzieli się od żółtej serwatki i zdejmujemy z ognia. Oddzielamy skrzep od płynu. Jeśli chcemy zachować serwatkę cedzimy nad naczyniem przez durszlak wyłożony chustą. Pozostawiamy ser na jakiś czas, aby odciekł i ostygł. Tak przygotowaną masę o konsystencji luźnego twarogu, możemy wymieszać z przyprawami (na przykład z czarnuszką, kolendrą lub grubo mielonym pieprzem). Niezależnie od tego czy ser przyprawiamy czy nie, chustę zwijamy u góry, całość obciążamy ok. 1 kg na 100 g powstałego sera i pozostawiamy do dalszego obcieknięcia (najlepiej na noc w lodówce). Na tym etapie można podzielić go na mniejsze porcje przekładając do foremek lub zawijając w mniejsze kawałki gazy lub chusty. Im dłużej ser będzie obciekał pod obciążeniem, tym bardziej będzie zbity.  Adam Mocny, Lubuska Pętla Kulturalna Składniki: 1 kostka sera typu feta, 1 jajko, 0,5 łyżeczki oregano, olej do smażenia Przygotowanie: Ser pokroić w plastry o grubości 1-1,5 cm. Jajko roztrzepać widelcem z oregano. Plastry sera panierować w jajku oraz mące i smażyć na rumiany kolor. Osączyć na papierowym ręczniku. Fetę trzeba dobrze zapanierować i smażyć na małej ilości tłuszczu ponieważ może się rozpaść. Monika Piekarska Składniki: 200 g sera cheddar, 200 g sera ementaler, 70 g sera pleśniowego lazur, 3 średnie plastry wędzonego boczku, 1 duży ząbek czosnku, papryczka chili marynowana - według smaku, ok. 1 szklanka białego wytrawnego wina, 1 łyżeczka mąki ziemniaczanej. Przygotowanie: Boczek pokroiłam w drobną kosteczkę, przesmażyłam na patelni aż się dobrze wytopił. Wlałam wino, dodałam posiekaną drobniutko papryczkę, a po chwili rozdrobniony ser i na wolniutkim ogniu, cały czas mieszając połączyłam wszystko. Miałam kłopot, aby ser dobrze połączył się z winem, więc w niewielkiej (dodatkowej) ilości wina rozprowadziłam mąkę ziemniaczaną i tym połączyłam wszystko. Czosnek rozgniotłam, natarłam nim kociołek, czosnek został w środku, żeby nadawać smaku. Masę serową przełożyłam do kociołka z podgrzewaczem i podałam na stół wraz z bułeczką. Małgorzata Kijowska, autorka bloga www.daylicooking.pl Składniki: 1 ząbek czosnku, 400 g sera morskiego, 200 g sera goudy, 300 ml białego wytrawnego wina, 1 łyżeczka soku z cytryny, 2 łyżeczki mąki ziemniaczanej, 100 ml wiśniówki, pieprz świeżo zmielony, gałka muszkatołowa, pieczywo pszenne pokrojone w kostkę Przygotowanie: Kociołek do fondue natrzeć przekrojonym na pół czosnkiem. Ser żółty zetrzeć na tarce na grubym oczku, dodać wino, sok z cytryny. Podgrzewać na wolnym ogniu często mieszając. Gdy ser się rozpuści, dodać mąkę ziemniaczaną połączoną z wiśniówką. Doprawić do smaku świeżo zmielonym pieprzem i gałką muszkatołową. Kociołek postawić na podgrzewaczu, aby lekko się gotował. Maczać kawałki pieczywa nabite na długi widelec w serowym fondue. Jeżeli masa jest za gęsta dodać wina, jeśli za rzadka, dodać sera. Składniki: kilka serków camembert, czosnek, papryka peperoni lub chili, cebula, pieprz, papryka słodka, papryka ostra, wegeta (w zależności od upodobań), liść laurowy, ziele angielskie, olej słonecznikowy lub rzepakowy Przygotowanie: Cebulę kroimy w plastry, a krążki sera w poziomie na pół w taki sposób, aby otrzymać dwa cieńsze krążki. Następnie wewnętrzne strony nacieramy wyciśniętym czosnkiem. Średnio jeden ząbek na jedną połówkę sera. Posypujemy papryką słodką i ostrą (według uznania). Możemy też delikatnie przyprawić wegetą. Następnie obie połówki składamy w kanapkę, wkładając w środek plaster cebuli. Tak samo postępujemy z pozostałymi serami. Tak przygotowane kanapki wkładamy do słoika przekładamy resztą cebuli, wrzucamy 2-3 papryki peperoni lub chili, kilka ziaren pieprzu, ziela angielskiego oraz liść laurowy. Następnie całość zalewamy olejem tak, aby zakrył całość. Słoik szczelnie zamykamy i odstawiamy na około 2-3 dni w ciepłym miejscu, a następnie przechowujemy go w lodówce. Tak przygotowany ser jest już gotowy do spożycia. RADA: Po zjedzeniu nie wylewajmy oleju. Jest on bardzo aromatyczny i można go wykorzystać do marynowania kolejnych serków lub do smażenia. Składniki: 1,5 kg białego zmielonego sera, 1 mały kubek jogurtu naturalnego, 3 ogórki kiszone lub korniszony, 1 duża cebula, pęczek szczypiorku a 4 kawałki, papryki konserwowej, 1 łyżeczka wegety, sól, pieprz dosmaku, 2- 3 ząbki czosnku, 3- 4 łyżeczki żelatyny. Przygotowanie: Formę keksową smarujemy olejem i wykładamy folią aluminiową. Ogórki, paprykę i cebulę kroimy w kostkę, szczypior i koper siekamy, żelatynę rozpuszczamy w wodzie. Ser mieszamy z wegetą, solą i pieprzem, rozpuszczoną żelatyną i zmiażdżonym czosnkiem. Mieszamy trzepaczką, stopniowo dodając warzywa i jogurt. Masę przekładamy do formy, wierzch wyrównujemy i dociskamy. Wkładamy na kilka godzin do lodówki. Po zastygnięciu kroimy w plastry. Teresa", "url": "https://plus.gazetalubuska.pl/30-sposobow-na-domowe-sery/ar/9985561", "category": "lubuskie", "sub_category": "Sery i inne produkty mleczne", "phrase": "Ser twarogowy z mleka krowiego - krajanka"}