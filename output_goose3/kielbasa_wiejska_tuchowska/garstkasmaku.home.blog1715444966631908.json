{"meta_description": "<p class=\"MsoNormal\" ...", "title": "Uaktualnienie przewodnika Makłowicza", "content": "Przy okazji tekstu o krakowskim obwarzanku przejrzałam ponownie przewodnik Makłowicza i Mancewicza Zjeść Kraków, wydany przez Znak w 2001 roku Jest tam wzmianka o moim mieście i lokalnym przysmaku: kiełbasie tuchowskiej, którą Makłowicz bardzo poleca: Kiełbasa tuchowska. W Krakowie całkowicie niedostępna. Produkuje się ją w miejscowości Tuchów, leżącej obok Tarnowa, i tylko w tamtych okolicach można ją dostać. Wspominamy o niej dlatego, że jest to ideał, wręcz wzorzec z Sevres dla wieprzowej kiełbasy, zwanej wiejską (…). Szara w środku, a różowa po brzegach, uwodzicielsko pachnąca czosnkiem, z dużą ilością galaretkowych oczek, dająca się raczej rozsmarowywać, niż kroić w plasterki – zaprawdę, kiełbasa tuchowska sama w sobie jest godnym celem wycieczki z Krakowa do Tarnowa. I dalej mówi, gdzie można ja kupić: Wszędzie, gdzie się da, ale polecamy zwłaszcza sklepik spożywczy przy głównej tarnowskiej arterii, czyli przy ulicy Krakowskiej, usytuowany tuż za Muzeum Etnograficznym, po prawej stronie, gdy iść w stronę rynku. I to już nie jest aktualna informacja. Owszem, ten sklep (kiedyś całonocny) nadal istnieje, nadal jest sklepem spożywczym, ale o ograniczonej bardzo powierzchni; właściwie to włączono sklep spożywczy do piekarenki PSS, która kiedyś miała tuż obok osobny lokal. I w sklepie tym nie ma już wyrobów wędliniarskich. Kiełbasę tuchowską można kupić na hali targowej przy Burku. I właściwie chyba tylko tam. W żadnym innym sklepie już jej nie widuję. Ale kupiony ostatnio kawałek jest dokładnie taki, jak opisywał Makłowicz. Owszem, smaczny. Jednak wydaje mi się, że tarnowski rynek opanowała inna wiejska kiełbasa: ta z Dulczy (miejscowość na północ od Tarnowa) i okolic. Jest w większości sklepów i cieszy się dużą popularnością. Mnie osobiście bardziej smakuje od tej, zachwalanej, tuchowskiej.", "url": "https://garstkasmaku.home.blog/2008/04/17/uaktualnienie-przewodnika-maklowicza/", "category": "małopolskie", "sub_category": "Mięso świeże oraz produkty mięsne", "phrase": "Kiełbasa wiejska tuchowska"}