{"meta_description": "", "title": "Kiełbasa wiejska tuchowska zdobyła 3 miejsce na 8. Małopolskim Festiwalu Smaku w Krakowie", "content": "Zakończyły się zmagania najlepszych producentów żywności w Małopolsce. Dwudniowy wielki finał 8. Małopolskiego Festiwalu Smaku zgromadził na krakowskim Kazimierzu producentów żywności, ekspertów, kucharzy i przede wszystkim – smakoszy! Weekend upłynął w Krakowie pod znakiem małopolskich produktów regionalnych, tradycyjnych i ekologicznych. Na placu Wolnica pojawili się zwycięzcy lokalnych półfinałów tegorocznej edycji Małopolskiego Festiwalu Smaku. Można było skosztować wyśmienitych potraw i przypomnieć sobie smaki dań, których receptura przetrwała pokolenia. Przez dwa dni nad placem Wolnica unosił się aromat tradycyjnej kuchni. Plebiscyt dla publiczności cieszył się ogromnym zainteresowaniem. Było z czego wybierać! Producenci zaprezentowali prawie 60 produktów i potraw. W kategorii „Ekologiczne przysmaki” zwyciężył razowiec lipnicki z masłem ziołowym z Gospodarstwa Ekologicznego Andrzeja Wnęka z Lipnicy Murowanej. Smakosze „Tradycyjnych specjałów” wybrali sernik jurajski z Piekarni “Patrycja i Paweł” z Kwaśniowa Górnego. W kategorii „Smakołyki z legendą” zwyciężył filet śledziowy po wiejsku z firmy “Krak – Marfish” z Poskwitowa. Zdaniem publiczności „Jak u mamy” smakowała zupa ziemniaczana z kurdybankiem ze Stowarzyszenia Gospodyń Wiejskich z Andrychowa.  W pokazie gotowania „na żywo” triumfowała pierś z gęsi zatorskiej z buncem przygotowana przez Restaurację Villa Toscana z Nowego Targu. Podniebienia konkursowego jury podbiła w tym roku kozina z sosem miętowym z Gospodarstwa Agroturystycznego Magdaleny Zygmunt z Juraszowej, zdobywając Grand Prix konkursu „Małopolski Smak”.  Tuż za nią znalazł się sernik jurajski z Piekarni „Patrycja i Paweł” z Kwaśniowa Górnego. Trzecie miejsce przypadło kiełbasie tuchowskiej z zakładu Masarskiego „Amigos” z Burzyna.    Stoisko Zakładu Masarskiego AMIGOS z Burzyna podczas półfinału w Tarnowie  Finałowe zmagania prowadził duet w składzie Robert Karpowicz i Anna Cieślak. Na scenie też sporo się działo! Zagrali artyści związani z Małopolską. W sobotę: Iwkowska Orkiestra Dęta, Halio Band, Leliwa Jazz Band i Przystanek Mrówkowiec. W niedzielę – Ewelina Maciaś z zespołem, Quartet Klezmer Trio, Hanka Wójciak i gwiazda wieczoru – zespół Krzywa Alternatywa.", "url": "https://www.tuchow.pl/kielbasa-wiejska-tuchowska-zdobyla-3-miejsce-na-8-malopolskim-festiwalu-smaku-w-krakowie/", "category": "małopolskie", "sub_category": "Mięso świeże oraz produkty mięsne", "phrase": "Kiełbasa wiejska tuchowska"}