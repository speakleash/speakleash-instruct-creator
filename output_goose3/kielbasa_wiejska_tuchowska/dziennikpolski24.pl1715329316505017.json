{"meta_description": "Nikt nie ma wątpliwości, że tuchowska pozostanie naprawdę tuchowską, jeśli świnia będzie po dawnemu polska", "title": "Burzliwe dzieje kiełbasy prawdziwej", "content": "Nikt nie ma wątpliwości, że tuchowska pozostanie naprawdę tuchowską, jeśli świnia będzie po dawnemu polska Stryj Sajdaków, Władysław, jako znakomity fachman w branży mięsno-wędliniarskiej, dwa razy w życiu przeżywał wielki zawodowy dramat. Po raz pierwszy wtedy, gdy okupant zabronił wyrobu sławnej kiełbasy i gdy - już po wojnie - kiełbasa ta mogła być wyrabiana wszędzie, ale nie w Tuchowie. W Tuchowie każda, lecz nie tuchowska - tak postanowiła, nie wiedzieć czemu, PRL-owska władza.  Po prawdzie za Niemca kiełbasa była robiona konspiracyjnie, w małych ilościach. Ponieważ w czasie obowiązywania kontyngentów domowy wyrób wędliny był ciężkim przestępstwem, Władysław Sajdak okupanta przekupywał rarytasem. I miał trochę spokoju.  - Tylko niech, broń Boże, nikt nie pomyśli, że stryj kolaborował z Niemcami dla swojej wygody czy zarobku! - zarzekają się Andrzej i Wacław Sajdakowie, kontynuatorzy zawodowych pasji Władysława Sajdaka. - Niemiec dostawał trochę wędliny i przymykał oczy, a stryj mógł ją nadal po cichu wyrabiać i zaopatrywać partyzantów. Sam należał do AK.  Po wojnie władza komunistyczna znacjonalizowała zakład rzeźniczo-wędliniarski Sajdaków. Na szczęście nacjonalizacji nie uległy budynki, w których mieściła się masarnia. Było więc tak, że Władysław Sajdak własne budynki dzierżawił Gminnej Spółdzielni \"Samopomoc Chłopska\", która urządziła w nich swoją masarnię. Ponieważ takimi fachowcami jak Sajdak, który praktykował u wybitnych przedwojennych masarzy w Tuchowie, nie można było wzgardzić, pan Władysław został przyjęty do pracy w spółdzielczej masarni. Niestety, jeszcze długo nie mógł być \"u siebie\" kierownikiem. - Wuj powrócił do łask dopiero z upływem lat - mówi pan Andrzej. - Swego czasu był nawet dyrektorem masarni, gdyż zakład poważnie się rozrósł, zatrudniał 160 osób i zaczął być znany również z przerobu królików. Eksport szedł do: Włoch, Belgii, Szwecji, Holandii.  Jednak złota epoka królików dość szybko minęła. Znowu okazało się, że to, co tradycyjne - bywa najtrwalsze. Tuchowska masarnia ocaliła sławę dzięki kiełbasom, a nie królikom.  Andrzej Sajdak pokazuje zdjęcie stryja pochodzące prawdopodobnie z końca lat 60. W 1978 roku słynny tuchowski masarz poszedł na emeryturę. Zmarł w 1987, nie doczekawszy chwili, gdy rodzina Sajdaków znowu mogła w pełni powrócić na swoje. Na czarno-białej fotografii pan Władysław potwierdza narodową wiarę w to, że masarz musi być wielkim chłopiskiem. Obok niego stoi inny znany tuchowski masarz, Józef Kańka, który tej wiary już nie potwierdza. Kańka dziesiątki lat pracował w tuchowskim zakładzie, rzemiosła uczył całe pokolenia. Dzisiaj nie ma już tutaj ani jednego mistrza z taką przeszłością.  Władysław Sajdak masarskiej sztuki uczył i swego brata, i swoich bratanków. Pan Andrzej, po przejściu stryja na emeryturę, przez 13 lat był szefem masarni GS \"SCh\" w Tuchowie. Młodszy z Sajdaków, Wacław, przyszedł do zakładu już wtedy, gdy ponownie stał się on rodzinną spółką. Wreszcie też masarnia mogła powrócić do produkcji kiełbasy tuchowskiej. W PRL władze preferowały inne rodzaje wędlin, wysokowydajnych, takich, w których jest mało mięsa. A w minionej epoce zawsze był niedostatek mięsa, do tego stopnia, że stało się ono towarem politycznym, dla władzy bardzo niebezpiecznym, umiejącym spowodować wymianę sekretarzy partii.  Kiedy więc minęła epoka centralnych rozdzielników, narzucanego z góry asortymentu, do Tuchowa powrócił wyrób, z którego 6-tysięczne miasteczko z Pogórza słynęło od dawna. W wydanym w tym roku przez PWN Słowniku geograficzno-krajoznawczym Polski _pod hasłem _Tuchów _znajdziemy informację: _w okresie międzywojennym znany z wyrobów masarskich. Mariusz Ryś, burmistrz miasteczka, mówi wprost, że kiełbasa tuchowska to ważny argument w promocji okolicy. - Wymieniamy ją w każdej publikacji na temat gminy Tuchów. Jesteśmy przekonani, że z dobrym skutkiem. Tuchów słynie głównie z sanktuarium maryjnego, z trwającego przez cały tydzień Wielkiego Odpustu i z kiełbasy tuchowskiej, tak chyba można to podsumować.  W latach 70. ówczesny naczelnik miasta i gminy Tuchów, nieżyjący już legendarny major Czesław Dudek, znajdował świetny sposób na załatwianie wielu lokalnych spraw w ważnych urzędach w Warszawie. Nim wsiadł do pociągu pospiesznego, biegł do GS-owskiej masarni, zabierał spore ilości znakomitych wędlin i ruszał na salony. Kiełbasa z Tuchowa otwierała mu drzwi u wielu ministrów, a choćby tylko dyrektorów departamentów...  Kilka lat temu Tuchowskie Towarzystwo Prywatnych Przedsiębiorców wręczyło rodzinie Sajdaków pamiątkowy medal za twórczy wkład w rozwój rzemiosła i handlu na ziemi tuchowskiej, za podtrzymywanie tradycji wytwarzania i smaku \"tuchowskiej\" kiełbasy.  Skąd się bierze jej sława? Zapewne stąd, że w zalewie wyrobów kiełbaso- i szynkopodobnych jest to wyrób prawdziwy, nie podrabiany, ze wszystkimi należnymi mu walorami. Ale i tuchowska przeżyła metamorfozę. - Przed wojną była inna niż obecnie, ale wcale nie lepsza - oznajmia Andrzej Sajdak. - Zawierała wówczas 20 proc. tłuszczu, teraz ani grama, bo klient tego nie chce.  Ale nie można ulegać każdemu klientowi. Gdyby w Tuchowie ulegali pod każdym względem, być może kilo tuchowskiej nie kosztowałby 17 zł (do sklepu sprzedaje się za 13,50), lecz dwa razy mniej. Tylko, czy byłaby to nadal kiełbasa tuchowska? Co najwyżej z nazwy. Mało kto tak dobrze wie, jak Sajdakowie, jak dzisiaj produkuje się wędliny tak zwane wysokowydajne, tani i masowy produkt spotykany na każdym kroku. Jakie stosuje się sztuczki. - Nie chcemy obmawiać konkurencji - ucina temat Wacław Sajdak.  A może i byłoby warto? Kazimierz Stańczyk, prezes Stowarzyszenia Rzeźników i Wędliniarzy RP, w wypowiedzi dla Polityki (nr 13/2002) mówi jasno: (...) A to oznacza, że taka kiełbasa musi być zrobiona z odpadów, zmielonych ścięgien, pachwin, podgardla i w 10 proc. z krwi do koloru. Parówki zaś w 70 proc. z tłuszczu z dodatkiem emulgatorów i wody. W tym samym tekście autorstwa Wojciecha Markiewicza uznani wytwórcy twierdzą: Ludzie nie mają pieniędzy, więc handlowcy mówią: wezmę, ale taniej. Taniej - oznacza gorszy wyrób; napompowany, naszprycowany, a to sproszkowanym wyciągiem z alg morskich, który bardzo dobrze wchłania wodę (...) a to białkiem z soi, a to wielofosforanami, czyli solami kwasu fosforowego absorbującymi wodę (...) Tzw. wydajność przekracza nawet 200 proc., oznacza to, że np. z kilograma mięsa otrzymuje się (...) dwa kilogramy wyrobu.  - U nas z kilo mięsa zawsze otrzymuje się kilo wyrobu - zapewniają Sajdakowie. - Park maszynowy, którym dysponujemy, nie potrafiłby pracować według innej technologii.  W wyrobach Sajdaków wszystko jest naturalne. Czosnek jest czosnkiem, przyprawa przyprawą. Czy to coś już niezwykłego? Bywa, niestety. Wytwórcy tanich wędlin i wyrobów wolą czosnek w proszku lub płynie, a jakieś zmiotki występują w roli przypraw.  U Sajdaków tuchowska ma minimalną, niezbędną do peklowania ilość azotynu sodu, kiełbasa wiejska nie zawiera żadnej chemii.  Kiedy jednak w latach 90. nadszedł w Polsce czas wysokowydajnych wyrobów, naszprycowanych wypełniaczami, modnych w zachodniej Europie, zaszła obawa, że droższa tuchowska zostanie z rynku zepchnięta. - Przyszedł okres, w którym zaczęło się nam psuć w magazynie mięso do wyrobu kiełbasy - _mówi Wacław Sajdak. - Później zagrożenie minęło, bo smakosze zorientowali się w czym rzecz. Poza tym każdy towar ma swojego nabywcę. Producenci wysokowydajnych wyrobów mają swoich klientów, a my swoich.  Sława tuchowskiej nie przemija. Nie tak dawno pewien mieszkaniec Krakowa postanowił produkować jej podróbki. Nawet zwerbował jednego z pracowników masarni w Tuchowie, obiecując mu mieszkanie. Nie wyszło, sprytny przedsiębiorca poszedł z torbami. Później - już za wiedzą właścicieli - tuchowska miała być robiona, w zgodzie z oryginalną recepturą, w USA. Polak, który chciał się tam wziąć za interes, co chwilę przyjeżdżał do Tuchowa i narzekał: - _Cholera, niby wszystko jest takie jak u was, a smak jednak nie ten. Co robić? (Później wyszło na jaw, że nie wszystko było tak samo...). Przedsiębiorca woził do Stanów wypożyczonego z Tuchowa masarza, potem bacznie przyglądał się tuchowskiej wędzarni. Wędzarnia to jedno ze strategicznych w zakładzie miejsc, w dużym stopniu decydujących o sukcesie. Dziś wiele zakładów kupuje zapach dymu, smak czy barwę w proszku, wybiera niekłopotliwą w zastosowaniu chemię, a tradycyjna wędzarnia musi mieć komory opalane prawdziwym ogniem i dym pochodzący ze spalania drewna bukowego lub olchowego. Przedsiębiorca ze Stanów wszystkie dobre wzory przeniósł do siebie, ale i tak tuchowska mu nie wyszła. - Nie wyszła, ponieważ zabrakło najważniejszego: polskich, karmionych na inny sposób świń - wyjaśnia pan Wacław. - My korzystamy w 100 procentach ze skupu lokalnego, ubój prowadzimy sami.  Zakład rodziny Sajdaków produkuje nie tylko tuchowską, robi się tu wiejską, w mniejszym stopniu szynki. Do produkcji niektórych wyrobów używa się także surowca niższej jakości, lecz nigdy nie zastępują go zdradliwe wypełniacze. W masarni jest nadwyżka tłuszczu, już nietolerowanego przez rynek konsumentów. W przeszłości, przy obowiązywaniu innych przepisów celnych, chętnych na tłuszcz nie brakowało wśród odbiorców na Ukrainie.  Pan Andrzej wydostaje z półki opasłą księgę w grubej oprawie. Jest to spis norm (receptur) wydany w 1964 roku przez Państwowy Instytut Przemysłu Mięsno-Tłuszczowego. Spis wymienia kiełbasę tuchowską. Andrzej Sajdak zdradza, że dodaje się do niej 20 proc. młodej wołowiny (reszta to mięso wieprzowe); przyprawy i proporcje pozostają tajemnicą. Przez tę wołowinę tuchowska po raz kolejny znalazła się na zakręcie historii w 2002 roku, gdy w powiecie tarnowskim odkryto pierwszy w Polsce przypadek krowy zarażonej BSE. Na pewien czas tuchowska znów zanotowała spadek sprzedaży, gdyż pech chciał, że szaloną krowę dziennikarze najsampierw wytropili - mylnie - w pobliskim Świebodzinie. Wkrótce jednak wszystko wróciło do normy. Czyli średnio około 5 ton produkcji miesięcznie.  - Kiełbasę, o nazwie tuchowska, można spotkać w wielu miejscach - oznajmia pan Wacław. - Widzę ją na przykład na krakowskim Kleparzu, tyle że w tej kiełbasie Tuchowa nie widzę. Wiadomo mi, że tuchowska gościła na wiedeńskich stołach i salonach, ale tuchowską była raczej z nazwy.  Tym razem nie chodzi o nielegalne podróbki. Do czerwca 1997 r. producentów obowiązywała norma branżowa, która szczegółowo określała, czym powinien być konkretny - i odpowiednio nazwany handlowo - rodzaj kiełbasy. Dziś nowa norma określa tylko, czy np. kiełbasa jest drobno lub średnio rozdrobniona. Krakowska nie musi być tylko z Krakowa, toruńska z Torunia czy rzeszowska z Rzeszowa. Może się więc zdarzyć, że tuchowska z Tuchowa będzie odpowiadać dawnej normie, a tuchowska z innych masarni w kraju - nowej. Ta sama kiełbasa, ale nie taka sama. Masarnia w Tuchowie, mieszcząca się w rynku, prawie niczym nie różni się od tej z czasów, gdy zarządzała nim GS, z czasów świętej pamięci stryja Władysława. Wymagająca Unia Europejska mogłaby z tej przyczyny się zbuntować. - Od pewnego czasu nic już tutaj nie poprawiamy, nie inwestujemy, gdyż w maju wyprowadzamy się do nowego, budowanego od 10 lat zakładu przy Długiej. Wędzarnię zbudowaliśmy tam na wzór starej - tłumaczą właściciele.  Wędzarnia będzie tradycyjna.  Czy maj to termin nieprzypadkowy? Symboliczny? Czy zakład Sajdaków zmienia siedzibę, by móc konkurować w Unii? Otóż nie. - Na pewno spełnimy wszystkie wymagane w Unii normy sanitarne, pozostałe, z powodów finansowych, jeszcze nie całkiem - informuje Andrzej Sajdak. - Na razie nie mamy problemów ze zbytem, kiełbasa dobrze sprzedaje się od Tarnowa po Wrocław, zobaczymy, co będzie dalej. Jeśli przyjdzie się zmierzyć na rynku europejskim, zadbamy w naszym zakładzie o spełnienie wszystkich norm i rozpoczniemy starania o certyfikat.  Unia Europejska przy niesprzyjających okolicznościach może zaszkodzić tuchowskiej. Choć w przeszłości dzielnie trwała, zagrożenie jest teraz realne. Wacław Sajdak wyjaśnia to w nieskomplikowany sposób. - Sól, pieprz czy czosnek specjalnie nie różnią się od siebie, w Polsce czy gdzie indziej. Ale zasadniczo może się różnić surowiec z mięsa.  W Unii hodowla trzody odbywa się według określonych norm, które dotrą i do nas. Dotychczas myśmy hodowali trzodę tradycyjnie, z mniejszym udziałem przemysłowej paszy. - W tajemnicy kuchni zorientowali się Niemcy, którzy część żywca biorą na swoje potrzeby od nas.  Sajdakowie być może będą zabiegać o nadanie tuchowskiej statusu wyrobu regionalnego, który w unijnej Polsce będzie bardziej tolerowany pod względem surowcowym i technologicznym.  Nikt nie ma wątpliwości, że tuchowska pozostanie naprawdę tuchowską, jeśli świnia będzie po dawnemu polska. Wacław Sajdak wzdycha: - Gorzej, jeśli nasze świnki zrobią się nagle amerykańskie.", "url": "https://dziennikpolski24.pl/burzliwe-dzieje-kielbasy-prawdziwej/ar/1809706", "category": "małopolskie", "sub_category": "Mięso świeże oraz produkty mięsne", "phrase": "Kiełbasa wiejska tuchowska"}