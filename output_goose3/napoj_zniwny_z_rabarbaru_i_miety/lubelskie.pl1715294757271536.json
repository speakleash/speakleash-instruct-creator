{"meta_description": "", "title": "Majówka z lubelskimi smakami – Urząd Marszałkowski Województwa Lubelskiego w Lublinie", "content": "Czas zacząć peregrynacje po malowniczych lubelskich zakątkach i… lubelskich smakach. Zwłaszcza tych klasycznych, wpisanych przez ministra rolnictwa na Listę Produktów Tradycyjnych (LPT), których mamy już 178! Ostatnio w tej prestiżowej, ogólnopolskiej karcie dań znalazły się lody sławatyckie – idealne na rozpoczynające się upały. Co jeszcze z oferty lokalnych producentów polecamy na majówkę? Menu jest niezwykle bogate i zachęca do podróży po kulinarnych szlakach naszego regionu. Na lody sławatyckie zapraszamy do Sławatycz nad Bugiem, gdzie produkowane są one według niezmienionej receptury od 1957 roku. Warto dodać, że początkowo w ofercie były jedynie lody mleczne, sporadycznie kuszono się wzbogacać je o zerwane prosto z pola truskawki czy maliny. Jak jest dziś? Przekonajcie się Państwo sami i przyjedźcie do Sławatycz. A jeśli Wam nie po drodze, to wstąpcie do Lubartowa, gdzie lokalni producenci wytwarzają lody lubartowskie w ponad czterdziestu smakach! Ten deser również został zarejestrowany na Liście Produktów Tradycyjnych. Na wpis u ministra czekają jeszcze szparagi z Janiszowa pod Wojciechowem. Tradycja ich uprawy sięga tu lat przedwojennych. Janiszowskie szparagi mają wyjątkowy smak, są kruche i soczyste, a przede wszystkim zdrowe, bo produkowane metodą ekologiczną. Warto kupić je wprost od producenta, odwiedzając okolice trójkąta turystycznego Nałęczów – Kazimierz Dolny – Puławy. A skoro o Puławach mowa, to jak nie wspomnieć o truskawce z gminy Puławy, która za chwilę królować będzie w miejscowej kuchni! Ten smakowity owoc od lat jest kojarzony z rejonem Puław, a jego znaczenie w życiu społeczności lokalnej dostrzegają nie tylko sami zainteresowani – plantatorzy, ale i mieszkańcy oraz samorząd – organizator gminnego Święta Truskawki, którego siódma edycja odbędzie się 2 lipca br. Urząd gminy był też inicjatorem zarejestrowania tego owocu na LPT. Warto pokusić się o degustację truskawki na miejscu w Puławach! Z kolei wielbicieli twarogów zachęcamy do podróży przez gminę Krasnystaw, która słynie z upraw zielarskich i produkcji smakowitych podpuszczkowych serów z ziołami. Przysmaków tych można skosztować m.in. w prosperujących tu gospodarstwach agroturystycznych oraz podczas lokalnych festynów. A co dla spragnionych? Dla nich ofertę mają m.in. mieszkańcy Perkowic pod Białą Podlaską, gdzie o tej porze roku króluje napój żniwny z rabarbaru i mięty. Ten bursztynowo-zielony kompot o słodkim smaku miodu (z charakterystycznym kwaskowatym posmakiem) oraz intensywnym zapachu mięty pieprzowej i rabarbaru jest udokumentowanym przykładem dziedzictwa kulturowego północy naszego regionu. Napój żniwny zyskał uznanie jury konkursu „Nasze Kulinarne Dziedzictwo – Smaki Regionów” i w jego XI edycji wojewódzkiej został wyróżniony pierwszą nagrodą w kategorii „napój regionalny”. Zapraszamy do Perkowic na degustację! Czy przekonali się już Państwo jak wspaniały potencjał dziedzictwa kulinarnego tkwi w naszym regionie? To tylko próbka tego, co już widnieje na lubelskiej Liście Produktów Tradycyjnych oraz w wydanym przez urząd marszałkowski katalogu „W krainie lubelskich produktów tradycyjnych”. Zachęcamy do smacznej lektury i udanych wędrówek po lubelskich szlakach kulinarnych, a także do zgłaszania swoich propozycji do wpisu na Listę Produktów Tradycyjnych! O tym, jak to zrobić, przeczytacie poniżej.", "url": "https://www.lubelskie.pl/aktualnosci/majowka-z-lubelskimi-smakami/", "category": "lubelskie", "sub_category": "Napoje (alkoholowe i bezalkoholowe)", "phrase": "Napój żniwny z rabarbaru i miety"}