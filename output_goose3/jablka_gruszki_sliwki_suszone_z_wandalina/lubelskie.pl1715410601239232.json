{"meta_description": "", "title": "Mamy już 223 wyroby wpisane na Listę Produktów Tradycyjnych – Urząd Marszałkowski Województwa Lubelskiego w Lublinie", "content": "Czy lubisz jeść? Kto nie lubi?! Często się zdarza, że nasze najmilsze wspomnienia, szczególnie te z dzieciństwa, związane są z jedzeniem. Teraz, gdy większość z nas przebywa w domu, mamy dla Was propozycję: poszukajcie tradycyjnych przepisów swojej babci, prababci, może macie przepisy, które w Waszych rodzinach są przekazywane z pokolenia na pokolenie? Podzielcie się nimi i je do nas prześlijcie, a może uda się je wpisać na Listę Produktów Tradycyjnych. Szukamy ciekawych produktów, starych, nieco zapomnianych przepisów z terenu naszego województwa, tego co każdemu z nas kojarzy się z beztroskimi latami dzieciństwa. Lista Produktów Tradycyjnych ma na celu pogłębienie wiedzy konsumentów na temat tradycyjnej żywności i regionalnego dziedzictwa kulturowego oraz zwiększenie ich zainteresowania tego typu produktami. Mamy nadzieję, że dzięki tej liście wypromujemy także producentów naszych ulubionych lokalnych smaków.Podstawą wpisu jest tradycja wytwarzania, wynosząca co najmniej 25 lat. Udowodnić to należy za pomocą przekazów źródłowych: książek, artykułów prasowych, zdjęć, nagrań, zapisów rozmów z osobami, które były świadkami ich produkcji. Na Listę wpisywane są produkty, których jakość lub wyjątkowe cechy i właściwości wynikają ze stosowania tradycyjnych metod produkcji, stanowią element dziedzictwa kulturowego regionu, w którym są wytwarzane, oraz są elementem tożsamości społeczności lokalnej. Pomóż nam promować smaki Lubelszczyzny, które bardzo często powodowały uśmiech na naszych twarzach i równie często zawiązywały nowe przyjaźnie. Wnioski o wpis na Listę Produktów Tradycyjnych przyjmują i oceniają Departamenty właściwe ds. Rolnictwa i Rozwoju Obszarów Wiejskich Urzędów Marszałkowskich. Na Listę Produktów Tradycyjnych trafiły już 223 smakołyki! Stanowią one ponad 11% całego spisu, liczącego niespełna 2000 pozycji! Liczba ta daje nam drugie miejsce w chlubnym rankingu województw najlepiej dbających o swoje dziedzictwo kulinarne. To wszystko dzięki Wam! W ostatnim czasie ogólnopolska Lista Produktów Tradycyjnych powiększyła się o kolejne 7 rarytasów związanych z naszym regionem. Są to: Produkt Tradycyjny kształtuje się w ciągu pokoleń, w rezultacie czego staje się dobrem wspólnym danego regionu i zostaje utrwalony w świadomości społecznej.Utożsamiany z Lubelszczyzną smakołyk, oparty na bezcennych przepisach naszych babć, ma pozytywny wpływ na promocję tradycji i kultury województwa. Produkty takie to prawdziwe skarby kuchni regionalnej. Serdecznie zapraszamy do śledzenia zestawienia, które znajduje się na stronie internetowej Ministerstwa Rolnictwa i Rozwoju Wsi. Przypominamy, że nadal czekamy na Wasze zgłoszenia. Chętnie pomożemy w przygotowywaniu wniosku o wpis na Listę. Mamy ogromną szansę osiągnąć pierwsze miejsce w rankingu województw pod względem liczby wpisów na Liście, ale możemy to osiągnąć tylko z waszą pomocą.", "url": "https://www.lubelskie.pl/aktualnosci/mamy-juz-223-wyroby-wpisane-na-liste-produktow-tradycyjncyh/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka, gruszki, śliwki suszone z Wandalina"}