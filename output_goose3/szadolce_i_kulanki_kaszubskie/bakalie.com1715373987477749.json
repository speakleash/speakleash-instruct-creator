{"meta_description": "<?php 376", "title": "<?php 376", "content": "Tradycyjna kuchnia Pomorza to kulturowe dziedzictwo wielu narodów, które przez wieki zamieszkiwały te tereny. Jest bardzo dużo pysznych potraw, które do dziś możemy spotkać jedynie w tym regionie. Ryby, grzyby i ziemniaki, czyli podstawowe produkty pojawiają się w nieoczekiwanych kombinacjach, tworzących osobliwe i wspaniałe smaki. Jeśli będziecie na Pomorzu, koniecznie spróbujcie specjałów miejscowej kuchni. Pomorze to istny tygiel kultur, języków i wyznań. Przez wieki przenikały się tam wpływy polskie, niemieckie, kaszubskie, szkockie, żydowskie, rosyjskie i wiele innych. Na przykład Mennonici, zwani inaczej Olędrami, którzy w XVI w. z powodu prześladowań religijnych przybyli z Holandii do Rzeczypospolitej i osiedli w Dolinie Dolnej Wisły. Ta wielonarodowość znalazła odbicie w tradycji kulinarnej Pomorza, która charakteryzuje się różnorodnością smaków i aromatów, choć ubogie ziemie sprawiły, że jest to kuchnia prosta, oparta na niewielu produktach.Ta bardzo duża rozmaitość sprawiła, że aż 178 potraw znalazło się na Liście Produktów Tradycyjnych, dzięki czemu województwo pomorskie zajmuje czwarte miejsce w Polsce. W dawnych czasach na Pomorzu jadano to, co wyhodowano, zebrano z pól, lasów, złowiono w jeziorach, rzekach i na morzu. Bardzo duże znaczenie miała bliskość Bałtyku i wielu jezior, które dostarczały ryb. Węgorze, śledzie, szproty i dorsze, a także słodkowodne sandacze, szczupaki, liny i okonie wędzono, smażono, marynowano i gotowano. Podstawą jadłospisu były jednak płody rolne — ziemniaki, brukiew, kapusta, cebula oraz zbierane w lesie grzyby, jagody, jeżyny, maliny i żurawiny. Uzupełnieniem były jajka i mleko, najczęściej kozie. Mięso jadano głównie w niedziele oraz z okazji świąt i uroczystości rodzinnych. Po świniobiciu mięso peklowano, wędzono oraz robiono kiełbasy, pasztety i wątrobianki. U bogatych, pomorskich gospodarzy bywała też baranina i wołowina. Dużą rolę odgrywały także gęsi, które dominowały wśród hodowanego drobiu. Na Pomorzu wyhodowano też własne rasy gęsi i owiec. Gęś pomorska i owca pomorska są dziś nieliczne i znajdują jedynie w stadach zachowawczych. Co dziś możemy zjeść na Pomorzu? W restauracjach trafimy najczęściej na unowocześnione potrawy z tego regionu, takie jak tatar z bałtyckiego łososia szarego czy frytki ze szprotek. Kultowa ryba Bałtyku — węgorz, kiedyś jedzona na co dzień, dziś jest bardzo drogim rarytasem. Po latach zapomnienia powraca do menu osobliwy przysmak — tort ze szprotek. „Naszyjnik Północy\" - lokalna grupa pasjonatów zorganizowała i proponuje nam „Szlak Kulinarny Pomorza\". Tworzą go restauracje, serwujące potrawy z pomorskiej tradycji kulinarnej o rodowodzie potwierdzonym w źródłach, materiałach etnograficznych i historycznych. Warto poszukać informacji o restauracjach na tym szlaku, odwiedzić kilka z nich i spróbować smaków Pomorza.", "url": "https://bakalie.com/artykul/strefa-wiedzy/historia-produkty-i-potrawy-tradycyjnej-kuchni-pomorskiej.html", "category": "pomorskie", "sub_category": "Gotowe dania i potrawy", "phrase": "Szadolce i kulanki kaszubskie"}