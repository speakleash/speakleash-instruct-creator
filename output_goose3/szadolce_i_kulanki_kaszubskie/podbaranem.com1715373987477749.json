{"meta_description": "Staropolską kuchnię pojezierza pomorskiego wyróżnia paleta smaków, na którą miało wpływ jej położenie. Poznaj lepiej kuchnię pomorską i kaszubską", "title": "Kuchnia pomorska i kaszubska. Tradycyjne dania regionalne pojezierza", "content": "W obrębie Pojezierza Pomorskiego znajdują się dwa regiony, są to Pomorze i Kaszuby. Dzięki dostępowi do wód, obszar ten Polski może poszczycić się szerokim spectrum dań z wykorzystaniem ryb. Można je skosztować w wersji smażonej, wędzonej, marynowanej, jak również gotowanej. Ryby to jednak nie jedyny element, który stanowi podstawę tamtejszej kuchni. Szczególne miejsce w sercu Pomorzan zajmowały również ziemniaki oraz chleb. Sięgali także po mięsa, z czego najczęściej serwowano drób i gęsinę. Na Kaszubach powstała również własna wersja czarniny, do przygotowania której użyto krwi gęsiej. Swoją popularność przed laty zyskała także okrasa (zmielone mięso gęsie wraz z tłuszczem, doprawiane ziołami). Na szybkie i długie zaspokojenie głodu przyrządzano kaszę ze skwarkami (szpyrkami), zaś owoce suszone (brzad) były nieodłącznym towarzyszem wielu dań i przysmaków. Przykładowo wykorzystuje się je w przygotowaniu kompotów lub dodaje do mięs. Popularna jest ponadto zupa brzadowa. Kuchnia Pojezierza Pomorskiego oferuje szeroki wachlarz dań i przysmaków, niemniej jednak znana i ceniona jest ona przede wszystkim poprzez pięć potraw. Pierwszą z nich jest brukwianka, czyli zupa z brukwi żółtej na wędzonej gęsinie. Drugim przysmakiem są ruchanki. To rodzaj placka z ciasta chlebowego/drożdżowego, które serwuje się na ciepło. Ciasto powinno być odpowiednio „wyruchane”, a więc dobrze wyrobione – stąd nazwa „ruchanki”. Kolejnym przykładem potrawy kuchni pomorskiej są szadolce i kulanki. Przyrządza się je z masy ziemniaczanej, którą gotuje się w niewielkiej ilości wody. Smakuje się je z mlekiem bądź śmietaną. Zestawienie to zamykają klitundplumen i rynczoki. Kuchnia Pomorza słynie z wykorzystywania darów przyrody, a więc z tego, co dostępne jest za darmo. Wynika to z faktu, iż wiele lat temu teren ten zamieszkiwany był przez niezamożnych ludzi, którzy starali się czerpać najwięcej z tego, co dostępne bez ponoszenia dodatkowych kosztów. Z tego względu tamtejsza kuchnia przepełniona jest – jak już wyżej wspomnieliśmy – rybami, grzybami i ziemniakami, których na tamtejszym terytorium było pod dostatkiem i które wykorzystywano w wieloraki sposób. Aktualnie można skosztować tam, przykładowo, tatara z łososia szarego bałtyckiego w towarzystwie frytek ze szprotek – to nowoczesna odsłona staropolskich smaków kuchni pomorskiej. Miano „kultowej ryby Bałtyku” należy jednak do węgorza, choć na stołach pojawia się dość rzadko ze względu na wysoką cenę. Najlepiej smakuje wędzony na zimno i ciepło i tak też jest tam obecnie podawany. Jako ciekawostkę dodamy, że niegdyś smakiem mieszkańców Pomorza były wrony łapane jesienią. Dziś godnym zastępcą wrony stał się kurczak z rożna. Coraz częściej wraca się także do dań kuchni regionalnej takich jak na przykład tort ze szprotek. A na przełomie maja i czerwca można skosztować rybę belonę z turkusowymi ośćmi. Brzmi smakowicie, prawda? Z kolei kuchnia kujawska do kuchni pojezierza pomorskiego wprowadziła zamiłowanie do gęsi, drobiu czy śledzia podawanego z jabłkami. Mało tego, prawdziwym rarytasem stała się sałatka z fasoli, a także kasza manna z jagodami. Popularne w tamtejszej kuchni są ponadto miodowe pierniczki, które mieliśmy okazje degustować i już po pierwszym kęsie podbiły nasze serca! Poza czerniną z golcami, popularność zyskał śledź po kaszubsku w śmietanie z cebulką i kartoflami w mundurkach oraz plince (placki ziemniaczane z cukrem i cebulką). Staropolską kuchnię Pomorza i Kaszub wyróżnia pełna paleta smaków, na którą miało wpływ jej położenie. Trafi ona w gust szczególnie tych z Państwa, którzy lubią kosztować dań mięsnych w różnorodnych postaciach, grzybów i ryb. Jeśli wśród Państwa są miłośnicy tradycyjnej kuchni polskiej z całym dobrodziejstwem nabytym przed laty, zapraszamy do naszej restauracji w Krakowie, Restauracji Pod Baranem. W lokalu u podnóża Wawelu zasmakują Państwo nie tylko potrawy charakterystyczne dla staropolskiej kuchni, ale także te europejskie i wolne od glutenu. W okresie św. Marcina (ok 11.11) podajemy również czerninę, a w okresie śledziówki śledzie po kaszubsku – śledzie w marynacie z ziół oraz mlecza podane z ziemniakami. Prawdziwa uczta dla kubków smakowych gwarantowana! Serdecznie zapraszamy!", "url": "https://podbaranem.com/staropolska-kuchnia-pojezierza-pomorskiego/", "category": "pomorskie", "sub_category": "Gotowe dania i potrawy", "phrase": "Szadolce i kulanki kaszubskie"}