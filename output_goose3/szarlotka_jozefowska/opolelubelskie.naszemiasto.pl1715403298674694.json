{"meta_description": "Dawniej mówiono o niej japcok. W poniedziałek szarlotka józefowska zarejestrowana została jako produkt tradycyjny.  Smakuje wybornie!", "title": "Szarlotka józefowska jest już produktem tradycyjnym! (ZDJĘCIA, WIDEO)", "content": "Szarlotka józefowska to specjał z którego od dziesięcioleci słynie lubelskie Powiśle. – W poniedziałek minister rolnictwa wpisał naszą szarlotkę na listę produktów tradycyjnych. To nasz wielki sukces, bo udało nam się podtrzymać tradycję kulinarną naszego sadowniczego regionu – cieszy się Jolanta Morek, szefowa KGW w Józefowie nad Wisłą. – Jest to 132 produkt tradycyjny z Lubelszczyzny, który został zarejestrowany – mówi Rafał Serej z Urzędu Marszałkowskiego w Lublinie. Dawniej na Powiślu na ciasto z jabłek mało kto mówił szarlotka. – Mówiono japcok. Ale japcokiem nazywano też wino, więc postanowiliśmy zarejestrować nasze ciasto jako szarlotka józefowska – dodaje. Szarlotka z Józefowa nad Wisłą różni się od tradycyjnej szarlotki. – Swój niezwykły smak zawdzięcza szarej renecie – tłumaczy szefowa KGW. To bardzo stara odmiana jabłek. - Idealnie nadaje się do wypieków, bo ma kwaskowy smak, jest mało słodka i ma niewiele soku – zapewnia mąż pani Joli, który w swoim sadzie ma ponad sto jabłoni szarej renety.", "url": "https://opolelubelskie.naszemiasto.pl/szarlotka-jozefowska-jest-juz-produktem-tradycyjnym-zdjecia/ar/c8-3262620", "category": "lubelskie", "sub_category": "Wyroby piekarnicze i cukiernicze", "phrase": "Szarlotka józefowska"}