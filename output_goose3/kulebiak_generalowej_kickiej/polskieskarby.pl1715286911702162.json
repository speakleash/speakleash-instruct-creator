{"meta_description": "Pierwsza gwiazdka na niebie, sianko pod obrusem, dodatkowe nakrycie dla niespodziewanego gościa - to znaki jasno wskazujące, że wigilijną wieczerzę czas zacząć. Czego nie może zabraknąć na świątecznym stole? Jakie dania łączą w ten wieczór różne regiony Polski, a jakie są typowe tylko dla wybranych części kraju?", "title": "Wigilia polska", "content": "Pierwsza gwiazdka na niebie, sianko pod obrusem, dodatkowe nakrycie dla niespodziewanego gościa - to znaki jasno wskazujące, że wigilijną wieczerzę czas zacząć. Czego nie może zabraknąć na świątecznym stole? Jakie dania łączą w ten wieczór różne regiony Polski, a jakie są typowe tylko dla wybranych części kraju? Kiedy rozmawiamy o wigilijnym menu, łatwo wskazać “klasyki”, uniwersalne potrawy, znane na północy i południu, wschodzie i zachodzie. Zaliczają się do nich niewątpliwie zupy: barszcz i grzybowa. Ten pierwszy w najbardziej kultowej wersji jada się oczywiście z grzybowymi uszkami, o których smaku w równym stopniu decyduje jakość farszu (najlepiej z grzybów leśnych), jak i delikatność ciasta, które musi być znacznie cieńsze, niż to na pierogi. Jednak na Podhalu i Pogórzu barszczem można zalać też fasolę jaś albo drobną fasolkę perłową. Z kolei smak zupy grzybowej to intensywność suszonych borowików i łagodność łazankowego makaronu. Grzyby to zresztą, obok kapusty, lejtmotyw wigilijnej wieczerzy. Na stołach lądują przecież pierogi z kapustą i grzybami, albo wigilijna kapusta (również z grzybami, a w innej wersji - z grochem). A są jeszcze kapuśniaczki, z Lubelszczyzny (dokąd przywędrowały z Rosji) wywodzą się kulebiaki z postnym kapuściano-grzybowym farszem, a między innymi na Podhalu lub Podkarpaciu można spróbować wigilijnych gołąbków z kaszą i, a jakże, grzybami. Rybną część wigilijnego menu kojarzymy przede wszystkim z panierowanym karpiem. Warto jednak sięgnąć do starszych, staropolskich lub choćby przedwojennych inspiracji i spróbować jesiotra, szczupaka albo sandacza, no i rzecz jasna śledzi, najlepiej przyrządzonych na kilka oryginalnych świątecznych sposobów (co powiecie na śledzie w sosie piernikowym?). A karp? Cóż, pamiętajmy, iż jego popularność rozpoczęła się dopiero w okresie PRL-u, kiedy z końcem lat 40-tych XX wieku władze postawiły na rybę tanią, odporną na choroby i łatwą w hodowli. Wtedy to ukuto hasło “karp na każdym polskim wigilijnym stole, którego autorstwo przypisywane jest zresztą Hilaremu Mincowi, ówczesnemu ministrowi przemysłu. Są na wigilijnym stole również liczne słodkie delikatesy. Wiele z nich zawiera mak, symbol pomyślności i szczęścia. Dlatego właśnie zajadamy się pochodzącą z tradycji wschodniej kutią, na Śląsku i Zagłębiu, ale też w Wielkopolsce przyrządza się makiełki, a wśród ciast króluje strucla makowa, czyli po prostu swojski makowiec. Ale przecież jest też świąteczny keks, na terenach dawnej austriackiej Galicji nazywany cwibakiem (od niemieckiego zwei backen, czyli “piec dwa razy”), są korzenne pierniki, orzechowce i bakaliowce. Kilkugodzinne wigilijne kolacje to nie lada wyzwanie dla naszych żołądków. W większości kraju kolejne dania popijamy kompotem z “suszek”, czyli suszonych owoców: jabłek, gruszek i śliwek. Warto też spróbować popularnego na Pomorzu oraz Warmii i Mazurach kisielu z owoców żurawiny. Ponoć na trawienie jest równie skuteczny. Wigilia to prawdziwa opowieść o tradycji polskiego stołu. Ale jest i druga historia - o obrzędach i przesądach dookoła wigilijnej biesiady. Dlaczego górale pod stół kładli dawniej siekierę? Jak na Śląsku specjalną nalewką wypędzało się “chroboka”? Czemu na Warmii i Mazurach zamiast choinki w kącie stał snopek siana, a jeszcze 100 lat temu na Wigilię jedzono potrawy mięsne? Zachęcamy do poznania odpowiedzi na te i wiele innych pytań już na własną rękę. Długie zimowe świąteczne wieczory sprzyjają takim poszukiwaniom.", "url": "https://www.polskieskarby.pl/polskie-skarby-kulinarne/smaki-swiat-polskich/wigilia-polska", "category": "lubelskie", "sub_category": "Gotowe dania i potrawy", "phrase": "Kulebiak generałowej Kickiej"}