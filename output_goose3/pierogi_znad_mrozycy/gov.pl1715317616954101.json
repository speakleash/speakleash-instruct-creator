{"meta_description": "Produkt wpisany na listę produktów tradycyjnych w dniu 2017-09-27 w kategorii Gotowe dania i potrawy w woj. łódzkim.", "title": "Pierogi znad Mrożycy - - Portal Gov.pl", "content": "Pieróg o kształcie półokrągłym, z charakterystyczną falbanką w miejscu zlepienia. Na przekroju widoczny farsz. Charakterystyczny dla ciasta pierogowego. Smak i zapach farszu w zależności od wariantu (wyczuwalny smak kapusty, grzybów, mięsa, cebuli i innych przypraw). Dwa warianty farszu do pierogów: z kapustą i grzybami oraz z mięsem. Na terenie Polski środkowej, nad rzeką Mrożycą, za najbardziej wartościowe posiłki, uważano te, które były przygotowywane na bazie produktów zbożowych. Potrawy przygotowywane z mąki tatarczanej, owsianej, żytniej były podstawą wyżywienia tamtejszych mieszkańców. Były to m.in. różnego rodzaju kluski, zacierki oraz pierogi. Początkowo ciasto na pierogi wyrabiano z mąki żytniej, dopiero później zastąpiła ją mąka pszenna. Pierogi były przygotowywane na wiele okazji, a w zależności od okoliczności i pory roku miały one różne nadzienie. Ciasto na pierogi składało się wyłącznie z mąki i wody. Po odpowiednim wyrobieniu ciasta, rozwałkowywano je i szklanką wycinano okrągłe placki, na które nakładano niewielką ilość farszu. Farsz zawijano ciastem i zaklejano tworząc tzw. falbankę. Latem i wczesną jesienią wykorzystywano do nadzienia pierogów kapustę słodką, a w okresie zimowym kapustę kiszoną. Do farszu dodawano obowiązkowo grzyby leśne ewentualnie pieczarki. Ugotowaną kapustę oraz przesmażone grzyby i cebulę, mielono w maszynce do mięsa, przyprawiano do smaku, głównie solą i pieprzem. Następnie mieszano i jeszcze raz cały farsz przesmażano na tłuszczu. Jeśli były to pierogi na wigilię, najczęściej smażono wszystko na oleju, aby zachować postny charakter potrawy. Na święta i specjalne okazje przyrządzano pierogi z mięsem. Sztukę mięsa po ugotowaniu z niej rosołu przepuszczano przez maszynkę z kawałkiem słoniny, cebuli, włoszczyzny, solą i pieprzem. Gotowe pierogi od razu gotowano w osolonej wodzie z dodatkiem oleju. Pierogi z kapustą i grzybami oraz mięsem stanowią jedno z najbardziej tradycyjnych dań nie tylko na terenie województwa łódzkiego, ale również na terenie całej Polski.", "url": "https://www.gov.pl/web/rolnictwo/pierogi-znad-mrozycy", "category": "łódzkie", "sub_category": "Gotowe dania i potrawy", "phrase": "Pierogi znad Mrożycy "}