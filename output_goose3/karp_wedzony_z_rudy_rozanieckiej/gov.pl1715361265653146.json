{"meta_description": "Produkt wpisany na listę produktów tradycyjnych w dniu 2018-01-23 w kategorii Produkty rybołówstwa w woj. podkarpackim.", "title": "Karp wędzony z Rudy Różanieckiej - - Portal Gov.pl", "content": "Wędzony karp w całości lub kawałkach o brązowo-oliwkowej skórce, na przekroju delikatne mięso. Ryba w całości – kształt o prawidłowej budowie anatomicznej lub kawałki ryby zbliżone kształtem do prostokąta. Zewnętrzna od ciemnej oliwki do brązowej, na przekroju mięso o barwie białej do różowej. Tradycja hodowli karpia w okolicach Rudy Różanieckiej sięga końca XIX w., kiedy to baron Ludwik Wattman założył pierwsze stawy karpiowe i pstrągowe. Uważany on był za pioniera hodowli karpia w Rudzie Różanieckiej. Sukcesywnie rozwijane gospodarstwo rybackie przed wybuchem II wojny światowej obejmowało obszar około 350 hektarów. W okresie powojennym gospodarka stawowa była coraz szerzej rozwijana, a stosunkowo łatwa dostępność ryb spowodowała, że stały się one częstym produktem spożywczym wśród mieszkańców okolicznych wsi i osad. Rozwinęły się różne metody przygotowania potraw z mięsa rybiego, w tym także umiejętności wędzenia karpia na szerszą skalę. Praktyka ta rozwinęła się na bazie wędzenia mięsa wieprzowego, bo prawie w każdym gospodarstwie znajdowała się wędzarnia, w której początkowo wędzono mięso wieprzowe, a później ryby. Potrawy z wędzonego karpia przygotowywane były na różne uroczystości i konkursy kulinarne. Do przygotowania karpia potrzebna jest ryba o wadze ok. 2 kg. Do wędzenia używa się przydomowej wędzarni, opartej na konstrukcji drewnianej, a do opału używa się drewna bukowego i olchowego, które w celu zwiększenia ilości dymu powinno być lekko wilgotne i pozbawione kory. Wędzonego karpia spożywa się przez cały rok, ale głównie podczas świąt, uroczystości rodzinnych i większych wydarzeniach na terenie wsi lub gminy.", "url": "https://www.gov.pl/web/rolnictwo/karp-wedzony-z-rudy-rozanieckiej", "category": "podkarpackie", "sub_category": "Produkty rybołówstwa, w tym ryby", "phrase": "Karp wędzony z Rudy Różanieckiej"}