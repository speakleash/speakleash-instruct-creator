{"meta_description": "", "title": "Producenci - Tradycyjne Lokalne Naturalne produkty obszarów LGD Rozwój Ziemi Lubaczowskiej i CK Podkarpacie", "content": "Zarząd Dóbr Smolin jest przedsięwzięciem rodzinnym od roku 1887. Wówczas to Kazimierz i Józefa z Krynickich Andruszewska nabyli we Lwowie majątek ziemski Smolin wraz z Kolonią Smolin. W chwili nabycia nieruchomość była małym fragmentem roztoczańskich puszcz ciągnących się nieprzerwanie od Zamościa do Lwowa i obejmowała niewielki jak na ówczesne stosunki obszar około 450 hektarów, zlokalizowany na odcinku od obecnej Huty Kryształowej w Polsce do kompleksu lasów w okolicach Wróblaczyna, obecnie na Ukrainie. Po nabyciu część gruntów wykarczowano, tworząc majątek leśno-rolny. Od początku prowadzono aktywną gospodarkę w zakresie leśnictwa, uprawy zbóż i chmielu, hodowli bydła i trzody, pasieczną i łowiecką. Po śmierci Kazimierza Andruszewskiego w roku 1911 oraz Józefy Andruszewskiej w roku 1933, majątek przejął Zygmunt Andruszewski junior, absolwent Akademii Dublańskiej – ich wnuk. Mieszkał we Lwowie, pracował w Lwowskiej Izbie Rolniczej, równocześnie zarządzał Smolinem. Jako entuzjasta nowoczesnych metod gospodarowania w rolnictwie oraz leśnictwie, wprowadził do gospodarki smolińskiej zmechanizowane metody uprawy lasu, roślin i hodowli zwierząt. W okresie wojny doszło do całkowitej dewastacji urządzeń i zabudowań folwarcznych. W roku 1944 majątek pozostały w Polsce znacjonalizowano. W roku 2012, po wielu latach sądowych procesów, spadkobiercy Zygmunta Andruszewskiego juniora odzyskali całość gruntów ornych pozostałych w Polsce oraz rozszerzyli działalność o gospodarstwo rybackie w Rudzie Różanieckiej. Obecnie Zarząd Dóbr Smolin gospodaruje na 50 ha gruntów w Smolinie (Hucie Kryształowej) oraz 220 ha stawów w Rudzie Różanieckiej, posługując się przedwojenną firmą oraz jej oznaczeniem graficznym. Ma to podkreślać ciągłość przedsiębiorstwa oraz podtrzymywanie dobrych praktyk w jego zarządzaniu. Tradycja hodowli pstrąga oraz karpia w okolicach Rudy Różanieckiej sięga końca XIX wieku, kiedy to Ludwik Wattman założył pierwsze stawy karpiowe i pstrągowe. Sukcesywnie rozwijane gospodarstwo rybackie przed wybuchem II wojny światowej obejmowało obszar około 350 hektarów. Po zakończeniu działań wojennych, w roku 1945 w ramach dekretów o reformie rolnej i leśnej, stawy hodowlane przeszły w ręce Administracji Lasów Państwowych oraz Państwowego Gospodarstwa Rolnego. W latach 50’ całość gospodarstwa przekazano do nowo utworzonego Gospodarstwa Stawowego w Rudzie Różanieckiej. Po licznych reorganizacjach przedsiębiorstwa na przestrzeni lat 1960 – 1988, w roku 1992 Państwowe Gospodarstwo Rybackie w Rudzie Różanieckiej zlikwidowano i przekazano do Agencji Własności Rolnej Skarbu Państwa. W latach 1992 – 2000 prowadzono gospodarkę rybacką w formie Gospodarstwa Rybackiego Skarbu Państwa w Rudzie Różanieckiej. W roku 2000 całość przedsiębiorstwa została wydzierżawiona pracowniczej spółce cywilnej Gospodarstwo Rybackie Ruda Różaniecka. W roku 2015 obiekty hodowlane gospodarstwa w Rudzie Różanieckiej zostały nabyte przez Huberta Andruszewskiego i są prowadzone pod firmą Zarząd Dóbr Smolin Gospodarstwo Rybackie w Rudzie Różanieckiej, kontynuując chlubne tradycje rybackie poprzedników, jednocześnie wprowadzając innowacyjne rozwiązania zarówno w hodowli jak i organizacji. Smolin Fish to firma działająca w Rudzie Różanieckiej, specjalizująca się w produkcji ryb. W jej stawach pływają m.in. karpie królewskie, amury, tołpygi pstre i białe, szczupaki, sumy europejskie, sandacze, karasie pospolite i srebrzyste. W celu zapewnienia bezpieczeństwa i jakości dostarczanych ryb Smolin Fish współpracuje z Powiatowym Lekarzem Weterynarii w Lubaczowie, Zakładem Higieny Weterynaryjnej w Krośnie Pracownia Chorób Ryb i Chorób Zakaźnych Zwierząt w Przemyślu oraz Państwowym Instytutem Weterynaryjnym w Puławach. Chcąc uzyskać jak najwyższe walory smakowe przedsiębiorstwo stosuje tylko pasze naturalne w postaci zbóż pochodzących z Gospodarstwa Rolnego w Smolinie oraz od lokalnych rolników. Obok sprzedaży firma przyjmuje zamówienia na przetwory z ryb. W jej ofercie znajdują się m. in. ryby wędzone, pieczone, w galarecie, w zalewie octowej.", "url": "https://nasze-lokalne.pl/producenci/smolin-fish,producent82/", "category": "podkarpackie", "sub_category": "Produkty rybołówstwa, w tym ryby", "phrase": "Karp wędzony z Rudy Różanieckiej"}