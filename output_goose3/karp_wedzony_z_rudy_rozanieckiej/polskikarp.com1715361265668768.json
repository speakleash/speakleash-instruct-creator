{"meta_description": "", "title": "Poznaj naszych rybaków: Agnieszka Andruszewska", "content": "Po niełatwym rozstaniu z dotychczasowymi sprawami zawodowymi, rzuciła się w wir dla niej zupełnie nowej materii rybackiej. Żeby lepiej orientować się jak w nowym otoczeniu się poruszać, skończyła w tym czasie m.in. podyplomowe studia rybackie na UWM Olsztyn. Zbiegło się to również z kłopotami związanymi z rodzącą się ustawą Prawo wodne, a konkretnie z planowanymi nowymi stawkami opłat za pobór wody na stawy,które były dla rybaków nie do przyjęcia. Natychmiast zaczęła działać, organizować spotkania rybaków z politykami i mimo że była nowa w branży, szybko dała się poznać jako osoba energiczna i konsekwentna. Dziś może mieć satysfakcję z efektów tamtej akcji. Szybko też dostrzegła ogromny potencjał w karpiu i jego otoczeniu. – Na początku zauważyłam ten dysonans pomiędzy opiniami o karpiu, którego wielu nie lubiło, bo rzekomo śmierdział mułem i był ościsty – a moim własnym przekonaniem. Dla mnie karp, to najlepsza ryba pod słońcem, a gdy jeszcze dodać do tego w jakich warunkach jest hodowany, czym się odżywia i co jego hodowla daje środowisku naturalnemu, to powstaje dopiero prawdziwy obraz tej ryby jako zjawisko nie tylko kulinarne przecież. Było mi łatwiej to wszystko dostrzec, bo przychodziłam z zewnątrz, ze świeżym spojrzeniem. Byłam przekonana, że na stawach można żyć nie tylko z hurtowej sprzedaży ryb, że jest tam wiele innych możliwości, które z czasem zaczęliśmy uruchamiać – tłumaczy Agnieszka Andruszewska. Oprócz normalnej gospodarki karpiowej, którą nadzoruje Hubert Andruszewski, wydzieliliśmy 4 stawy, gdzie realizowany jest pomysł o nazwie „Cztery Stawy – kuchnia, natura, relaks”. Turyści mogą tam posmakować karpia i zażyć kontaktu z naturą. Ostatnim naszym nabytkiem są klimatyczne jurty i namioty safari, gdzie wygodnie mogą wypoczywać całe rodziny. – Jeszcze parę lat temu nie było tam dojazdu i energii elektrycznej. Teraz działa kuchnia, gdzie oprócz tradycyjnych dań z karpia, turyści zajadają się karpiową kanapką i fishburgerem z nacinanym filetem z karpia. Wszystko to pod dachem z sukna, takimi żaglami – śmieje się Agnieszka Andruszewska. – Wizytówką gospodarstwa są też przetwory, w tym pasztety, ryby wędzone i w słoikach – produkty naszej przetwórni, które można kupić również poprzez sklep internetowy – dodaje Agnieszka Andruszewska.", "url": "https://polskikarp.com/blog/poznaj-naszych-rybakow-agnieszka-andruszewska/", "category": "podkarpackie", "sub_category": "Produkty rybołówstwa, w tym ryby", "phrase": "Karp wędzony z Rudy Różanieckiej"}