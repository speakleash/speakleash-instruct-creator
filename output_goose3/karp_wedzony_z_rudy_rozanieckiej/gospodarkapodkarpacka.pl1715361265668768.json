{"meta_description": "", "title": "Zarząd Dóbr Smolin, producent ryb", "content": "W styczniu 2018 r. zarejestrowany został 222 podkarpacki wyrób na Liście Produktów Tradycyjnych Ministerstwa Rolnictwa i Rozwoju Wsi. Produkt „karp wędzony z Rudy Różanieckiej” - na Listę zgłosił Zarząd Dóbr Smolin z powiatu lubaczowskiego. Tradycja hodowli karpia w okolicach Rudy Różanieckiej sięga końca XIX w., kiedy to baron Ludwik Wattman założył pierwsze stawy karpiowe i pstrągowe. Sukcesywnie rozwijane gospodarstwo rybackie przed wybuchem II wojny światowej obejmowało obszar ok. 350 hektarów. W 1944 roku gospodartwo zostało upaństwowione.W czasach PRL gospodarka stawowa była rozwijana, a stosunkowo łatwa dostępność ryb spowodowała, że stały się one częstym produktem spożywczym wśród mieszkańców okolicznych wsi i osad. W roku 2012, po wielu latach sądowych procesów, rodzina Andruszewskich odzyskała całość gruntów ornych pozostałych w Polsce. W 2015 Hubert Andruszewski kupił obiekty hodowlane gospodarstwa w Rudzie Różanieckiej. Działalność prowadzona jest jako Zarząd Dóbr Smolin Gospodarstwo Rybackie w Rudzie Różanieckiej. Obecnie Zarząd Dóbr Smolin gospodaruje na 50 ha gruntów w Smolinie (Hucie Kryształowej) oraz 220 ha stawów w Rudzie Różanieckiej, posługując się przedwojenną firmą oraz jej oznaczeniem graficznym. Ma to podkreślać ciągłość przedsiębiorstwa. Smolin specjalizuje się w produkcji karpia królewskiego, amura, tołpygi pstrej i białej, szczupaka, suma europejskiego, lina, sandacza, karasia pospolitego i srebrzystego. Materiał zarybieniowy trafia do gospodarstw rybackich oraz związków wędkarskich. Stosuje wyłącznie pasze naturalne w postaci zbóż pochodzących z Gospodarstwa Rolnego w Smolinie oraz od lokalnych rolników. Współpracuj z najlepszymi hurtowniami, sklepami oraz firmami z branży HoReCa. W ofercie posiada ryby wędzone, pieczone, w galarecie, w zalewie octowej.", "url": "http://gospodarkapodkarpacka.pl/news/view/24204/zarzad-dobr-smolin-producent-ryb", "category": "podkarpackie", "sub_category": "Produkty rybołówstwa, w tym ryby", "phrase": "Karp wędzony z Rudy Różanieckiej"}