{"meta_description": "Gospodarstwo Rybackie Ruda Różaniecka oferuje możliwość połowów na komercyjnym łowisku wędkarskim Elektrownia.", "title": "Gospodarstwo rybackie", "content": "Wnioskodawca od lat sukcesywnie krok po kroku realizuje swoją strategię rozwoju. Podstawową działalnością pozostaje i pozostanie produkcja w akwakulturze wysokiej jakości karpia handlowego oraz materiału zarybieniowego karpia (narybek i kroczek). Jest to działalność podstawowa wnioskodawcy. Działalnością uzupełniającą są usługi związane z turystyką i gastronomią oraz wędkarstwem, które dywersyfikują działalność wnioskodawcy i są krokiem w kierunku, zarówno rozwoju przedsiębiorstwa, jak i minimalizacji zjawiska sezonowości w sprzedaży karpia w Polsce. Jak dotąd wybudowany został hotel wraz z karczmą na wyspie „Pod szczęśliwym karpiem”, pizzerią, a także profesjonalny plac zabaw dla dzieci. Ciekawą inicjatywą było stworzenie w Rudzie Różanieckiej inicjatywy pod nazwą Podkarpackie Centrum Turystyki Wędkarskiej i Edukacji w Akwakulturze (w skrócie: PCTWiEwA), poprzez rozbudowę niewystarczającej bazy noclegowej (rozbudowa hotelu) oraz stworzenie na stawie Kępy profesjonalnego łowiska specjalnego typu „Złap i wypuść”. Wnioskodawca nawiązał ścisłą współpracę z kołami wędkarskimi PZW oraz władzami okręgów PZW w Zamościu i Rzeszowie w celu promocji i organizacji imprez i zawodów wędkarskich w Rudzie Różanieckiej. Organizacje wędkarskie są bardzo zainteresowane współpracą i często korzystają z infrastruktury gospodarstwa. Ponadto stworzono tematyczną ścieżkę edukacyjną dla dzieci zlokalizowaną przy istniejącym placu zabaw tuż obok pobliskiego stawu „Jezioro”. W ramach rozbudowy hotelu stworzona została sala szkoleniowo-konferencyjna, w której organizowane są szkolenia, konferencje i wystawy stałe i czasowe związane m.in. z tematyką akwakultury, ochrony przyrody i pozaprodukcyjnymi walorami stawów karpiowych. Są to m.in. konferencje rybackie, dni rybaka, zloty i zebrania rybackie, szkolenia okręgów PZW dla swoich członków, zajęcia promujące akwakulturę wśród najmłodszych (specjalne EKO zajęcia dla dzieci i młodzieży ze szkół podstawowych).", "url": "https://debowy-dwor.pl/gospodarstwo-rybackie-lowisko-roztocze-debowy-dwor/", "category": "podkarpackie", "sub_category": "Produkty rybołówstwa, w tym ryby", "phrase": "Karp wędzony z Rudy Różanieckiej"}