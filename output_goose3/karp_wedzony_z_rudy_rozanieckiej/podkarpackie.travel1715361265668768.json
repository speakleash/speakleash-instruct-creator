{"meta_description": "", "title": "SLOWFISH NA ROZTOCZU \\ TOP Roztocza Wschodniego \\ SLOWFISH NA ROZTOCZU \\", "content": "Jest cicho, co jakiś czas słychać śpiew ptaków, a Ty siedzisz nad stawem ze swoją wędką i cieszysz się relaksem. Podkarpackie Roztocze to raj dla wędkarzy, ale nawet jeśli nie lubisz wędkować na pewno ucieszy cię pyszna świeża ryba zajadana w tych okolicznościach przyrody. Odpoczynek w klimacie slow life, w ciszy i ze specjałami lokalnej kuchni to szansa na odcięcie się od zabieganej codzienności i regenerację sił witalnych. Brzmi jak sen? Trochę tak, ale w stu procentach do spełnienia, bo wystarczy przyjechać na Roztocze. Kiedy spojrzymy na mapę północnej części podkarpackiego Roztocza, na okolice Rudy Różanieckiej, dostrzeżemy ogromne połacie lasów a pomiędzy nimi wiele stawów. To właśnie one i pływające w nich ryby budują ofertę turystyczną tego miejsca. Korzystają z niej zawodowcy i amatorzy wędkowania, miłośnicy kuchni lokalnej, w której ryba gra pierwsze skrzypce, i w końcu każdy, kto potrzebuje odpoczynku na łonie natury. kulinaria i noclegi na roztoczu. Podpowiadamy jakie miejsca odwiedzić Dębowy Dwór – „Złów i wypuść”, czyli specjalne łowiska to jedna z atrakcji tego ośrodka wypoczynkowego ulokowanego nad stawami. Na jednym ze nich znajduje się wyspa z karczmą o jakże wdzięcznej nazwie „Pod Szczęśliwym Karpiem”. Absolutnym hitem są tutaj pierogi z farszem z karpia okraszone masłem i grzybami. Zainteresowani kupnem ryb mogą zajrzeć do ekologicznego gospodarstwa rybnego, prowadzonego przez właścicieli a funkcjonującego już od czasów powojennych. Warto wspomnieć także o Smolin Fish – rodzinnej manufakturze ryb na Roztoczu. Posiadając własną hodowlę sprzedają ryby świeże, wędzone czy produkty garmażeryjne, zarówno stacjonarnie jak i przez Internet. Interesująco prezentuje się też łowisko w Starym Lublińcu, które sprzyja odpoczynkowi na łonie natury.", "url": "https://podkarpackie.travel/top-roztocza-wschodniego/slowfish-na-roztoczu", "category": "podkarpackie", "sub_category": "Produkty rybołówstwa, w tym ryby", "phrase": "Karp wędzony z Rudy Różanieckiej"}