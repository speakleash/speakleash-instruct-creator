{"meta_description": "", "title": "Dębniak (miód pitny) – Wikipedia, wolna encyklopedia", "content": "W Polsce wytwarzany od średniowiecza. Produkowany w dwóch rodzajach mocy, jako dwójniak i trójniak, w beczkach z drewna dębowego nabierał bursztynowej barwy i cierpkiego smaku. Popularny wśród szlachty na wyprawach wojennych: uważany za niezrównane lekarstwo, dlatego nazywany też miodem obozowym lub kwarcianym. W literaturze wspomniany m.in. w narodowej epopei Mickiewicza, gdzie klucznik Gerwazy „z Soplicowskiej piwnicy dobywa / beczki starej siwuchy, dębniaku i piwa”[1]. Jako szczególnie ceniony miód wymieniony przez znawcę ówczesnych obyczajów A. Odyńca: „By gościa przyjąć sowicie, / I uraczyć należycie, / Flasza dębniaku wyjęta, / Co Sasów jeszcze pamięta.”[2].", "url": "https://pl.wikipedia.org/wiki/D%C4%99bniak_(mi%C3%B3d_pitny)", "category": "podlaskie", "sub_category": "Napoje (alkoholowe i bezalkoholowe)", "phrase": "Miód kwarciany (dębniak)"}