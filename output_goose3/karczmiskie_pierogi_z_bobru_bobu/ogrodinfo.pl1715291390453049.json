{"meta_description": "6 lutego na liście produktów tradycyjnych prowadzonej przez Ministerstwo Rolnictwa i Rozwoju Wsi znalazły się trzy  nowe produkty.", "title": "Nowe produkty tradycyjne", "content": "6 lutego na liście produktów tradycyjnych prowadzonej przez Ministerstwo Rolnictwa i Rozwoju Wsi znalazły się trzy nowe produkty. Wszystkie są propozycjami zgłoszonymi z terenu województwa lubeskiego. Każdy z tych produktów ma związek z naszą branżą: Pralina z Lublina – to wyjątkowe połączenie wysokiej jakości czekolady z kremową masą o różnych smakach lub z bardzo gęstym i wyrazistym nadzieniem owocowym. Jak podają źródła, historia pralin sięga XVII wieku. Według legendy, pierwszy deser, w ramach którego połączono migdały z płynnym cukrem, powstał na dworze francuskiego Króla Ludwika XIV. Do Polski czekolada dotarła w okresie panowania Augusta II i Augusta III Sasów. Również na Lubelszczyźnie czekolada, miód i maliny to produkty mające długą tradycję i cieszące się ogromną popularnością. Praliny i trufle z owocowym nadzieniem były produkowane w lubelskich cukierniach już w latach 50. XX wieku. Karczmiskie pierogi z bobru (bobu) – Karczmiska są położone w południowo-zachodniej części województwa lubelskiego, w powiecie Opole Lubelskie. Nazwa miejscowości pochodzi prawdopodobnie od dużego zagęszczenia karczm na jej terenie, miejscowość ta była punktem odpoczynku i postoju na często uczęszczanym szlaku handlowym. Karczmiska znane są również z uprawy bobu. „U nas na to warzywo mówi się bober, a my sami mamy ksywkę bobry, bo bober uprawiany był u nas z dziada pradziada. Zawsze sadziło się go na wiosnę w ziemniakach” – twierdzą mieszkańcy okolic Karczmisk. Kraśnickie domowe wino owocowe – z definicji wino owocowe to napój winiarski wytwarzany na bazie owoców innych niż winogrona. Tradycja wytwarzania win owocowych w Polsce sięga XIII wieku. Technologia wyrobu win owocowych zasadniczo nie różni się od technologii wyrobu win gronowych. Ciekawostką jest, że w przeciągu prawie ośmiu tysięcy lat udokumentowanej historii wina, podstawowe zasady jego wyrobu, prawie wcale się nie zmieniły. Kraśnickie domowe wino owocowe to klarowny napój alkoholowy o ciemnoczerwonym kolorze. Ma zapach swoisty dla wina, a w smaku dominuje słodycz malin przełamana nutkami czarnej porzeczki. Podstawowymi składnikami do wyrobu wina są owoce malin i czarnej porzeczki, woda i cukier. Należy pamiętać, aby używać składników najwyższej jakości.", "url": "https://www.ogrodinfo.pl/rynki-i-prawo/nowe-produkty-tradycyjne/", "category": "lubelskie", "sub_category": "Gotowe dania i potrawy", "phrase": "Karczmiskie pierogi z bobru (bobu)"}