{"meta_description": "Cztery kolejne produkty z Lubelszczyzny - praliny, pierogi z bobem, wino\nowocowe i chleb żytni - wpisało ministerstwo rolnictwa na Listę Produktów Tradycyjnych. Lista służy\nzarówno promocji tych produktów, jak i zachowaniu tradycji kulinarnych regionu.", "title": "Lubelskie: Kolejne potrawy i specjały na Liście Produktów Tradycyjnych", "content": "Cztery kolejne produkty z Lubelszczyzny - praliny, pierogi z bobem, wino owocowe i chleb żytni - wpisało ministerstwo rolnictwa na Listę Produktów Tradycyjnych. Lista służy zarówno promocji tych produktów, jak i zachowaniu tradycji kulinarnych regionu. W roku 2014 na listę trafiła pralina z Lublina, czyli czekoladki o różnych smakach z gęstym, wyrazistym nadzieniem owocowym, produkowane m.in. z masła, śmietanki, miodu i malin. Tradycja produkcji takich pralin w lubelskich cukierniach sięga lat 50. XX wieku. Oficjalnie za produkt tradycyjny uznane zostały też karczmiskie pierogi z bobru (bobu). Tradycja przyrządzania tej potrawy we wsi Karczmiska sięga kilku pokoleń. Bób - nazywany tu bobrem - uprawiano we wsi od dawna i był on bardzo popularny. Prawdopodobnie z powodu licznych potraw z niego przyrządzanych mieszkańców Karczmisk nazywano w okolicy Bobrami. Tę tradycję podtrzymuje m.in. miejscowy klub sportowy, który przyjął nazwę \"Bobry\". Na listę wpisany został także wypiekany od 1964 r. w Baranowie chleb żytni tradycyjny, do którego stosowany jest starannie prowadzony zakwas, według dawnych receptur ojców cystersów. Czwartym produktem z Lubelszczyzny zarejestrowanym w tym roku na liście jest kraśnickie domowe wino owocowe, wytwarzane z malin i czarnej porzeczki. Serej powiedział, że w Lubelskiem zainteresowanie rejestrowaniem tradycyjnych produktów systematycznie wzrasta. \"Pięć produktów czeka obecnie na wpis w ministerstwie rolnictwa, a następne sześć na opinię Izby Produktu Regionalnego wymaganą przed rejestracją ministerstwa. Mamy też kilkanaście nowych wniosków, których procedura rejestracji się rozpoczyna\" - powiedział. Lista Produktów Tradycyjnych służy przede wszystkim rozpowszechnianiu informacji o wyrobach, potrawach i smakołykach wytwarzanych tradycyjnymi metodami, według starych receptur w danym regionie. Jak dodał Serej, producentom tych produktów lista daje większe możliwości ich promowania - zarejestrowane produkty cieszą się większym zaufaniem konsumentów i handlowców. \"Dla niektórych producentów wpisanie na listę produktu i tym samym tradycyjnej metody jego wytwarzania daje możliwości uzyskania pewnego rodzaju ulg i odstępstw od powszechnie przyjętych technologii produkcji danego asortymentu\" - zaznaczył Serej. Aby dany produkt został wpisany na listę wnioskodawca musi udokumentować, że był on wytwarzany co najmniej 25 lat temu. Listy Produktów Tradycyjnych prowadzą urzędy marszałkowskie, które przyjmują i oceniają wnioski o rejestrację produktu. Następnie wnioski te opiniuje - wybrana przez urząd - izba gospodarcza zrzeszająca podmioty wytwarzające produkty tradycyjne. Potem wnioski przesyłane są do ministerstwa rolnictwa, gdzie zapada ostateczna decyzja o wpisaniu produktu na listę. Cała procedura trwa ok. dwóch miesięcy.", "url": "https://www.money.pl/archiwum/wiadomosci_agencyjne/pap/artykul/lubelskie;kolejne;potrawy;i;specjaly;na;liscie;produktow;tradycyjnych,32,0,1482528.html", "category": "lubelskie", "sub_category": "Gotowe dania i potrawy", "phrase": "Karczmiskie pierogi z bobru (bobu)"}