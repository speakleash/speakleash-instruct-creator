{"meta_description": "Produkt wpisany na listę produktów tradycyjnych w dniu 2014-02-06\nW kategorii Gotowe dania i potrawy\nW województwie woj. lubelskim", "title": "Karczmiskie pierogi z bobru (bobu) - - Portal Gov.pl", "content": "Pieróg o kształcie półokręgu, bezpośrednio po ugotowaniu z gładkim, napiętym ciastem pierogowym, natomiast po ostygnięciu lekko pofałdowanym. Zbliżony do półokręgu, w przekroju zbliżony do elipsy. Miejscowość Karczmiska położona jest w południowo-zachodniej części województwa lubelskiego, w powiecie Opole Lubelskie. Nazwa miejscowości Karczmiska pochodzi prawdopodobnie od dużego zagęszczenia karczm na jej terenie, miejscowość ta była punktem odpoczynku i postoju na często uczęszczanym szlaku handlowym. Miejscowość ta znana jest również z uprawy bobu. „U nas na to warzywo mówi się bober, a my sami mamy ksywkę bobry, bo bober uprawiany był u nas z dziada pradziada. Zawsze sadziło się go na wiosnę w ziemniakach” (wywiad z mieszkanką Karczmisk [w:] „Karczmiska: W krainie bobu i bobrów”, www.opolelubelskie.naszemiasto.pl). Bób jest rośliną niezwykle bogatą w składniki odżywcze i może być spożywany na różne sposoby. Najpopularniejszy jest bób gotowany, a sztandarową karczmiską potrawą są pierogi z bobru (bobu). Tradycja przyrządzania tej potrawy sięga kilku pokoleń i pomimo upływu czasu i zmiany przyzwyczajeń kulinarnych mieszkańców wsi nadal chętnie jest przygotowywana i spożywana. Pierogi z bobru są potrawą tanią, ale dosyć pracochłonną. Ciasto na pierogi przygotowujemy „z mąki, ciepłej wody, troszkę soli i oleju. Bober gotujemy, przekręcamy przez maszynkę, dodajemy trochę ugotowanych kartofli, dodajemy do smaku soli, pieprzu i cebuli przesmażonej. Farsz wyrabiamy i zawijamy w ciasto pierogowe.” (wywiad przeprowadzony z mieszkańcami Karczmisk I). Pomimo czasu, który trzeba poświęcić na przyrządzenie, potrawa ta często jest obecna w domach, na spotkaniach towarzyskich, festynach i imprezach promujących tradycję ludową. Ponadto pierogi z bobrem często są wyróżniane za wyjątkowe walory smakowe i tradycję kulinarną w konkursach produktów tradycyjnych.", "url": "https://www.gov.pl/web/rolnictwo/karczmiskie-pierogi-z-bobru-bobu", "category": "lubelskie", "sub_category": "Gotowe dania i potrawy", "phrase": "Karczmiskie pierogi z bobru (bobu)"}