{"meta_description": "Pigwówka - przepis. Domowa nalewka z pigwy o głębokim smaku i aromacie oraz bursztynowym kolorze. Prosta w przygotowaniu, idealna na prezent.", "title": "Pigwówka - domowa nalewka z pigwy", "content": "Pigwówka to kolejna propozycja na domową nalewkę. Wymaga czasu, ale jest tego warta, bo po kilku miesiącach jej aromat wprost zwala z nóg. Ma ciemnobursztynowy, głęboki kolor i cudnie pachnie korzennymi przyprawami. Robiąc ją już teraz, spróbujecie jej najwcześniej za 3 miesiące, ale warto czekać tyle na ten smak. W tym przypadku jednak nie można iść na skróty i przyspieszać tego procesu, bo czas w przypadku większości alkoholi gra na ich korzyść. Możecie ją już jednak przygotować i podarować bliskim na Boże Narodzenie, w ramach jadalnych prezentów, których jestem wielką fanką. W sekcji „Jadalne prezenty” znajdziecie więcej inspiracji. Swoją pigwówkę robiłam jeszcze ubiegłą jesienią, a do spróbowania była dopiero we wrześniu bieżącego roku (bo znacznie wydłużyłam czas leżakowania owoców w alkoholu), czyli po ok. 10 miesiącach od rozpoczęcia produkcji! Ale wyszła tak genialna i pachnąca, że nie żałuję ani jednego dnia, który spędziła w ciemnej spiżarce na leżakowaniu i dojrzewaniu. Do pigwówki użyłam pigwy, której nie powinno mylić się z pigwowcem. To dwa różne owoce. Jak je odróżnić? Po pierwsze pigwowiec jest drobny i znacznie mniejszy – wielkością przypomina spore orzechy włoskie, a pigwa jest spora – jak małe jabłko lub gruszka. Dodatkowo pigwowiec jest znacznie bardziej kwaśny – jeśli postanowicie zrobić pigwówkę na jego bazie, wówczas powinniście dodać ok. 1 kg cukru na podane proporcje alkoholu i owoców. W Warszawie pigwa i pigwowiec są dostępne na bazarkach, np. pod Halą Mirowską. Kilogram kosztuje ok. 15 zł. Podejrzewam, że poza stolicą jest taniej. Zresztą, pamiętam jako dziecko, że pigwowce często rosły dziko na osiedlach i można było zebrać takie owoce zupełnie za darmo. Było to coś, co zawsze niesamowicie wykrzywiało buzię dzieciakom i wręcz urządzaliśmy sobie zabawy w stylu „kto się nie skrzywi gryząc pigwowca”. Do dziś niektórzy mają je na działkach. To dość zapomniany retro owoc, ale warto go poszukać, by zrobić nalewkę. W ubiegłym roku pigwę można było nawet kupić w supermarketach. W tym roku jednak jeszcze w żadnym jej nie widziałam, dlatego prędzej znajdziecie ją na bazarkach. Owoce pigwy dokładnie myjemy. Nie trzeba ich obierać, wystarczy pokroić w ćwiartki i usunąć gniazda nasienne. Następnie kroimy je w cienkie plasterki. Owoce układamy w dużym słoju lub dwóch słoikach (u mnie jeden miał 1,5 litra, a drugi nieco ponad 1 litr), zasypujemy cukrem i potrząsamy, by zawartość się wymieszała. Słój zakręcamy i odstawiamy na 5 dni do lodówki (jeśli nie odstawicie słoika do lodówki, wówczas pigwa może sfermentować). Co najmniej raz dziennie potrząsamy słojem, by zawartość się mieszała. Po tych 5 dniach w słoiku pojawi się spora ilość soku, a owoce staną się miękkie i lekko ściemnieją. To znak, że można przystąpić do kolejnego etapu produkcji pigwówki. Do słoików dolewamy najpierw ciepłą, przegotowaną wodę i lekko mieszamy, by połączyła się z sokiem (ten krok można pominąć, bo wszystko zależy jak mocną pigwówkę chcemy uzyskać). Następnie dodajemy wódkę, a następnie spirytus – w tej kolejności, bo inaczej nalewka się zwarzy. Słoik zakręcamy i odstawiamy w ciemne i chłodne miejsce na minimum 1 miesiąc (swoją zostawiłam aż na 6 miesięcy). Owoce z czasem staną się bardzo ciemne, głęboko brązowe. Po okresie leżakowania pigwówkę rozlewamy przez sitko do wyparzonych butelek lub karafki. Do każdej butelki dorzucamy po kawałku cynamonu i laski wanilii oraz po 1 goździku na każde 200 ml płynu – zużyłam w sumie 2 spore laski cynamonu, 1 laskę wanilii oraz 7 goździków. Butelki z pigwówką zakręcamy, odstawiamy w ciemne miejsce, np. do barku, na minimum 2 miesiące, by nalewka nabrała aromatu i mocy i się przegryzła. Po tym czasie możemy usunąć wanilię, goździki i cynamon, choć osobiście je zostawiłam. Nalewka dzięki temu pachnie z miesiąca na miesiąc coraz ładniej, a jej kolor staje się głębszy. Już po 2 miesiącach od dodania przypraw smakowała fenomenalnie. Tak przynajmniej stwierdził Monsieur oraz moi Rodzice. M. powiedział nawet, że miał największe obawy co do tej nalewki, bo nie za bardzo kojarzył smak pigwy, ale okazało się, że pobiła nawet mój hit, czyli wiśniówkę, która do tej pory była jego faworytką. A to już znaczy bardzo wiele.", "url": "https://madameedith.com/przepis/pigwowka-nalewka/", "category": "łódzkie", "sub_category": "Napoje (alkoholowe i bezalkoholowe)", "phrase": "Nalewka pigwowa"}