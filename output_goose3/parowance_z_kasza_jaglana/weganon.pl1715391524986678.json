{"meta_description": "", "title": "DYNIOWE PIEROGI Z SOCZEWICĄ I KASZĄ JAGLANĄ", "content": "Na temat pierogów w kuchni polskiej, powstało już wiele książek, opracowań czy artykułów. Włosi mają ravioli, Azjaci swoje przeróżne pierożki. Słowianie jeszcze inne cuda. Faszerujemy w ciasto pierogowe wszystko, co się da. Na słodko i wytrawnie. Smażone, gotowane, pieczone i parowane. Z mąk glutenowych i bezglutenowych. Małe i spore. Na każdą okazję. Na dzień powszedni, niedzielne biesiadowanie i obowiązkowo na Święta Bożego Narodzenia. Najlepsze są te, robione przez mamy i babcie. W nadmiarze, mrożone i odgrzewane w kryzysowych sytuacjach. Ubolewam nad tym, że nie są naszym food trackowym przysmakiem. Takim polskim i regionalnym street foodem. Wracając do przepisu. Nie będzie dziś konkretnego regionu, choć składniki skłaniają się szczególnie ku jednemu. Która według Was kuchnia, zawiera najwięcej soczewicy i kaszy jaglanej? Nie trzeba tu wielkiego znawcy, by wiedzieć, że chodzi o Lubelszczyznę. To na tych ziemiach pierwszy raz, widziałem w naturze soczewicę i proso. Widok niezapomniany. Te dwa składniki, zdominowały kuchnię tego regionu. Mieszkańcy wiedzą, jak wykorzystać dobre produkty. W przypadku pierogów, to również te ziemie wiodą prym, na tle innych regionów. Jednymi z takich pierogów są turowskie z soczewicą. Zaskakujące jest przygotowanie farszu. Ugotowaną i zmieloną soczewicę, smaży się na patelni wraz z cebulą. I powiem Wam, że ten smak jest niesamowity. Soczewica staje się bardziej wyrazista w smaku. Do farszu postanowiłem dodać jeszcze kaszę jaglaną. Dodatkowo skleja farsz i nadaje mu lekkości. By ciasto nie było nudne i oczywiste, dodałem do mąki musu dyniowego. Dla koloru, ale również i smaku. Polecam – kaszę przepłukać kilka razy gorącą wodą. Wsypać do garnka, dodać 1 szklankę wody, przykryć i gotować na małym ogniu 15 minut. Wystudzić  – soczewicę ugotować do miękkości, odcedzić, wystudzić i zmielić lub zmiksować blenderem  – cebule pokroić w drobną kostkę i udusić do miękkości na niewielkiej ilości oleju. Dodać soczewice i jeszcze chwile smażyć  – wszystkie składniki farszu połączyć w misce. Doprawić do smaku solą i pieprzem – mąkę wymieszać z solą. Dodać mus dyniowy i zacząć wyrabiać ciasto. Powoli dolewać wodę, aż do uzyskania odpowiedniej twardości  – ciasto cienko wałkować, wykrawać krążki, nakładać farsz, zlepiać. Układać na oprószonym mąką blacie  – gotować w dużej ilości osolonej wody. Około 2-3 minuty od wypłynięcia  – najlepsze z cebulką lub odsmażane", "url": "https://weganon.pl/dyniowe-pierogi-z-soczewica-i-kasza-jaglana/", "category": "lubelskie", "sub_category": "Gotowe dania i potrawy", "phrase": "Parowańce z kaszą jaglaną"}