{"meta_description": "", "title": "Pierogi z kaszą jaglaną, cukinią i mozzarellą", "content": "Przygotować ciasto: mąkę przesiać na stolnicę. Zrobić dołek, dodać sól, olej, wbić jajko i powoli dolewać wodę, zagniatając. Ciasto wyrabiać tak długo, aż będzie gładkie i elastyczne. Uformować z niego kulę, przykryć czystą ściereczką i odstawić na pół godziny. Przygotować farsz: Cebulę drobno posiekać. Wrzucić na rozgrzaną, suchą patelnię i smażyć przez około minutę bez tłuszczu, po czym dodać łyżkę masła i smażyć, aż cebula się zeszkli. Pod koniec dodać przeciśnięty przez praskę czosnek. Przełożyć do miski, a patelnię umyć. Kaszę jaglaną wsypać do suchego garnka i postawić na małym ogniu. Podprażyć przez chwilę do czasu, aż zacznie wydzielać przyjemny, orzechowy aromat, po czym przelać kaszę wrzątkiem. Odlać wodę, postawić garnek na ogniu i zalać świeżym wrzątkiem. Gotować przez kilkanaście minut, aż kasza będzie miękka, w razie potrzeby dolewając wodę. Cukinię umyć i pokroić w drobną kostkę. Na suchej patelni rozgrzać łyżkę oleju. Wrzucić na nią cukinię, dodać szczyptę soli i pieprzu i podsmażać przez około 3-4 minuty, mieszając co jakiś czas. Gdy cukinia zmięknie, przełożyć ją do miski z cebulą. Dodać ugotowaną kaszę jaglaną, pestki słonecznika i sezam, pokrojoną w kostkę mozzarellę oraz starty żółty ser. Doprawić przyprawami i sosem sojowym. Ciasto podzielić na dwie części. Każdą rozwałkować na cienki placek i wycinać koła. Na środku każdego ułożyć łyżeczkę farszu i zlepić dokładnie. Gotowe pierogi układać na ściereczce oprószonej mąką. W dużym garnku zagotować wodę ze szczyptą soli. Do wrzącej wrzucać partiami pierogi, zamieszać drewnianą łyżką i gotować je przez około 5-7 minut od wypłynięcia. WSKAZÓWKA: podprażenie kaszy jaglanej spowoduje, że straci ona swoją goryczkę oraz pozostanie sypka po ugotowaniu.", "url": "https://lubiekasze.pl/przepis/pierogi-z-kasza-jaglana-cukinia-i-mozzarella/", "category": "lubelskie", "sub_category": "Gotowe dania i potrawy", "phrase": "Parowańce z kaszą jaglaną"}