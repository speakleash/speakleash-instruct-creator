{"meta_description": "", "title": "Długi weekend w Gminie Powidz", "content": "11 sierpnia spotkaliśmy się na Zielonym Dziedzińcu Kultury na Biesiadzie z Powidzką Sielawą. Mieliśmy okazję spróbować świeżo wędzonej sielawy prosto z Jeziora Powidzkiego, a także wysłuchać występów zespołów działających przy Domu Kultury: Chóru Sonata, Kapeli Powidz Band i Zespołu Powidzanie. Gościem specjalnym wieczoru była zwyciężczyni II Edycji The Voice Senior – p. Barbara Parzęczewska, której występ porwał całą publiczność do tańca i zabawy. Niesamowity głos i energia pani Basi zachwyciła wszystkich. 12 sierpnia odbyło się Kino Letnie, podczas którego obejrzeliśmy oskarowy film „Narodziny Gwiazdy”. 14 sierpnia po raz pierwszy w powidzkim Amfiteatrze rozbrzmiała muzyka klubowa – Cristal Lake Sound Festiwal. Najlepsi DJ-e wystąpili nad najczystszym jeziorem w Polsce, zwieńczeniem imprezy były niesamowite efekty świetlne. Wydarzenie przyciągnęło liczne grono fanów muzyki klubowej, którzy od początku do końca bawili się z niebywałą energią. Organizatorem był DJ BAGROL.  Cristal Lake Sound to impreza, która uzupełniła w tym roku kalendarz wydarzeń, sprawiając, że również fani muzyki klubowej (także z terenu naszej gminy) w ten jeden dzień wakacji mogli znaleźć coś dla siebie. Dziękujemy Domowi Kultury w Powidzu i wszystkim zaangażowanym w organizację wydarzeń.  Jednocześnie informujemy, że to nie koniec Akcji Lato! Już w piątek zapraszamy na godz. 19:00 do Domu Kultury na karaoke. W sobotę o 9:30 rozpocznie się Rajd Rowerowy zorganizowany przy współpracy z Gminą Wilczyn, a o 17:00 w powidzkim Amfiteatrze rozbrzmi muzyka szantowa na Festiwalu Piosenki Żeglarskiej Szantogranie.  Zachęcamy do udziału!", "url": "https://powidz.pl/2023/08/16/dlugi-weekend-w-gminie-powidz/", "category": "wielkopolskie", "sub_category": "Produkty rybołówstwa, w tym ryby", "phrase": "Sielawa wędzona z Jeziora Powidzkiego"}