{"meta_description": "Maleńka ryba słodkowodna, przysmak z kaszubskich jezior - sielawa zwana kaszubską morënką.", "title": "Smaki kaszubskich jezior – sielawa zwana kaszubską „morënką”", "content": "Sielawa to ryba głębinowa. Brzuch i boki sielawy mają srebrzysty kolor. Osiąga długość około 15 – 30 cm. Wyglądem bardzo przypomina śledzie, ale różni się smakiem. Jest zdecydowanie bardziej delikatna i mięso sielawy świetnie odchodzi od ości, więc można ją śmiało podawać dzieciom. Ryba jest bardzo smaczna po usmażeniu lub przyrządzona w zalewie octowej. To też idealny składnik do pysznej zupy rybnej. Jeśli wybieracie się na Kaszuby to nie kupicie tej ryby w sklepie rybnym. Można ją dostać w zakładzie rybackim we Wdzydzach. Natomiast w tawernach i barach w okolicach jeziora Wdzydze na miejscu można zjeść pyszną smażoną rybę.Ryba ta cieszy się na Kaszubach sporym powodzeniem.Przy niektórych barach można spotkać małe wędzarnie, w których na bieżąco wędzone są te rybki. Po uwędzeniu nabierają one delikatnie złocistego koloru.Sielawa wędzona (morënka) od 2011 roku znajduje się na liście produktów tradycyjnych województwa pomorskiego. Maleńka sielawa doczekała się też swojego święta. We Wdzydzach w gminie Kościerzyna 9 sierpnia 2014 roku odbyła się czwarta już edycja Święta Sielawy. Poza występami artystycznymi i koncertami główną rolę odegrała oczywiście sielawa. Każdy miał okazję ją skosztować. Podczas imprezy odbył się też konkurs kulinarny na najsmaczniejszą potrawę przygotowaną z ryb słodkowodnych. Dlaczego warto jeść sielawę? Bo ma wyjątkowy, delikatny smak, jej mięso z łatwością odchodzi od ości, można przygotować ją na wiele sposobów. Poza tym nie od dziś wiadomo, że ryby to samo zdrowie i warto jak najczęściej uwzględniać je w naszym menu.", "url": "https://www.winiary.pl/porady/sielawa-zwana-kaszubska-morenka-zwzp/", "category": "wielkopolskie", "sub_category": "Produkty rybołówstwa, w tym ryby", "phrase": "Sielawa wędzona z Jeziora Powidzkiego"}