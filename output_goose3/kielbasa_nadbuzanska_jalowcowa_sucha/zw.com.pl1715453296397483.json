{"meta_description": "", "title": "Smak tradycji (wersja do druku)", "content": "Miód kampinoski, kiełbasa jałowcowa, sękacz i nalewka benedyktyńska. To jedne z 11 najlepszych mazowieckich produktów. O siedemdziesiąt przysmaków regionalnych i tradycyjnych starało się o Laur Marszałka Województwa Mazowieckiego za najlepszy produkt żywnościowy. Specjalna komisja nagrodziła 11 przysmaków. Pod uwagę brała przede wszystkim walory smakowe produktów, ich wygląd i estetyczne opakowanie. Większości z wyróżnionych specjałów nie ma na krajowej Liście Produktów Tradycyjnych, na której znalazło się 9 mazowieckich przysmaków (m. in. miody, polędwiczki podsuszane, baba z żytniego chleba). Wśród nich jest też pańska skórka, która znalazła tam swoje miejsce dzięki akcji „ŻW“. – Celem konkursu jest promocja najlepszych, najsmaczniejszych, najzdrowszych oraz tradycyjnych produktów spożywczych wytwarzanych na Mazowszu – podkreśla marszałek Adam Struzik, któremu wyjątkowo posmakowały miód kampinoski i kiełbasa jałowcowa. Na wczorajszym wręczaniu nagród wielu uczestników sprawdzało lecznicze właściwości nalewek pani Marianny Król z Góry Kalwarii. – Jest bardzo skuteczna przy chorobach gardła i przeziębieniu. Jak tylko pojawią się objawy infekcji, wystarczy łyk specyfiku dziennie i dolegliwości szybko mijają – podkreśla właściwości nagrodzonej nalewki benedyktyńskiej pani Marianna. Dokładnej receptury nie chciała zdradzić, tylko przyznała, że przyrządza ją z 15 rodzajów ziół i owoców. – To rodzinna tradycja. Robiła ją moja prababcia, babcia i ja – dumnie podkreśla. Rodzinną cukierniczą tradycję kontynuuje też Anna Zaniewicz z podwarszawskiego Piastowa, producentka nagrodzonego sękacza. – Ciasto wyrabiane jest ręcznie. Następnie wypiekane nad paleniskiem w temperaturze powyżej 300 stopni Celsjusza. Wszystko zgodnie z osiemnastowiecznym przepisem – mówi pani Anna. W gronie zwycięzców znalazł się również twaróg garwoliński. Czym się wyróżnia wśród innych mleczarskich produktów z Mazowsza? – Przygotowywany jest metodą odciekową. Jednego dnia w specjalnych pojemnikach normalizuje się mleko. Potem nalewane jest do form, w których jest wychładzane. Wszystko trwa dwa dni – wyjaśnia Roman Chojecki z Okręgowej Spółdzielni Mleczarskiej w Garwolinie. Wybrane produkty przede wszystkim charakteryzuje brak konserwantów. – Nasze wędliny mają tylko naturalne składniki – podkreśla Mieczysław Podgórski z Szydłowca, producent nagrodzonej kaszanki wiejskiej. Pan Mieczysław sam wszystko przygotowuję. Jego zdaniem podstawą mazowieckiej kaszanki są sól, pieprz i zioła: liść laurowy i majeranek. – Wszystko oczywiście w odpowiednich proporcjach – zaznacza. – Zanim podam przygotowany przeze mnie produkt, sam go muszę spróbować – podkreśla pan Mieczysław. Wśród nagrodzonych mazowieckich produktów żywnościowych znalazły się też chleb staropolski, podgrzybki marynowane i miód kremowany. W kategorii mazowieckie produkty tradycyjne i regionalne znalazły się: kiełbasa nadbużańska jałowcowa sucha, ser biały, cukinie koktajlowe i miód nektarowo–spadziowy. Większości nagrodzonych produktów można próbować już w niedzielę na Polach Mokotowskich podczas obchodów Światowego Dnia Ziemi. Żadna część jak i całość utworów zawartych w dzienniku nie może być powielana i rozpowszechniana lub dalej rozpowszechniana w jakiejkolwiek formie i w jakikolwiek sposób (w tym także elektroniczny lub mechaniczny lub inny albo na wszelkich polach eksploatacji) włącznie z kopiowaniem, szeroko pojętą digitalizacją, fotokopiowaniem lub kopiowaniem, w tym także zamieszczaniem w Internecie - bez pisemnej zgody Gremi Media SA   Jakiekolwiek użycie lub wykorzystanie utworów w całości lub w części bez zgody Gremi Media SA lub autorów z naruszeniem prawa jest zabronione pod groźbą kary i może być ścigane prawnie.", "url": "https://www.zw.com.pl/artykul/243470.html?print=tak", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa nadbużańska jałowcowa sucha"}