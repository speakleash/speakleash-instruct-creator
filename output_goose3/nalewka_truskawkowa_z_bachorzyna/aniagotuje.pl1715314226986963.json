{"meta_description": "Domowa nalewka z truskawek to nie tylko świetny pomysł na użycie świeżych truskawek. Nalewka truskawkowa jest znacznie smaczniejsza i ma lepsze składniki, niż sklepowe nalewki owocowe. Przepis jest prosty.", "title": "Nalewka z truskawek", "content": "Bardzo smaczna i super aromatyczna nalewka z truskawek to jeden z przepisów na domową nalewkę, który warto wypróbować. Jest wyjątkowo delikatna i mocno owocowa. Wspaniała nalewka deserowa na każdą okazję. Szklanka ma u mnie pojemność 250 ml.  Na podaną ilość składników polecam użyć większy słój o pojemności minimum 2,5 l. Pod koniec powstało mi około 1500 ml nalewki z truskawek.   Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Truskawkowa nalewka to jedna z delikatniejszych domowych nalewek deserowych. Polecam podawać ją schłodzoną. Wspaniale smakuje do ciast, tortów oraz babeczek i tart. Można ją rozcieńczać z wodą sodową lub też dolewać do lemoniady i podawać jako lekki drink.  Zbierz lub kup kilogram ładnych i dojrzałym truskawek. Usuń z nich szypułki, oczyść i przebierz z zepsutych, czy uszkodzonych sztuk. Truskawki delikatnie przepłucz pod prysznicem z zimnej, bieżącej wody. Polecam zebrać też kilka mniej dojrzałych truskawek, które sprawią, że nalewka będzie miała jeszcze głębszy smak.  Cały kilogram gotowych truskawek przełóż do dużego i czystego słoja. (Truskawek nie krój, tylko umieść w słoiku w całości). Ja używam uniwersalnego słoja, w którym szykuję większość nalewek. To słój o pojemności 3,8 l. Zazwyczaj nie szykuję kilku nalewek na raz. Sezon idealnie wskazuje mi kolejność szykowania nalewek. Pierwsza jest np. ta nalewka z truskawek lub nalewka miętowa, potem nalewka z malin a następnie np. nalewka z wiśni, aronii, winogron, pigwy..Do słoika z całymi truskawkami wlej 500 ml wódki 40 lub 45 % a następnie jedną szklankę zimnej wody (może być filtrowana) oraz 200 ml spirytusu rektyfikowanego 95 %. Nie wlewaj pierwszego spirytusu, ponieważ jest za mocny do tak delikatnych owoców. Porada: Do nalewki truskawkowej możesz też użyć wyłącznie wódkę. Do słoika z truskawkami należy wówczas wlać 1000 ml wódki 40 lub 45 %.  Po zalaniu truskawek alkoholem zakołysz kilak razy słojem, by pęcherzyki powietrza poszły do góry a płyn dostał się pomiędzy owoce. Słoik możesz zakręcić lub zamknąć wieczko, jeśli to wek. Swoje nalewki trzymam w kuchni na blacie przy oknie. Jest to słoneczne miejsce. Słój z przyszłą nalewką truskawkową zostaw tak na całe sześć dni. Każdego dnia lekko zakołysz słojem.Na zdjęciu poniżej moja nalewka truskawkowa po sześciu dniach leżakowania na oknie. Widać, że alkohol zabrał razem z sokiem piękny kolor z owoców i proces maceracji przeszedł idealnie. Truskawki zaś zrobiły się znacznie jaśniejsze.Tak więc po sześciu dniach 500 ml czystej nalewki z dużego słoja z truskawkami przelej do mniejszego słoja (zlej pół litra nalewki z dużego słoja). Słoik z alkoholem i sokiem z owoców zakręć i odstaw obok dużego słoja. Do dużego słoja z truskawkami i resztą nalewki wlej 80 ml świeżo wyciśniętego soku z cytryny lub limonki i wsyp 350 gramów cukru. Całość zamieszaj delikatnie, ale dokładnie i zamknij słoik. Postaraj się jednak nie uszkodzić truskawek. Nalewka z nierozpuszczonym jeszcze cukrem wyda Ci się mętna. Nic się nie martw. Gdy cukier rozpuści się całkowicie nalewka zrobi się bardziej klarowna.Porada: Jeśli masz taką możliwość, to dodaj do słoja kilka sztuk poziomek. Ich aromat wzbogaci smak nalewki. Jeśli lubisz mniej słodkie nalewki, to możesz dać mniej cukru np. 300 gramów. Cukier możesz zastąpić delikatnym jasnym miodem (w tej samej ilości). Należy jednak pamiętać o tym, że nalewka z truskawek będzie miała specyficzny, miodowy posmak.Słój trzymaj w tym samym miejscu co wcześniej, przed dwa dni. Warto kilka razy dziennie zamieszać całość, by cukier szybciej się rozpuścił. Po dwóch dniach cukier powinien się już całkowicie rozpuścić. W razie potrzeby możesz śmiało poczekać jeszcze jeden dzień. Sok oraz owoce przecedzam przez sitko do słoika z dwa dni temu zlaną nalewką. Dokładnie, ale delikatnie odciskam cały słodki sok z owoców (nie rozgniatam truskawek).   Ostatecznie otrzymałam łącznie 1500 ml nalewki truskawkowej. Truskawki można zjeść lub zasypać ponownie cukrem i podawać schłodzone, jako alkoholowy deser np. do lodów. Po przecedzeniu resztek soku nalewka z truskawek nie będzie klarowna. Aby można ją było spokojnie odłożyć do leżakowania, trzeba ją dokładnie przefiltrować z fragmentów owoców oraz innych zanieczyszczeń. Czego najlepiej użyć? Bardzo dobre do filtrowania nalewek są jednorazowe filtry przelewowe do kawy (tylko te starej generacji, ponieważ aktualnie produkuje się coraz gęstsze sploty i używanie papierowych filtrów bywa problematyczne). Sama gaza może nie być wystarczająca, chyba, że użyjesz kilku warstw gazy/tetry. Sama używam czystych ściereczek muślinowych złożonych na pół, które służą mi wyłącznie do filtracji nalewek. Ściereczki muślinowe używane są głównie w kosmetyce (oczyszczanie twarzy). Według mnie są idealne do filtrowania nalewek :) Dodam, że nie zawsze wystarczy jedna filtracja. Zanim przelejesz nalewkę do butelek i wyniesiesz ją do piwniczki, warto odstawić słój z nalewką na jeden dzień. Po tym czasie sprawdź, czy na dnie nie zebrał się osad i raz jeszcze przefiltruj nalewkę z truskawek. Po prawidłowym i dokładnym przefiltrowaniu Twoja nalewka truskawkowa będzie idealnie klarowna. Możesz ją przelać do kilku mniejszych butelek lub słoików. Nalewka powinna leżakować np. w kuchennym schowku lub piwniczce minimum trzy miesiące.", "url": "https://aniagotuje.pl/przepis/nalewka-z-truskawek", "category": "łódzkie", "sub_category": "Napoje (alkoholowe i bezalkoholowe)", "phrase": "Nalewka truskawkowa z Bachorzyna"}