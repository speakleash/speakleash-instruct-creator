{"meta_description": "Telewizyjny Portal Sieradza i okolic.", "title": "Siewie.tv - W sobotę - Kamil Bednarek i Bajm, w niedzielę - Stachursky i Kombii. Podczas Święta Truskawki w Buczku!", "content": "Truskawka będzie królowowała w ten weekend w Buczku (pow. łaski). Wojewódzkie Święto Truskawki połączone będzie z festiwalem gwiazd. W Buczku wystąpią: Bajm, Kombii, Stachursky i Kamil Bednarek. Któż z nas nie lubi truskawek...? Trudno byłoby znaleźć osobę, która już od pierwszych dni czerwca nie czekałaby na pojawienie się tych niewielkich ale jakże smakowitych owoców. Wszystkich miłośników truskawek zapraszamy do gminy Buczek na Truskawkowe żniwa 2013. Impreza, nad którą honorowy patronat sprawują Minister Rolnictwa i Rozwoju Wsi, Wojewoda Łódzki i Marszałek Województwa Łódzkiego, odbędzie się w dniach 29 i 30 czerwca na placu przy ulicy Parkowej w Buczku. Tegoroczne święto truskawki organizowane pod nazwą „Truskawkowe żniwa 2013” współfinansowane jest przez Unię Europejską z Europejskiego Funduszu Rozwoju Regionalnego w ramach Regionalnego Programu Województwa Łódzkiego na lata 2007-2013. Podobnie jak w latach ubiegłych, organizatorzy przygotowali mnóstwo truskawkowych atrakcji zarówno dla dzieci, młodzieży jak i dorosłych. Na pewno każdy znajdzie coś dla siebie. Wielbiciele muzyki, będą mieli okazję posłuchać koncertów, a także obejrzeć występy taneczne oraz przegląd orkiestr dętych. Również na najmłodszych smakoszy truskawek będzie czekało sporo niespodzianek, w tym wesołe miasteczko i przejażdżki konne. Ci którzy wolą czas spędzać na sportowo będą mogli wziąć udział w potyczkach sportowych, jak również kibicować finałowym meczom piłkarskiej truskawkowej ligi gminy Buczek. Impreza gromadzić będzie liczne stoiska handlowe, gastronomiczne i rękodzieła ludowego. W programie przewidziano także występ kabaretu, pokaz garncarstwa i konkursy związane z truskawką. Jeżeli dodamy do tego stoły uginające się od rozmaitych truskawkowych pyszności, to mamy najsmaczniejszy przepis na spędzenie ostatniego czerwcowego weekendu. Gwiazdami tegorocznego święta truskawki będą: sobota - Kamil Bednarek, Bajm, niedziela - Stachursky, Kombii (szczegóły na plakatach). Do zobaczenia na Truskawkowych żniwach 2013! Siewie.tv poleca! Projekt pn.: „Truskawkowe żniwa 2013” współfinansowany przez Unię Europejską z Europejskiego Funduszu Rozwoju Regionalnego w ramach Regionalnego Programu Operacyjnego Województwa Łódzkiego na lata 2007-2013.", "url": "https://www.siewie.tv/artykuly/aktualnosci/1779-w-sobote-kamil-bednarek-i-bajm-w-niedziele-stachursky-i-kombii-podczas-swieta-truskawki-w-buczku", "category": "łódzkie", "sub_category": "Napoje (alkoholowe i bezalkoholowe)", "phrase": "Nalewka truskawkowa z Bachorzyna"}