{"meta_description": "Oficjalny Serwis Internetowy Gminy Łyse", "title": "SMAKI KURPIOWSZCZYZNY - Oficjalny Serwis Internetowy Gminy Łyse", "content": "„SMAKI KURPIOWSZCZYZNY” to projekt mający na celu poszerzenie oferty skierowanej do uczestników najważniejszego wydarzenia kulturalnego organizowanego na terenie Gminy Łyse – Niedzieli Palmowej o promocję tradycyjnych potraw i produktów regionu kurpiowskiego. W ramach realizacji zadania Kurpiowskie Towarzystwo Społeczno-Kulturalne zapewniło przygotowanie w jednym z lokalnych obiektów gastronomicznych tradycyjnych potraw kuchni kurpiowskiej, takich jak: fafernuchy, rejbak, smalec, piwo kozicowe, ogórki kiszone, łopatka w chlebie, kiełbasa wiejska kurpiowska, chleb na liściu chrzanu, placek kurpiowski drożdżowy, polędwica kurpiowska, woda cebulowa, kapusta z żeberkami, szynka wędzona kurpiowska, surówka z kapusty, kaszanka kurpiowska. Powyższe produkty i potrawy charakterystyczne dla regionu kurpiowskiego zostały przygotowane przez osoby posiadające odpowiednia wiedzę i doświadczenie w powyższym zakresie. Następnie wskazane powyżej produkty i potrawy zostały nieodpłatnie zaprezentowane na stoiskach informacyjnopromocyjnych szerokiemu gronu gości uczestniczących w obchodach Niedzieli Palmowej w miejscowości Łyse, w celu zwiększenia ich popularności, a także wzrostu zainteresowania procesem ich wytwarzania. Uroczyste obchody Niedzieli Palmowej na Kurpiach przyciągają z roku na rok coraz większe rzesze turystów zarówno z kraju, jak i zagranicy. Przyjeżdżając tego wyjątkowego dnia do Łysych, można obejrzeć nie tylko procesję z palmami o znacznych rozmiarach, ale także kiermasz sztuki ludowej, kiermasz wydawnictw regionalnych, okolicznościowe wystawy (z wystawą nagrodzonych palm na czele), obejrzeć występy zespołów folklorystycznych, a nawet kupić zminiaturyzowaną ale regionalną palemkę. Na stoiskach dostępne są również produkty kuchni regionalnej, jednak obserwuje się ich stopniowe zanikanie. Przygotowanie degustacji oraz przekazanie wiedzy na temat przygotowania tradycyjnych potraw kuchni kurpiowskiej pozwoliło na podtrzymanie ich występowania. Realizacja projektu przyczyniła się do zwiększenia popularności różnorodnej kuchni regionalnej kurpiowszczyzny poprzez prezentację tradycyjnych dań kuchni kurpiowskiej szerokiemu gronu gości przybyłych w Niedzielę Palmowa do Łysych. Warto tu dodać, że gmina Łyse jest wyjątkowym zakątkiem Powiatu Ostrołęckiego, gdzie pieczołowicie kultywowane są zwyczaje, obrzędy i tradycyjna kuchnia regionalna.", "url": "https://www.gminalyse.pl/index.php?c=article&id=1332&print=1", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa wiejska kurpiowska"}