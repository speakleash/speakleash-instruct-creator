{"meta_description": "Odkryj największe atrakcje turystyczne i Warszawy i Mazowsza. Weź udział w najciekawszych wydarzeniach.", "title": "POD LIPKAMI. STARA KURPIOWSKA CHATA I KUCHNIA KURPSIÓW", "content": "Pod Lipkami to stara kurpiowska chata, w której Robert Makłowicz nakręcił jeden z odcinków swojego programu, oraz otaczające ją gospodarstwo z mnóstwem atrakcji dla najmłodszych gości. Jak na miejsce położone w sercu kurpiowszczyzny przystało (po sąsiedzku z miejscowością Kadzidło), serwuje się tu potrawy regionalnej kuchni: rejbak, kapustę z kaszą i prośniakami oraz fafernuchy. Krótko mówiąc: idealne warunki do smakowitego wypoczynku w ciszy i spokoju oraz otoczeniu pięknej przyrody. Elżbieta i Andrzej na wsi mieszkali od zawsze i nie wyobrażają sobie, aby było inaczej. Gospodarstwo rolne przejęli po rodzicach w latach 80. XX wieku. Z upływem czasu rozwijali działalność rolną ciężko pracując. Dzięki temu powstał nowy dom, do którego „przeniosło się życie rodzinne”, a stara chata opustoszała. Byli z nią jednak tak związani, że nie dopuszczali możliwości jej rozebrania lub przeniesienia. Chata była i jest integralną częścią ich rodzinnego siedliska. Pomysł na agroturystykę powstał przypadkowo. W roku 1997 trafiła tutaj pani Ela z Warszawy poszukując miejsca, gdzie mogłaby się zatrzymać i odpocząć. Zauroczona starą kurpiowską chatą i otoczeniem, wręcz namówiła gospodarzy, aby zgodzili się ją przyjąć. I tak rozpoczęła się przygoda z agroturystyką. Wiekowa chata mogła dalej tętnić życiem i dawać innym radość tak, jak wcześniej rodzinie Elżbiety i Andrzeja. Przez wiele lat gospodarstwo odwiedziło bardzo wielu turystów z różnych regionów Polski i zza granicy. Jednym z miłych gości był znany podróżnik i promotor kulinarny Robert Makłowicz, który nakręcił tutaj odcinek programu pt. Kurpiowskie przebudzenie. Warto obejrzeć ten materiał, wystarczy na kanale YouTube wpisać w wyszukiwarce frazę „Makłowicz kurpiowskie przebudzenie” i gotowe. Ale warto wiedzieć, że podróżnik spał w wiekowej chacie i chwalił sobie pobyt „Pod Lipkami”. Był zauroczony faktem, że ten zabytek prawdziwie żyje. Powiedział m.in. „chwała gospodarzom, że to stare (domostwo) zostawili”. W programie podkreśla również, że chata to fragment większej całości, bo pozostała też stara, drewniana obora nadal wykorzystywana, a w gospodarstwie prowadzi się działalność rolniczą i hodowlaną. Zatem siedlisko żyje codziennym wiejskim życiem, w którym goście mogą wziąć udział, pomagając przy zbiorach czy obrządku zwierząt Głównym atutem jest tu ponad 110-letnia, unikatowa, drewniana chata kurpiowska z dwoma pokojami, kuchnią i łazienką, która zapewni wygodny wypoczynek pięciu osobom. Stopniowo przez lata gospodarze dostosowywali budynek i jego wyposażenie do potrzeb gości, jednocześnie nie zatracając cudownego klimatu sprzed lat. Oferta dostępna jest w sezonie od kwietnia do października. Na życzenie przygotowywane jest całodzienne lub częściowe wyżywienie, oparte głównie na własnych produktach gospodarstwa. Dla gości ogromną atrakcją są podawane tu potrawy kuchni kurpiowskiej, jak rejbak, świeżo wypiekany chleb, wędliny, mięsa wędzone tradycyjnie przez gospodynię, kapusta z kaszą i prośniankami, twarożek domowy. Dużym zainteresowaniem cieszą się fafernuchy – tradycyjne kurpiowskie ciasteczka z marchewką. Istnieje też możliwość samodzielnego przygotowywania posiłków przez gości. Teren gospodarstwa jest pięknie zagospodarowany i przystosowany do aktywnego wypoczynku zarówno dla dorosłych, jak i dla dzieci. Oferta dla najmłodszych obejmuje plac zabaw, a w nim m.in. huśtawkę, zjeżdżalnię, piaskownicę, trampolinę, basen, różne gry i zabawy. Dla wszystkich gości dostępne są atrakcje, jak: • ogniska i spotkania przy grillu, • zbieranie grzybów i runa leśnego, • spotkania z twórcami ludowymi, nauka kurpiowskiej gwary i rzemiosła, • możliwość poznania zwykłego dnia pracy rolnika i uczestnictwa w czynnościach związanych z prowadzeniem gospodarstwa rolnego np. sianokosy, żywienie zwierząt, udój krów, • wycieczki po okolicy z możliwością skorzystania z rowerów. Gospodarze zapewniają miłą i rodzinną atmosferę oraz opiekę nad dziećmi sprawowaną przez 3 wnuczki. Mile widziane są także zwierzęta. Obiekt zapewnia idealne warunki do wypoczynku w ciszy i spokoju oraz otoczeniu przepięknej przyrody. To sprawia, że goście wracają tu wielokrotnie. Elżbieta zarządza, ale w prowadzeniu agroturystyki pomaga jej cała rodzina. Ela jest pasjonatką twórczości ludowej, specjalizuje się w rękodziele kurpiowskim, jak kwiaty z bibuły, kierce, pisanki, palmy kurpiowskie, pieczywo obrzędowe oraz kultywuje kurpiowskie tradycje kulinarne. Swoją wiedzę i umiejętności przekazuje na co dzień najbliższym – synowej i wnuczkom, a podczas specjalnych warsztatów również gościom przebywają- cym w gospodarstwie. Mąż Andrzej jest świetnym gawędziarzem i przewodnikiem po tradycji, historii i dawnym życiu Kurpiów. Goście bardzo lubią jego barwne opowieści o tym, jak to drzewiej bywało. Synowa Małgorzata ze świetnym efektem zarządza w kuchni, gdzie goście mogą otrzymać smakowite dania zrobione z własnych produktów i prawdziwe wiejskie sery twarogowe z mleka własnych krów. Regionalna kuchnia kurpiowska nie ma dla niej tajemnic. Syn Michał to prawdziwa „złota rączka”, która rozwiąże każdy problem techniczny w gospodarstwie – od budzika przez rowery, komputery aż po ciągnik. Wnuczki Amelia, Ewa i Kamila chłoną każdego dnia kurpiowską kulturę i gościnność, a najbardziej lubią zaopiekować się dziećmi gości i bawić się z nimi w ogrodzie. Gospodarstwo realizuje zasady zrównoważonej turystyki poprzez: • zbieranie deszczówki i wykorzystywanie jej do podlewania ogrodu i sadu, • oszczędzanie energii dzięki instalacji paneli fotowoltaicznych oraz korzystaniu z energooszczędnych  źródeł światła, • segregacja śmieci, • promocja dziedzictwa i kultury kurpiowskiej przez organizację warsztatów z rękodzieła ludowego  jak wycinanki, kwiaty z bibuły, byśki, palmy wielkanocne, pisanki drapane i pisane woskiem i lokalnych kulinariów – fafernuchy, rejbak czy psiwo kozicowe, • ochrona spuścizny kurpiowskiej dzięki zachowaniu w jak najbardziej możliwym pierwotnym stanie ponad 110. letniej drewnianej chałupy wiejskiej z autentycznym wyposażeniem i wystrojem, która jest udostępniana turystom na noclegi, • współpraca z lokalną społecznością m.in. w celu organizacji spotkań z twórcami ludowymi i promocji wydarzeń jak Niedziela Palmowa, Wesele Kurpiowskie, Miodobranie.", "url": "https://modanamazowsze.pl/pod-lipkami-stara-kurpiowska-chata-i-kuchnia-kurpsiow/", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa wiejska kurpiowska"}