{"meta_description": "W ostatnich latach obserwujemy stały wzrost sprzedaży produktów z segmentu premium. Polacy stali się smakoszami i wydają...", "title": "Wędliny z wyższej półki", "content": "Popularność wędlin i mięs z segmentu premium wyraźnie rośnie w ciągu ostatnich lat i trend ten zapewne utrzyma się w długoterminowej perspektywie, pomimo chwilowego osłabienia w ostatnim okresie. Wynika ono zarówno z mniejszej siły nabywczej konsumentów, spowodowanej gorszą koniunkturą gospodarczą, jak i wzrostu cen, w efekcie trudnej sytuacji na rynku surowcowym oraz rosnących kosztów produkcji. „Pewien wpływ na wzrost zainteresowania produktami Premium ma też czynnik psychologiczny - obawy o możliwy spadek dochodów, napędzane informacjami o kryzysie w mediach, pomimo faktycznej stabilności sytuacji materialnej\" - zauważa Halina Osińska, Dyrektor Sprzedaży Polskiego Koncernu Mięsnego Duda. W miarę powrotu optymizmu na rynek, poprawy sytuacji rynkowej i wzrostu podaży surowca, sprzedaż produktów z wyższej półki powinna powrócić do poprzedniej dynamiki. Polacy są już w bardzo dużym stopniu świadomi różnic jakościowych i smakowych pomiędzy produktami klasy premium i economy, zwracają też znacznie większą uwagę - niż przed kilkoma laty - na aspekty zdrowotne i ekologiczne, dlatego produkty z wyższej półki będą cieszyć się rosnącym znaczeniem. Segment premium rozwija się coraz lepiej, ponieważ konsumenci większą uwagę przywiązują do tego, co kupują - kryterium jakości zyskuje względem kryterium ceny. „Mimo ostatniego załamania na rynku, w segmencie wyrobów premium nie odnotowaliśmy większych spadków sprzedaży. Z pewnością jest to rozwojowa grupa produktów. Ponadto produkty premium zapadają konsumentom w pamięć, ponieważ pojawiają się na rynku jako osobne marki\" - mówi Marcin Makota z Działu Marketingu Zakładów Mięsnych Pamso S.A. Konsumenci oczekują produktów smacznych i zdrowych, natomiast na rynku dominują wyroby w niskich i średnich cenach, którym niestety nie zawsze przypisana jest jakość i bezpieczeństwo. Edukacja społeczna w zakresie prawidłowej dietetyki i modelów żywieniowych, a także rozwijające się umiejętności kulinarne konsumentów sprawiają, że wymagania stawiane producentom są coraz wyższe. „To cieszy nas - firmę Indykpol, która z dużą dbałością i starannością kształtuje ofertę produktową\" - mówi Piotr Kłopotowski, Dyrektor Marketingu Produktów Indykpol S.A. Święta to już od wieków czas, w którym zawieszamy myśli o oszczędnościach i cieszymy się przyjemnościami - zarówno tymi związanymi z prezentami i spotkaniami z najbliższymi, jak i kulinarnymi. Podobnie jak w przypadku innych produktów, w okresie przedświątecznym sprzedaż droższych wędlin i mięs z segmentu premium zdecydowanie wzrasta, nawet w grupie konsumentów, którzy zazwyczaj poprzestają na asortymencie z niższej półki. Zasada „wszystko co najlepsze podajemy w święta\" w tym przypadku wiernie odzwierciedla popularność wędlin Premium w okresie świątecznym. Społeczeństwo sukcesywnie się bogaci jak i zmienia swoje gusta smakowe. W okresie Świąt Bożego Narodzenia klienci jeszcze chętniej sięgają po droższe, bardziej ekskluzywne produkty. To wyjątkowy czas i atmosfera, którą chcemy podkreślić wybierając dobre gatunkowo wędliny. „Naszymi produktami w tym segmencie jest kolekcja wędlin z Kurpiowskiej Chaty i linia DĘBOWA oraz grupa wędlin pieczonych. Już teraz obserwujemy znaczne zainteresowanie produktami tych marek\" - mówi Małgorzata Wódkiewicz, Kierownik Marketingu Zakładów Mięsnych „Pekpol Ostrołęka\". „Przywiązanie do tradycji nakazuje, aby na świątecznym stole znalazły się wszelkiego rodzaju wędzonki - przede wszystkim szynki i polędwice, a także samodzielnie pieczone mięsa - schaby i balerony - rośnie więc również sprzedaż mięs kulinarnych. Dużą popularnością cieszą się wędliny oparte na staropolskich i regionalnych recepturach, częściej kupujemy także produkty z dziczyzny\" - mówi Halina Osińska z PKM Duda. Według Marcina Makota z ZM Pamso, w okresie przedświątecznym można zaobserwować wzrost zainteresowania półką Premium, a sprzedaż niektórych wyrobów wzrasta dwukrotnie w porównaniu do średniej w innych okresach roku. Jego zdaniem tradycyjnie, największym popytem cieszą się wędzonki oraz kiełbasa biała surowa. Spośród mięs, konsumenci najchętniej wybierają karczek, polędwicę, szynkę oraz schab, a więc te produkty, które można upiec samemu w domu. Czas przed najważniejszymi polskimi świętami to najlepszy okres dla wyrobów z segmentu premium. Klienci marzą o wyrobach, które smakiem i zapachem będą nawiązywać do tradycyjnych staropolskich wyrobów, będą „w starym stylu\", dlatego też Zakłady Mięsne Viando przygotowały dla swoich klientów dwie linie: Exclusive oraz Wiejska Spiżarnia. Jak informuje Wanda Szczupak, Prezes ZM Viando, linia Exclusive adresowana jest do wytrawnych smakoszy i zawiera takie produkty jak: Krakowską Suchą, Jałowcową, Myśliwską, czy kiełbasę Bacówka. „Dla naszych klientów przygotowaliśmy także specjalną linię produktów pod nazwą Wiejska Spiżarnia. Jest ona indywidualną ścieżką produkcji w Viando\" - mówi Wanda Szczupak. Aby przybliżyć klientom smak tradycyjnych polskich wyrobów firma zainwestowała w specjalną wędzarnię do obróbki cieplnej. Produkty przechodzą długi proces przygotowywania zanim trafią na sklepowe półki. Wyroby z linii Wiejska Spiżarnia smakiem i aromatem nawiązują do staropolskich produktów domowej roboty. Konsumenci mogą delektować się smakiem i aromatem Szynki książęcej oraz Karkówki. Dla wymagających klientów firma przygotowała Szynkę kruchą oraz Kiełbasę kruchą, które z pewnością znajdą swoich zagorzałych amatorów. Z kolei Prezes firmy PMB, Leszek Czemiel uważa, że konsumentów kuszą produkty nowe i nieznane, a okres świąteczny to bardzo dobry czas na wprowadzenie do oferty nowych produktów. „Firma PMB zdecydowała się właśnie na wprowadzenie nowej serii pasterskiej, stanowiącej powrót do tradycyjnych form wyrobu wędlin jak i tradycyjnego smaku wiejskich produktów\" - mówi Leszek Czemiel. Obok nowej gamy produktów w sklepach znajdziemy również inne wędliny Premium, np. kindziuk, pasturma, kumpiak czy też produkty z serii wiejskiej. Warto podkreślić, że wśród produktów firmy PMB z grupy Premium przeważają wędliny surowodojrzewające i takie, które oparte są na specyfice tradycyjnego wędzenia. Naprzeciw oczekiwaniom konsumentów, poszukujących na świąteczne stoły czegoś specjalnego, wychodzi również oferta Indykpolu, w której znajdziemy wiele produktów Premium idealnych na tę okazję. Przykładem może być Pierś gęsia marynowana „Przysmak Wokulskiego\", która stanowi uroczyste danie mięsne przygotowane w specjalnej marynacie podkreślającej wyjątkowe walory smakowe gęsiny, Carpaccio z indyka - wyjątkowo delikatna, wędzona na zimno polędwiczka indycza, pełna bogactwa smaku i aromatu tego szlachetnego mięsa, czy też Udziec z indyka po królewsku - doskonałe mięso z udźca indyka w aromatycznej marynacie, gotowe do upieczenia w domu. Natomiast Roksana Szejpo - Kierownik ds. Handlu Detalicznego Zakładów Mięsnych Niebieszczańscy uważa, że produkty Premium nie posiadają istotnych cech sezonowości. „Wzrost sprzedaży odnotowujemy z miesiąca na miesiąc i pomimo tego, że Wyroby ze Starej Spiżarni, które stanowią w naszej ofercie tzw. „wyższą półkę\" mają zdecydowanie większą cenę niż inne produkty, coraz więcej klientów kupuje je na co dzień - nie tylko od święta. Produkcja Wyrobów ze Starej Spiżarni oparta jest na tradycyjnych recepturach oraz charakterystycznej kompozycji starannie wyselekcjonowanych przypraw, dzięki czemu wyroby te mają niepowtarzalny aromat i smak.\" - mówi Szejpo. „Oczywiście święta są okresem, w którym szczególnie poszukuje się smaku tradycyjnych mięs i wędlin, ale dawne dania i wyroby cieszą się dużą popularnością na co dzień. Chętnie sięgamy po smaki z dzieciństwa, tęsknimy za tym co dobre i swojskie. Należy pamiętać, że tak naprawdę w okresie przedświątecznym ogólnie wzrasta sprzedaż, nie tylko w segmencie Premium\" - mówi Roksana Szejpo. Dobrze zorganizowane stoisko może przynieść 30 proc. wzrostu udziału w sprzedaży. Dodatkowo od produktów z najwyższej półki oczekuje się, że będą elegancko opakowane i estetycznie wyeksponowane. Na regałach, czy specjalnych miejscach prezentacji nie powinno być bałaganu, czy zagęszczenia. Przygotowując taką ekspozycję powinniśmy wziąć pod uwagę kilka czynników, jak np. wielkość sklepu, potencjał powierzchni, czy też region w jakim znajduje się dany sklep. Zdaniem Haliny Osińskiej, w okresie świątecznym wędliny i mięsa premium powinny znacząco przeważać w stosunku do produktów z niższej półki cenowej - zarówno pod względem różnorodności asortymentu, jak i jego ilości. W otoczeniu dekoracji i akcentów związanych ze świętami - zarówno w opakowaniach, jak i wystroju stoisk czy muzyce - chętniej poddajemy się świątecznemu nastrojowi, pozwalając sobie na odrobinę zakupowego szaleństwa. „Z pewnością okres przedświąteczny jest bardzo dobrym momentem, aby poświęcić na ekspozycję większą uwagę\" - mówi Małgorzata Wódkiewicz. - „Staramy się, aby ekspozycja przez cały czas nie wyglądała tak samo pomimo tego, że okres przedświąteczny w handlu rozpoczyna się już od początku grudnia. Nasze linie wędlin z Kurpiowskiej Chaty i DĘBOWA prezentujemy w specjalnych miejscach, które widoczne są dla „oka\" konsumenta. Aby podkreślić ich wyjątkowość i tradycję, wędliny z linii Kurpiowska Chata prezentowane są w wiklinowej aranżacji. Smalec z Kurpiowskiej Chaty sprzedawany jest w glinianych opakowaniach. Natomiast linia Dębowa opatrzona jest specjalnymi cenówkami z napisem DĘBOWA - Tradycja Dobrego Smaku\" - informuje przedstawicielka Pekpolu Ostrołeka. „Prawidłowa ekspozycja produktu wpływa pozytywnie na klienta i zachęca go do zakupów\" - mówi Wanda Szczupak i dodaje, że pracownicy ZM Viando zwracają uwagę na to, żeby produkty były dostępnę, odpowiednio oznakowane i posiadały wszelkie istotne informacje na temat składu. Istotne jest także, aby tego typu produkty miały specjalnie wydzielone obszary lub miejsca gdzie są sprzedawane. Dobrze wyeksponowanemu produktowi trzeba zapewnić odpowiednią temperaturę, a samo miejsce ekspozycji może być delikatnie ozdobione. „Produkty Premium przez swój wygląd i opakowanie powinny przekonywać, że jakość oraz dobry smak to ich podstawa\" - podkreśla Leszek Czemiel z PMB. - „Umieszczenie ciekawej wizualizacji wędliny, informacji na temat tradycyjnego sposobu wytwarzania i nagród jakie otrzymał produkt, powinny znaleźć się na etykiecie towaru. Wyroby Premium muszą wyróżniać się na tle innych produktów\". Jak zapewnia Roksana Szejpo, Wyroby ze Starej Spiżarni w sklepach firmowych zajmują szczególne miejsce. Wiklinowy kosz, w którym są umieszczone to tylko część wizualnej oprawy tych produktów. Charakterystycznym znakiem jest też rycina przedstawiająca staropolską drewnianą chatę pokrytą strzechą. „Delikatny powiew wiatru owija nas zapachem dymu z przydomowej wędzarni, a na straży tradycji dumnie stoi żuraw do czerpania wody. Etykiety sygnowane tym obrazem oznaczają produkt najwyższej klasy\" - zapewnia. Pamiętajmy zatem, że w okresie przedświątecznym najlepiej eksponowane miejsce zarówno w sklepie wielkopowierzchniowym, jak i na małym stoisku mięsno-wędliniarskim powinny zajmować produkty Premium, będące synonimem towaru wysokiej jakości. Tego typu wyroby od momentu wyboru odpowiedniego gatunkowo mięsa, aż do chwili sprzedaży, wymagają szczególnej uwagi. Dobrze jest je zgrupować, estetycznie poukładać i wyraźnie zaznaczyć nowości oraz promocje. Ekspozycja powinna być świeża i stale uzupełniana. Odpowiednie miejsce i sposób ułożenia produktów w ladzie również muszą podkreślać ich jakość, dlatego produkty premium są znakowane specjalnymi etykietami cenowymi, które przyciągną uwagę klientów.", "url": "https://hurtidetal.pl/article/art_id,606-61/wedliny-z-wyzszej-polki/place,1/", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa wiejska kurpiowska"}