{"meta_description": "", "title": "Kolejne kulinarne perełki Ziemi Lubelskiej – Urząd Marszałkowski Województwa Lubelskiego w Lublinie", "content": "Z radością oznajmiamy, iż na Listę Produktów Tradycyjnych Województwa Lubelskiego trafiły dwie kolejne potrawy: rosół z kostką z kaszy manny oraz trawnicka zaciera. Tym samym lubelska LPT zawiera obecnie 252 produkty, co stawia Województwo Lubelskie na pierwszym miejscu w skali całej Polski pod względem ilości wpisanych produktów i dań. Trawnicka zaciera to tzw. „polewka na szybko”, która mieszkańcom gminy Trawniki towarzyszy od niepamiętnych czasów, zapewniając gorącą i sycącą strawę w przerwie prac polowych lub na zakończenie dnia. Trawnicka zaciera to potrawa wyjątkowa z uwagi na swoją specyfikę. Jest to zupa, którą ze względu na kluski – zwane zacierkami, rwane ręcznie wprost do gara – należy konsumować zaraz po ugotowaniu. Tym samym zupa pełni rolę integrującą skupiając wszystkich domowników przy wspólnym stole w tym samym czasie. Historia „Rosołu z kostką z kaszki mannej” wiąże się natomiast z bełżyckim młynem, który w roku 1933, został zbudowany przez Czesława Kasperskiego. Rosół przygotowywany w tamtych czasach i zachowany do dziś składał się z trzech rodzajów mięs: kury, kaczki i wołowiny, dużą ilością warzyw oraz przypraw i wykończony specyficznym dodatkiem – kostką z kaszki mannej w zastępstwie tradycyjnego makaronu serwowanego najczęściej w naszym regionie. Wpis na Listę Produktów Tradycyjnych stanowi gwarancję, iż produkt jest unikalny, a jego jakość wynika z tradycyjnego sposobu wytwarzania potwierdzonego co najmniej 25 letnią tradycją. Dla lokalnych producentów wpis na ministerialną LPT to szansa na promocję własnych produktów, łatwiejsze dotarcie do konsumentów a nade wszystko utrwalenie i zachowanie spuścizny kulturalnej dla przyszłych pokoleń.", "url": "https://www.lubelskie.pl/aktualnosci-rolnictwo/kolejne-kulinarne-perelki-ziemi-lubelskiej/", "category": "lubelskie", "sub_category": "Gotowe dania i potrawy", "phrase": "Trawnicka Zaciera "}