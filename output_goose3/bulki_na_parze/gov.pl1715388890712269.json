{"meta_description": "Produkt wpisany na listę produktów tradycyjnych w dniu 2017-02-01 w kategorii Gotowe dania i potrawy w woj. kujawsko-pomorskim.", "title": "Bułki na parze / Pampuchy z Kujaw - - Portal Gov.pl", "content": "Średnica jednej bułki na parze od 6 cm do 10 cm. Zewnętrzna jak i na przekroju jasnobeżowa. Tradycja wytwarzania bułek na parze zwanych pampuchami, buchtami, kluchami lub pyzami na parze wywodzi się z kuchni kujawsko-pomorskiej. Potrawa ta często gościła na stołach w domach mieszkańców Kujaw na co dzień jako danie obiadowe lub przekąska. Sposób ich wytwarzania był przekazywany z pokolenia na pokolenie. „Jak byłam w trzeciej klasie szkoły podstawowej taka to wtedy była nowość i takie to było dobre, że pamiętam do dzisiaj jak to smakowało. Ciotki (siostry rodzone mamy) przyjeżdżały do babci i gotowały” (Wywiad przeprowadzony z mieszkańcami Kujaw). Zgodnie z zachowanym przepisem na bułki na parze należy najpierw rozkruszyć drożdże w naczyniu, zalać szklanką ciepłego mleka, wsypać łyżeczkę cukru, a następnie odstawić w ciepłe miejsce do wyrośnięcia – jak drożdże będą „kipieć” to znak, że są już dobre. Następnie przesiać mąkę ze szczyptą soli, dodać ubite z cukrem żółtka, rozpuszczony tłuszcz oraz wyrośnięty rozczyn drożdżowy. Całość wygnieść ręką w misce, tak długo aż ciasto będzie gładkie i łatwo odchodziło od ręki. Przykryć serwetką i odstawić do wyrośnięcia w ciepłym miejscu, aż podwoi swoją objętość. Po wyrośnięciu, z ciasta należy uformować bułeczki o średnicy około 6 cm, pozostawiając je pod przykryciem aż wyrosną. Następnie w garnku zagotować wodę, położyć na jego wierzchu ściereczkę lub płaskie sitko i nad gotującą się wodą ułożyć surowe bułeczki, przykrywając je metalową miseczką. Pampuchy gotować na parze przez około 5 minut. Najlepiej smakują podawane z kwaśną śmietaną i cukrem lub z owocami, sosem, a nawet z mięsem.", "url": "https://www.gov.pl/web/rolnictwo/bulki-na-parze-pampuchy-z-kujaw", "category": "kujawsko-pomorskie", "sub_category": "Gotowe dania i potrawy", "phrase": "Bułki na parze/Pampuchy z Kujaw"}