{"meta_description": "", "title": "Bigos z kapusty kiszonej i słodkiej. Mój ulubiony przepis ♥ – Kuchnia Izy", "content": "Ten przepis na bigos z kapusty kiszonej i słodkiej jest według mnie wyśmienity. Świetny, głęboki smak, dużo składników, które idealnie do siebie pasują plus jeśli przygotujesz go dokładnie z podanych proporcji, to powinien starczyć na kilka dni. A wiadomo, im częściej odgrzewany bigos, tym jest lepszy ♥ Ten bigos jest w wersji “bogatej”, czyli znajdziesz w nim zarówno kapustę kiszoną i białą/słodką, kilka rodzajów mięsa, suszone grzyby, suszone śliwki, jak i czerwone wino. A to wszystko doprawiane ważnymi przyprawami, które niesamowicie wydobywają smak prawdziwego bigosu. Taki bigos nie należy do tych “skromniejszych” dlatego robię je na jakieś wyjątkowe okazje np. spotkania rodzinne, urodziny, czy Święta. Jest go naprawdę sporo, więc przygotowanie go jest dobrym pomysłem, zwłaszcza wtedy gdy spodziewamy się większej liczby osób. NAJPIERW OBEJRZYJ TO VIDEO Z PRZEPIEM NA BIGOS Z KAPUSTY KISZONEJ I SŁODKIEJ I ZOBACZ JAK ŁATWO JEST GO ZROBIĆ: Bigos to jedno z najbardziej znanych dań kuchni polskiej, które jest z nami, Polakami, od wieków. Bigos pojawił się najprawdopodobniej w średniowiecznej Polsce. Co ciekawe, wówczas była to potrawa raczej uboższych warstw społeczeństwa, a składniki, które były używane do przygotowania bigosu były dostępne przez praktycznie większą część roku, co czyniło go popularnym daniem w okresie zimowym. Można powiedzieć, że bigos robiło się z “darów” zarówno lasu (grzyby, zioła), jak i pól uprawnych (kapusta). Nie istnieje jeden przepis na bigos. Każdy region Polski, ba… nawet każda polska rodzina mi inny przepis na bigos. W końcu preferencje kulinarne są różne, a bigos jest na tyle uniwersalnym daniem, że można wprowadzać bez większej szkody drobne zmiany w składnikach i sposobie przygotowywania. Oczywiście każdy bigos łączy jeden główny niezmienny składnik, a jest nim KAPUSTA 😉 Jednymi z najbardziej znanych rodzajów bigosu są: bigos krakowski, śląski, staropolski, myśliwski, litewski, czy… wegetariański. SKŁADNIKI, KTÓRE SĄ POTRZEBNE DO ZROBIENIA BIGOSU Z KAPUSTY KISZONEJ I SŁODKIEJ KAPUSTA KISZONA – Kapusta jest zdecydowanie najważniejszym składnikiem bigosu i w dużej mierze to właśnie od niej zależy smak tego dania. Kapusta powinna mieć lekko żółty odcień i mieć przyjemny zapach. Zwróć uwagę na to, że przed włożeniem jej do garnka i gotowaniem należy kapustę odcisnąć z soku – najlepiej zrobić to po prostu dłonią, mocno ściskając kapustę. Czasem, po kupnie kapusty w sklepie, może się okazać, że kapusta kiszona jest aż zbyt kwaśna i słona, wówczas można ją przepłukać wodą. Jak wspomniałam koniecznie powąchaj kapustę. Jeśli wyczujesz nieco ostry, mało przyjemny zapach przypominający drożdże albo alkohol to kapustę trzeba będzie wyrzucić, bo może to oznaczać, że doszło do pewnych nieprawidłowości w fermentacji. Przeprowadź więc ocenę kapusty pod kątem oznak zepsucia, takich jak niezdrowy kolor, nieprzyjemny wygląd czy obecność pleśni. Jeśli istnieją wątpliwości co do jakości kapusty bezpieczniej jest ją wyrzucić. BIAŁA KAPUSTA – Przede wszystkim musi być zdrowa, twarda, bez uszkodzeń i świeża. Nie wszyscy dodają białą kapustę, ale moim zdaniem zdecydowanie warto, bo jej słodycz i delikatność idealnie kontrastuje z kwaśnym i mocnym smakiem kiszonej kapusty. MIĘSO – Wybór mięsa w dużej mierze zależy od tego co Ty i osoby, którymi będziesz ten bigos częstował lubicie. Ja chciałam, aby był to bigos “na bogato”, dlatego wybrałam mięso wołowe, mięso wieprzowe, wędzony boczek oraz jedną z moich ulubionych kiełbas, czyli kiełbasę jałowcową. Nie warto używać jednak chudego mięsa, ponieważ podczas długiego procesu przygotowania bigosu, chude mięso może ulec wysuszeniu (dlatego nie dodaje się drobiu). Zdecydowanie postawcie na mięso z tłuszczem – tłuste fragmenty chronią przed wysuszeniem plus są nośnikiem smaku. Jeśli chodzi o wieprzowinę to polecam mięso z łopatki albo karkówki, natomiast odnośnie mięsa wołowego to warto wybrać np. łopatkę, karkówkę, pręgę wołową bez kości, GRZYBY I ŚLIWKI – Suszone grzyby są moim zdaniem koniecznością w dobrym bigosie, natomiast suszone śliwki są ciekawym, opcjonalnym dodatkiem dającym odrobinę słodyczy. Zarówno grzyby, jak i śliwki należy przed dodaniem do bigosu zalać wodą, aby napęczniały, czyli stały się bardziej soczyste i miękkie. CZERWONE WINO – Do bigosu wybiera się czerwone wino, najlepiej wytrawne lub półwytrawne. Dodanie wina jest jedną z przyczyn dlaczego ten bigos ma tak piękny, ciemny kolor. Wino i jego subtelne owocowo-korzenne nuty nadają potrawie głębszy smak i aromat. Dodatkowo alkohol obecny w winie może pomóc w rozmiękczeniu włókien mięsa, co może być korzystne zwłaszcza w przypadku mięs bardziej twardych, takich jak wołowe kawałki używane w bigosie. POZOSTAŁE DODATKI: Duże cebule, koncentrat pomidorowy, słodka papryka w proszku, czosnek granulowany, cukier, liść laurowy, ziele angielskie, goździki i owoce jałowca (opcjonalnie), olej do podsmażenia mięsa, woda do podlewania bigosu (jeśli będzie taka konieczność). Inne opcjonalne przyprawy do wyboru: kminek, majeranek czy tymianek. BIGOS Z KAPUSTY KISZONEJ I SŁODKIEJ. PRZYGOTOWANIE KROK PO KROKU. Suszone grzyby i suszone śliwki zalej zimną wodą. Zalej do poziomu grzybów i śliwek, tak żeby były całe zamoczone w wodzie, ale nic poza tym. Wody nie powinno być za dużo. Białą kapustę najpierw poszatkuj, a potem zagotuj wodę w garnku. Kiedy woda się zagotuje, to wrzuć do niej białą kapustę i gotuj 15 minut. Potem odcedź i przełóż do osobnego naczynia – kapusta będzie dodana później. Teraz każdy rodzaj mięsa pokrój na mniejsze kawałki, a następnie te wszystkie kawałki umieść w jednej większej misce. Ja dodałam wieprzowinę, wołowinę, boczek oraz ulubioną kiełbasę. Mięso posyp przyprawami, czyli słodką papryką w proszku (polecam wędzoną), czosnkiem granulowanym, pieprzem oraz solą. Za pomocą dłoni dobrze wszystko przemieszaj, tak aby przyprawy równomiernie pokryły wszystkie kawałki mięsa. Wlej trochę oleju roślinnego na patelnię, a kiedy olej się rozgrzeje obsmażaj mięso. Mięso trzeba będzie obsmażać partiami, ponieważ wszystkie kawałki nie zmieszczą się od razu na patelni. Obsmażone mięso przekładaj do osobnego naczynia/miski. Pamiętaj, mięso powinno być tylko obsmażone, a nie całkowicie usmażone – w środku powinno na tym etapie pozostać surowe. Szybkie obsmażanie w wysokiej temperaturze powoduje zamknięcie porów na powierzchni mięsa, co pomaga zatrzymać soki wewnątrz. To sprawia, że mięso jest bardziej soczyste po gotowaniu. Na tej samej patelni podsmaż przez 2, max. 3 minuty pokrojoną na małe kawałki cebulę. Następnie zrób trochę miejsca na patelni i wrzuć posiekany czosnek. Podsmaż cebulę z czosnek jeszcze pół minuty i przemieszaj. Cebulkę możesz dodać do miski z mięsem albo dodać mięso do cebuli i na chwile odstawić patelnię na bok. Teraz odciśnij kapustę kiszoną z nadmiaru soku i w razie konieczności trochę ją przesiekaj. Następnie przełóż kapustę do dużego garnka i wlej grzyby wraz z wodą (w której się moczyły) oraz suszone śliwki wraz z wodą. W razie konieczności dodaj też zwykłej wody. Przemieszaj wszystko (ze względu na dużą ilość kapusty trzeba będzie włożyć w to trochę siły) i dodaj liście laurowe, ziele angielskie oraz opcjonalnie goździki oraz owoc jałowca. Na patelni dolej trochę oleju, rozgrzej go i przełóż na patelnię cebulę z mięsem. Dodaj koncentrat pomidorowy oraz trochę soli i pieprzu. Dobrze wymieszaj, aby koncentrat rozprowadzić po mięsie i podsmaż wszystko kilka minut aby smaki się się przegryzły, a koncentrat stracił trochę na swoje kwaskowości. Jeśli mięso nie zmieści Ci się na patelni, podsmażaj je partiami. Następnie całą zawartość patelni dodaj do garnka z kapustą. Następnie dodaj ugotowaną białą kapustę, pieprz, sól oraz cukier i odrobinę wody. Duś pod przykryciem. Bigos łącznie powinien się gotować na małym ogniu około 4 godziny. Pierwsze 3 godziny trzeba będzie dusić pod przykryciem. Pamiętaj, aby co jakiś czas dobrze przemieszać bigos, zwłaszcza od spodu (żeby się nie przypalił). Kontroluj też wodę – jeśli woda wyparuje, dolewaj jej troszkę, ale nie za dużo. W czasie gotowania, zwłaszcza pod koniec czasu woda w zdecydowanej większości wyparuje, ale w trakcie gotowania woda musi być na spodzie, aby bigos się nie przypalił. Na ostatnią godzinę gotowania się bigosu (czyli po trzech godzinach) wlej czerwone wino i gotuj bigos jeszcze przez godzinę, ale już bez przykrycia. Wino podkręci smak bigosu i dodatkowo sprawi, że będzie ciemniejszy. Wino odparuje po pewnym czasie. Pod koniec gotowania sprawdź czy bigos potrzebuje więcej przypraw. Jeśli tak, to dodaj przyprawy, zwłaszcza więcej soli i pieprzu. Możesz też dodać majeranek czy kminek albo tymianek. Bigos smakuje najlepiej kilka razy odgrzewany, dlatego warto go przygotować 2, nawet 3 dni wcześniej. ♥ Dobra kapusta jest najważniejsza. Wybierz kapustę kiszoną jak najlepszej jakości. Możesz także samodzielnie przygotować kiszoną kapustę w domu. Przed dodaniem do potrawy, dobrze odcisnąć kapustę z nadmiaru soku, aby uniknąć nadmiaru wilgoci w bigosie. ♥ Ważny jest czas gotowania. Bigos jest jednym z tych dań, które im dłużej się gotuje, tym bardziej głęboki staje się smak potrawy. ♥ Bigos to potrawa, która najlepiej smakuje po kilkukrotnym odgrzewaniu, dlatego warto go przygotowywać wcześniej. ♥ Do bigosu koniecznie wykorzystaj tłustsze mięso. Zbyt chude (bez tłuszczu) może stać się suche po gotowaniu. ♥ Ten bigos gotuje się około 4 godziny i trzeba go od czasu do czasu zamieszać (co 15, 20 minut), zwracając szczególną uwagę na spód, aby się nie przypalił. Kontroluj też ilość wody – podczas gotowania trochę wody zawsze powinno być na spodzie. BIGOS MIESZANY, CZYLI Z KAPUSTY KISZONEJ I SŁODKIEJ. DUŻA ILOŚĆ MIĘSA. DOKŁADNE PROPORCJE SKŁADNIKÓW, PRZYGOTOWANIE, MOŻLIWOŚĆ WYDRUKOWANIA PRZEPISU. Ten sam przepis na bigos znajdziesz też na moim drugim blogu: https://www.pastamamacooks.com/2023/02/14/bigos-z-kiszonej-i-slodkiej-kapusty-duza-ilosc-miesa/", "url": "https://kuchniaizy.pl/bigos-z-kapusty-kiszonej-i-slodkiej-moj-ulubiony-przepis-%E2%99%A5/", "category": "śląskie", "sub_category": "Gotowe dania i potrawy", "phrase": "Bigos śląski"}