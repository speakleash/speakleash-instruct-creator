{"meta_description": "Kapustę białą drobno pokroić i ugotować do miękkości w wodzie z liściem laurowym i zielem angielskim; również do miękkości ugotować kapustę kiszoną", "title": "Bigos śląski - kuchnia śląska", "content": "Kapustę białą drobno pokroić i ugotować do miękkości w wodzie z liściem laurowym i zielem angielskim; również do miękkości ugotować kapustę kiszoną. Boczek pokroić w kostkę i wytopić, przesmażyć grzyby na połowie smalcu (soląc i doprawiając pieprzem, papryką), połączyć na patelni z pokrojoną drobno cebulą i dosmażyć do miękkości. Pokroić w drobną kostkę mięso wieprzowe, udusić na patelni pod przykryciem, w razie konieczności podlewając wodą. Wszystkie uzyskane półprodukty wymieszać dobrze w dużym garnku, podgrzać dodając zawiesinę uzyskaną z dokładnego wymieszania pół szklanki wody z koncentratem pomidorowym i mąką. Zagotować często mieszając. Jedzenie bigosu na dawnym Śląsku rozpoczynało się w październiku – po świniobiciu, gdy wieprzowina była już przygotowana, podobnie jak obowiązkowy w każdym gospodarstwie domowym duży pojemnik z kiszoną kapustą. Potrawa nie tylko dostarczała białka niezbędnego w mroźne dni, ale także uzupełniała dietę o witaminy. Było to danie codzienne, jedzone na wiele przeróżnych sposobów, na bazie bigosu powstawały bowiem tak zwane mieszoki: połączenia kiszonej kapusty z ziemniakami, kluskami czy grochem.", "url": "https://www.kuchnia-slaska.pl/przepisy/bigos-slaski/", "category": "śląskie", "sub_category": "Gotowe dania i potrawy", "phrase": "Bigos śląski"}