{"meta_description": "", "title": "Kompot z suszu", "content": "Kompot z suszu to w wielu domach obowiązkowy napój podawany do wigilijnej kolacji i chętnie pity także podczas kolejnych świątecznych dni. Kompot powstały na bazie suszonych owoców jest nie tylko smaczny i aromatyczny, ale także posiada wiele właściwości zdrowotnych. Suszone owoce są bowiem cennym źródłem potasu. Kompot reguluje poziom ciśnienia i cholesterolu we krwi. Działa także przeciwzapalnie. Napój powstały na bazie suszonych jabłek, gruszek, śliwek, moreli oraz innych, dodawanych często owoców, ma także świetny wpływ na trawienie — warto więc nie zapominać o nim, gdy na świątecznym stole pojawia się duża ilość smakołyków, którym nie możemy się oprzeć! Tak naprawdę jako składników kompotu możesz użyć swoich ulubionych suszonych owoców, np. fig czy daktyli, a także owoców takich jak śliwki i jabłka, które z łatwością ususzysz wcześniej, samodzielnie — przy pomocy suszarki do żywności. Pamiętaj jedynie, by odpowiednio dobrać ilość wody do ilości owoców — dzięki temu kompot będzie miał wyrazisty smak! Owoce suszone włóż do garnka i zalej wodą. Dodaj cukier oraz opcjonalnie cynamon, goździki i anyż. Całość zagotuj na małym ogniu. Gdy woda zacznie wrzeć — gotuj owoce przez ok. 10 minut, aż do momentu, gdy będą miękkie, ale nie rozpadające się. Gotowy kompot odstaw na kilka godzin, a najlepiej na całą noc do lodówki. Następnie przelej kompot do dzbanka lub słoja z kranikiem i pozwól mu ogrzać się do temperatury pokojowej. Tak przygotowany kompot jest bardziej aromatyczny i wyrazisty w smaku!", "url": "https://browin.pl/przepisnik/przepis/kompot-z-suszu", "category": "podkarpackie", "sub_category": "Napoje (alkoholowe i bezalkoholowe)", "phrase": "Górecki kompot z suszu"}