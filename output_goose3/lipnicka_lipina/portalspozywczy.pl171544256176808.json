{"meta_description": "", "title": "Nie tylko na uspokojenie i przeziębienie. Jakie właściwości mają kwiaty lipy?", "content": "Kwiat lipy jest szeroko stosowanym ziołem na uspokojenie i na przeziębienie. Jednak jego właściwości są o wiele większe. W starożytnym Rzymie o właściwościach lipy pisali Homer, Horacy, Pliniusz i Wergiliusz – stanowiła tam symbol miłości i wierności małżeńskiej. Lipa była także świętym drzewem w mitologii germańskiej – pod tym drzewem zbierała się starszyzna, a także była poświęcona bogini płodności Frei. Również w słowiańszczyźnie lipa była jednym z ulubionych drzew bogów – symbolizowała dobroć, łagodność, spokój i szczodrość. Gdy rodziło się nowe dziecko to obok domu sadzono właśnie lipę, aby powiązać los dziecka do losem dobrego drzewa. Z drewna lipowego wyrabiano również kołyski. Mimo, że najstarsze polskie lipy mają około 500 lat, to lipa może żyć nawet tysiąc lat i jest jednym z najdłużej żyjących drzew. Potrafi mierzyć 40 metrów i mieć ponad dwa metry obwodu pnia. W polskim ziołolecznictwie wykorzystuje się przede wszystkim kwiatostany lipy drobnolistnej i szerokolistnej. Lipy zaczynają kwitnąć pod koniec czerwca i w lipcu. Jako pierwsza zaczyna kwitnąć lipa szerokolistna, a 1-2-tygodnie później drobnolistna. Polska nazwa lipca pochodzi właśnie od kwitnących lip. Kwiatostany lipy zawierają przede wszystkim flawonoidy, olejki eteryczne, glikozydy fenolowe a także substancje śluzowe, niewielkie ilości garbników, fitosteroli, trójterpeny i sole mineralne. Głównym zastosowaniem kwiatów lipy jest napar podawany w przypadku przeziębień czy gorączki. Napar ten zwiększa potliwość, co wpływa na spadek temperatury ciała. Jak podaje dr Henryk Różański napar w dawce 2-3 szklanek dziennie wzmaga wydzielanie potu, szczególnie w przebiegu gorączki. Śluzy zawarte w naparze działają osłaniająco, zmiękczająco, przeciwkaszlowo i łagodząco na podrażnienia błony śluzowej przewodu pokarmowego i gardła. Ma on również działanie uspokajające, co jest szczególnie pomocny przy chorych dzieciach, które z racji złego samopoczucia stają się nerwowe i kapryśne. Co ważne stosowanie naparów lipowych jest bezpieczne dla małych dzieci. Ciekawostką jest fakt, że napar z kwiatów lipy pod nazwą Lipnicka lipina w dniu 6. czerwca 2022 r. został wpisany na listę produktów tradycyjnych przez Ministerstwo Rolnictwa i Rozwoju wsi. Lipnicka lipina to dawny codzienny napój mieszkańców Lipnicy Murowanej i okolicznych miejscowości. Do jej przygotowania potrzebny jest susz z kwiatów lipy – drzewa, które mocno wpisało się w kulturę Lipniczan i stało się swoistym symbolem ich społeczności. Lipnicka lipina ma wyraźny słodki smak lipowego nektaru z charakterystycznym intensywnym zapachem miodu. Lipa jest szeroko znana i stosowana także na Syberii. Oprócz powyższych zastosowań herbatę z kwiatów lipy pije się tam także przy neurastenii, zapaleniu płuc, kamicy nerkowej, bólach głowy i gardła, reumatyzmie, omdleniach i przeciw odrze. Ponadto proszek z owoców lipy zatrzymuje krwawienia z nosa i ran, a odwar z nasion lipy stosuje się przy braku żołądka i jelit. Z nasion robi się również kawę, a suche liście wykorzystuje się tam do wypieku chleba dodając je do mąki. Aby przyrządzić napar lipowy, należy 1,5 łyżki suszonych kwiatów lipy zalać 2 szklankami wrzątku, nakryć i zaparzać 15 minut. Aleksander Ożarowski w książce pt. Rośliny Lecznicze zaleca pić po pół szklanki 3 razy dziennie po jedzeniu jako środek napotny. Aby zwiększyć działanie napotne i przeciwgorączkowe, kwiaty lipy dobrze połączyć z kwiatami czarnego bzu i owoców berberysu lub kłączami perzu. Do naparu z mieszanki wymienionych ziół dodajemy soku malinowego lub kieliszek rumu. Wypijamy gorące przed snem. Z kolei napar lipowy na mleku z miodem lipowym lub lawendowym ułatwia zasypianie - 1 szklankę takiego naparu spożyć przed snem. To nie jedyne korzyści z lipy - drewno lipowe służy do wypalania leczniczego węgla, stosowanego w leczeniu biegunki, zatruć i niestrawności. Lipa jest także cenną rośliną miododajną - z jednego drzewa lipy pszczoły mogą zebrać około 10 kg miodu. Miód lipowy ma charakterystyczny ostrawy smak,l w którym wyczuwalny jest silny aromat kwiatów lipy. Jest jednym z najlepszych miodów pod względem smaku, jak i właściwości leczniczych. Spożywanie miodu lipowego jest szczególnie zalecane w stanach przeziębień, a także wspomaga odporność w okresach jesiennozimowych. Charakteryzuje go działanie przeciwbakteryjne, wykrztuśne, przeciwgorączkowe, przeciwzapalnie, napotnie i przeciwkaszlowo a także łagodzi stres i bezsenność oraz reguluje ciśnienie tętnicze krwi.", "url": "https://www.portalspozywczy.pl/owoce-warzywa/wiadomosci/nie-tylko-na-uspokojenie-i-przeziebienie-jakie-wlasciwosci-maja-kwiaty-lipy,227533.html", "category": "małopolskie", "sub_category": "Napoje (alkoholowe i bezalkoholowe)", "phrase": "Lipnicka lipina"}