{"meta_description": "Wszystko, co musisz wiedzieć o Lipnicy Murowanej i dorocznym Konkursie Palm- fotorelacja z Konkursu Palm, kościół św. Leonarda, historia Lipnicy.", "title": "Konkurs palm wielkanocnych w Lipnicy Murowanej. Czyli jak zrobić najwyższą palmę.", "content": "Nieśmiałe przebłyski słońca nas jakoś nie rozpieszczały, co nie pomagało wczuć się w wielkanocny klimat. Nieliczne tylko gałązki nieśmiale puszczały pączki, a wspomnienia Tłustego Czwartku i bożonarodzeniowego obżarstwa pozostawały w nas jeszcze ciągle bardzo wyraźne. Spojrzeliśmy po sobie i powiedzieliśmy to głośno: nijak nie czujemy jeszcze atmosfery świąt Wielkanocy. Dlatego też w Niedzielę Palmową postanowiliśmy spędzić w wyjątkowo odświętny i tradycyjny sposób. Plan był prosty: udać się do Lipnicy Murowanej na coroczny konkurs palm! W Lipnicy Murowanej z pewnością udzieli Wam się atmosfera wielkanocnego świętowania. Choć pogoda nie była w niedzielę zbyt łaskawa, zainteresowanych wydarzeniem i towarzyszącymi mu targami nie zabrakło. Kupcy z okolic oferowali apetyczne produkty, często ekologicznej lub domowej produkcji, zachęcając do kosztowania wielkanocnych smakowitości.Szynki, babki, baranki z ciasta, obok nich palemki i wielkanocne ozdoby- wśród stoisk zrobiło się swojsko i gwarnie. Na niewielki lipnicki rynek zjeżdżało się coraz więcej zainteresowanych, a podjadane przysmaki poprawiały nastroje. Nas ucieszyła szczególnie szeroka oferta kreatywnych wielkanocnych ozdób robionych ręcznie z naturalnych produktów, które stanowią wartościową alternatywę dla taniej, chińskiej konkurencji. Ręcznie malowane jajka czy słomiane zajączki z fasolowymi zębami są śliczne, ekologiczne i „nasze”! Stroik z samej Lipnicy Murowanej z pewnością będzie piękną ozdobą każdego wielkanocnego stołu. Na zmarzniętych czekała „Lipnicka Lipina”- pyszna i naturalna herbatka lipowa, lokalny rarytas, wpisany na Listę Produktów Tradycyjnych, serwowana z domowym syropem malinowym albo prawdziwym miodem. Poza walorami smakowymi warto pamiętać również o tych zdrowotnych- w okresie wiosennego przesilenia bakteriobójczy i rozgrzewający napar z lipy jest doskonałym pomysłem. W ten niezbyt wiosenny dzień idealnie komponowała się z kawałkiem pysznego domowego ciasta, przygotowanego przez seniorki z Uniwersytetu Trzeciego Wieku. Na lipnickim targu z pewnością można było posmakować już świąt! Mniam! Nasz świąteczny nastrój zaczął się szybko uwidaczniać :), a impreza dopiero się rozkręcała… Ale oczywiście nie po jedzenie przyjechaliśmy do Lipnicy Murowanej (ekhm, kogo my próbujemy oszukać… :P). W końcu najważniejszy tego dnia jest lipnicki konkurs palm, organizowany już po raz 58 (relacja z 2016 roku). Społecznik lipnicki, Józef Piotrowski, zauważył, że po wojnie tradycja robienia palm zanikała, w związku z czym zdecydował się zorganizować w Lipnicy Murowanej konkurs palm, nie mając za pewne jeszcze wtedy świadomości, jak wielką przysługę wyświadczył swojej miejscowości. Co roku w Niedzielę Palmową zjeżdżają do Lipnicy Murowanej zarówno tłumy zainteresowane tą tradycją, jak i najważniejsi politycy w kraju, włączając prezydentów – konkurs zaś stał się turystyczną wizytówką tej niewielkiej miejscowości. A jest co oglądać – palmy potrafią mieć powyżej 30 metrów długości (rekord to 35 metrów), dumnie prezentując się ponad rynkiem. Jeśli myślicie, że w XXI wieku postawić palmę dłuższą niż 35 metrów to żaden problem, radzimy zapoznać się z warunkami formalnymi Konkursu Palm Wielkanocnych w Lipnicy Murowanej: od środka palmę można usztywnić jedynie drewnianą tyczką, lipnicka palma ma być wykonana siłą ludzkich rąk, opleciona wikliną lub bukszpanem, a do jej postawienia nie wolno używać mechanicznej pomocy. Uwierzcie nam, szczególnie ostatni punkt to nie lada wyzwanie, które potrafi zaangażować tuzin rosłych mężczyzn. Czubek palmy wieńczy ozdobny bukiet z bukszpanu i kolorowych wstążek- najbardziej kolorowy element konstrukcji, a jej pień przystraja się ręcznie robionymi kwiatkami, najlepiej w stylistyce nawiązującymi do motywów ludowych. Grubość palm jest również jasno zdefiniowana- powinno się być w stanie objąć je dwoma rękami, co zdecydowanie utrudnia zadanie, gdyż cienkie palmy niebezpiecznie wyginają się na wietrze. Stawianie pięknie zdobionych palm do pionu to osobna historia- byliśmy pod wielkim wrażeniem współpracy i inżynierskiego zamysłu uczestników konkursu. Palmę obwiązywano w kilku miejscach sznurkami, przy użyciu korony drzew tworzono dźwignię i delikatnie, wspomagając się długimi widłami, ustawiano konstrukcję do pionu. Patrząc na zdjęcie, trudno w to uwierzyć, ale żadna z nich się nie złamała… Kilkunastu mężczyzn w skoordynowany sposób musiało delikatnie ciągnąć linki, korygować ustawienie palmy, manewrować ciężkimi widłami, czy wreszcie, stojąc na wysokim drzewie, przymocować palmę do lip rosnących wokół rynku. Operacja to nieprosta, tłumy gapiów z zadartymi głowami nie pomagają w podnoszeniu palm nad straganami, ale lipnicka myśl inżynieryjna oraz wieloletnie doświadczenie zwyciężają. Przyjemnie ogląda się ten spektakl, w który angażuje się tyle ludzi- w końcu kobiety spędzają najpierw długie godziny przygotowując zdobienia do palm, mężczyźni debatują nad najlepszym drewnem na rdzeń palmy, a potem zaś wspólnymi siłami stawiają smukłe konstrukcje. Miło, że są jeszcze inicjatywy, które tak pięknie potrafią integrować rodziny i lokalną społeczność. A że organizator konkursu lubował się również w poezji, zamieszczamy fragment jego rymowanej relacji z tego święta: Jeśli zaś interesuje Was, co oprócz konkursu można zobaczyć w Lipnicy polecamy nasze wpisy o Lipnicy oraz o Nowym Wiśniczu i Wiśnicko-Lipnickim Parku Krajobrazowym. • None Jeśli akurat nie możecie pojawić się w Lipnicy w Niedzielę Palmową, warto sprawdzić na stronie Lipnicy, kiedy organizowane są warsztaty z robienia palemek- najczęściej tydzień lub dwa przed samym konkursem. KLIK", "url": "https://polskapogodzinach.pl/lipnica-murowana-palmy-wielkanocne/", "category": "małopolskie", "sub_category": "Napoje (alkoholowe i bezalkoholowe)", "phrase": "Lipnicka lipina"}