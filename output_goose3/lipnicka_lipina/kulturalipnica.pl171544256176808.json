{"meta_description": "Lipnicka Niedziela Palmowa to wyjątkowe wydarzenie, nie tylko ze względu na jej wymiar religijny, ale także ze względu na prastarą, przekazywaną z pokolenia", "title": "65. KONKURS LIPNICKICH PALM W IŚCIE MARCOWEJ ODSŁONIE", "content": "Lipnicka Niedziela Palmowa to wyjątkowe wydarzenie, nie tylko ze względu na jej wymiar religijny, ale także ze względu na prastarą, przekazywaną z pokolenia na pokolenie tradycję wykonywania palm. I tym razem, podczas 65. Konkursu Lipnickich Palm i Rękodzieła Artystycznego im. Józefa Piotrowskiego nie zabrakło emocji i wzruszeń, gorących oklasków dla twórców palm i prezentujących się na scenie artystów, wielobarwnego kiermaszu rękodzieła, który jest nieodzownym elementem Konkursu oraz iście marcowej pogody, która jak wiemy lubi płatać figle. Naprzemiennie było więc i słonecznie i deszczowo, wietrznie, a nawet i poprószyło śniegiem. Jednakże nawet tak zwariowane warunki atmosferyczne nie zraziły nikogo, do udziału w tym wyjątkowym wydarzeniu w Lipnicy. O godzinie 7:30 pracę rozpoczęła komisja artystyczna oceniająca palmy, w tym roku w składzie: Bernadetta Błoniarz – etnolog, przewodnicząca jury, Monika Żołna – plastyk, Rafał Pajor – plastyk. W kategorii palm niskich, średnich, wysokich i najwyższych zgłoszono 64 palmy! W kategorii palm najwyższych Grand Prix otrzymał Andrzej Goryl z Rodziną z Lipnicy Górnej za palmę wysokości 27 metrów i 43 centymetry, w kategorii palm wysokich Grand Prix powędrowało do Mateusza Leszczyńskiego z Rodziną z Lipnicy Dolnej za palmę wysokości 21 metrów 90 centymetrów. Grand Prix w kategorii palm średnich otrzymali Iwona i Mateusz Machał z Rodziną z Lipnicy Murowanej (palma wysokości 11 metrów i 17 centymetrów), zaś w kategorii palm niskich otrzymał je Bartłomiej Machał z Rodziną z Lipnicy Murowanej (6 metrów 99 centymetrów). W kategorii palm dziecięcych do 3 metrów ocenianych w Biurze Organizacyjnym zgłoszono 199 palm. Podczas ogłoszenia wyników na scenie w tej kategorii wylosowano dodatkowo trzy nagrody specjalne ufundowane przez Wójta Gminy Lipnica Murowana, które otrzymali: Franciszek Peciak z Lipnicy Murowanej, Jakub Zając z Lipnicy Dolnej oraz Julia Terlikowska z Lipnicy Murowanej. Od samego rana na scenie na ludowo, regionalnie i nie tylko prezentowały się: Orkiestra Dęta z Rajbrotu, Zespół Pieśni RAJ z Rajbrotu, Zespół Regionalny GÓRZANIE z Lipnicy Górnej, Eucharystyczny Ruch Młodych, Zespół Regionalny Krakowiacy Ziemi Brzeskiej, Kapela Ludowa ze Strzeszyc, Strażacka Orkiestra Dęta z Lipnicy Dolnej, Marek i Łukasz Hajduk z Lipnicy Murowanej. Wszystkim występującym serdecznie dziękujemy za niezwykłe widowiska cieszące oczy i uszy wszystkich przybyłych. O godzinie 10:30 oficjalnego otwarcia Konkursu Palm oraz powitania gości dokonał gospodarz gminy Lipnica Murowana – wójt Tomasz Gromala. W tym dniu do Lipnicy przybyło wielu gości, a wśród nich: Premier, Wiceprezes Rady Ministrów, Minister Obrony Narodowej – Władysław Kosiniak-Kamysz; Marszałek Sejmu Rzeczypospolitej Polskiej – Szymon Hołownia; Wicemarszałek Województwa Małopolskiego – Józef Gawron, Radny Sejmiku Województwa Małopolskiego – Piotr Dziurdzia, Wojewoda Małopolski – Krzysztof Jan Klęczar, Adam Korta – Starosta Bocheński, Ryszard Drożdżak – Wicestarosta Bocheński oraz wielu samorządowców, przedstawicieli służb mundurowych, organizacji pozarządowych, instytucji i stowarzyszeń. Chwilę później na rynku, pełnym tysięcy wiernych trzymających w dłoniach powiewające na wietrze palmy, pojawiła się procesja z kapłanami. Poświęcenia palm dokonał proboszcz lipnickiej parafii – ks. Mariusz Jachymczak. Następnie wierni udali się na uroczystą Mszę św. do kościoła parafialnego. Na płycie lipnickiego, zabytkowego rynku przez cały dzień swoje niepowtarzalne prace, kompozycje, bibeloty i smakowite wyroby prezentowali twórcy ludowi i rzemieślnicy. Cenne lipnickie zabytki zapraszały do wstąpienia w swoje progi, by poczuć ich wyjątkowy klimat i ducha przeszłości. Gminny Dom Kultury w Lipnicy Murowanej i tym razem zapraszał na smakowanie naszego produktu tradycyjnego z Małopolski – herbaty lipowej „Lipnickiej lipiny”, podawanej z miodem lub sokiem malinowym, która w 2014 roku została wpisana na Listę Produktów Tradycyjnych prowadzoną przez Ministra Rolnictwa i Rozwoju Wsi. Ogromnym zainteresowaniem cieszyły się żywe warsztaty wykonywania palm, podczas których każdy chętny mógł samodzielnie wykonać palmę i po poświęceniu zabrać ją ze sobą, by przez cały rok chroniła dom i jego mieszkańców przed tym co złe. O godzinie 17:00 w klimatycznym, drewnianym kościele św. Leonarda wpisanym na listę UNESCO odbył się koncert akordeonowy „W odsłonie klasyki” w wykonaniu niezwykle utalentowanego 17-letniego Bartłomieja Widełki. Podczas Konkursu Lipnickich Palm miało także miejsce ogłoszenie wyników konkursu plastycznego na „Najpiękniejszy wielkanocny stroik”, do którego zgłoszonych zostało 68 prac (pełne wyniki prezentowane są poniżej). Laureatami pierwszych miejsc zostali: w kategorii przedszkole – Julia Terlikowska z Lipnicy Murowanej, w kategorii szkoła podstawowa klasy I-III – Maria Leszczyńska z Lipnicy Dolnej, w kategorii szkoła podstawowa klasy IV-VI – Emilia Duśko z PSP w Lipnicy Murowanej,, w kategorii szkoła podstawowa klasy VII-VIII – Bartłomiej Plewa z PSP w Lipnicy Murowanej, w kategorii młodzież od 16 lat i osoby dorosłe – Anna Konieczna z Lipnicy Dolnej oraz Stanisława Heród z Lipnicy Dolnej. Honorowy patronat nad Konkursem Palm objęli: Ministerstwo Kultury i Dziedzictwa Narodowego, ks. bp Andrzej Jeż – Biskup Tarnowski, Witold Kozłowski – Marszałek Województwa Małopolskiego oraz Adam Korta – Starosta Bocheński. Głównym partnerem Konkursu Palm było Województwo Małopolskie. Tegoroczne wydarzenie dzięki przychylności Marszałka Województwa Małopolskiego – Pana Witolda Kozłowskiego dołączyło do zaszczytnego grona wyjątkowych wydarzeń kulturalnych regionu. Unikalność i osobliwość tego przedsięwzięcia sprawiły, że stało się ono częścią projektu pn. „Wizytówki Małopolski”, który obejmuje wydarzenia najbardziej rozpoznawalne i posiadające swój indywidualny charakter a odbywające się w naszym regionie. W imieniu Organizatorów 65. Konkursu Lipnickich Palm i Rękodzieła Artystycznego im. Józefa Piotrowskiego, Gminny Dom Kultury składa z serca płynące podziękowania: wykonawcom palm, sponsorom, komisji konkursowej, zespołom i grupom artystycznym, wolontariuszom, jednostkom Ochotniczych Straży Pożarnych z terenu naszej gminy, służbom mundurowym – Policji oraz Państwowej Straży Pożarnej w Bochni, Kołu Gospodyń Wiejskich z Lipnicy Dolnej, właścicielom działek użyczającym miejsce na parkingi, obsłudze technicznej oraz wszystkim osobom i instytucjom zaangażowanym w przygotowanie tego wyjątkowego, palmowego przedsięwzięcia.", "url": "https://kulturalipnica.pl/aktualnosci/65-konkurs-lipnickich-palm-w-iscie-marcowej-odslonie/", "category": "małopolskie", "sub_category": "Napoje (alkoholowe i bezalkoholowe)", "phrase": "Lipnicka lipina"}