{"meta_description": "Nazwa „Powidła śliwkowe z Doliny Dolnej Wisły” 6 lipca 2023 r. została zarejestrowana przez Komisję Europejską jako Chronione Oznaczenie Geograficzne w rejestrze chronionych nazw pochodzenia i chronionych oznaczeń geograficznych. Powidła śliwkowe z Doliny Dolnej Wisły są 45 polskim produktem rolnym chronionym w Unii Europejskiej.", "title": "Powidła śliwkowe z Doliny Dolnej Wisły z oznaczeniem ChOG - - Portal Gov.pl", "content": "Powidła śliwkowe z Doliny Dolnej Wisły wytwarzane są z dojrzałych owoców śliwy domowej odmiany węgierka zwykła (łac. Prunus domestica L.), która wysmażana jest na gęstą ciemnobrązową mieszaninę z fragmentami skórek owoców o powierzchni lśniącej. W smaku lekko słodkie oraz kwaskowate z wyczuwalną delikatną goryczką pochodzącą z pestek. Przy produkcji nie stosuje się dodatku cukrów poza naturalnie występującymi w owocach. Do wytworzenia 1 kg powideł śliwkowych z Doliny Dolnej Wisły zużywa się 3 kg owoców. Minimum 75% owoców użytych do wytworzenia powideł śliwkowych z Doliny Dolnej Wisły pochodzi z obszaru Doliny Dolnej Wisły, czyli z województwa kujawsko-pomorskiego – z powiatów: bydgoskiego, chełmińskiego, grudziądzkiego, świeckiego oraz z województwa pomorskiego – z powiatów: kwidzyńskiego, sztumskiego i tczewskiego. Związek „powideł śliwkowych z Doliny Dolnej Wisły” z regionem opiera się na renomie, która ukształtowała się w oparciu o długoletnią tradycję wytwarzania tego produktu, specyficznej jakości surowca używanego do produkcji oraz wyjątkowych umiejętnościach lokalnych producentów.", "url": "https://www.gov.pl/web/rolnictwo/powidla-sliwkowe-z-doliny-dolnej-wisly-z-oznaczeniem-chog", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła śliwkowe z Doliny Dolnej Wisły"}