{"meta_description": "Nazwa „Powidła śliwkowe z Doliny Dolnej Wisły” została zarejestrowana przez Komisję Europejską jako Chronione Oznaczenie Geograficzne. To 45 produkt z Polski i drugi z naszego regionu.", "title": "Powidła śliwkowe z Doliny Dolnej Wisły pod ochroną Unii Europejskiej. To już drugi chroniony produkt z naszego regionu", "content": "Teraz powidła strzeleckie to powidła śliwkowe z Doliny Dolnej Wisły, których rozpoznawalność wspiera Unia Europejska. Nazwa „Powidła śliwkowe z Doliny Dolnej Wisły” została zarejestrowana przez Komisję Europejską jako Chronione Oznaczenie Geograficzne. To 45 produkt z Polski i drugi z naszego regionu. Chronione Oznaczenie Geograficzne podkreśla związek między regionem a nazwą produktu - zwraca uwagę na to, że szczególną jakość danego produktu i jego renomę można w dużej mierze przypisać pochodzeniu geograficznemu. Tak też Komisja Europejska podeszła do powideł śliwkowych, które są gwiazdą corocznego Święta Śliwki w Strzelcach Dolnych i popularnym produktem w Kujawsko-Pomorskiem i nie tylko. W unijnym opisie powideł z Doliny Dolnej Wisły czytamy m. in., że „wcześniejsza o 1,5-2 tygodnia fenologiczna wiosna w tym regionie powoduje wydłużenie okresu wegetacyjnego i w efekcie większą zawartość naturalnych cukrów w dojrzałych owocach.\" Koncentracji cukrów sprzyja susza. KE podaje: \"Niskie opady występujące w Dolinie Dolnej Wisły przyczyniają się do deficytu wody u śliwy odmiany węgierka zwykła, powodując u niej stres oksydacyjny. Roślina hamuje wzrost owoców powodując w nich koncentrację cukrów, witamin, polifenoli, błonnika, minerałów oraz wytwarza dodatkowe karotenoidy i kwas askorbinowy. Dzięki specyficznej jakości i dużej ilości surowca użytego do otrzymania 100 g produktu oraz długiemu procesowi smażenia, powidła śliwkowe z Doliny Dolnej Wisły zawierają w swoim składzie wyższy poziom cukrów pochodzenia naturalnego w stosunku do innych bezcukrowych powideł śliwkowych.” Unijne oznaczenie obejmuje nie tylko produkt ze Strzelec Dolnych, ale wszystkie powidła, do których wytworzenia użyto minimum 75 proc. owoców pochodzących z obszaru Doliny Dolnej Wisły, czyli z powiatów: bydgoskiego, chełmińskiego, grudziądzkiego, świeckiego w naszym regionie oraz z powiatów kwidzyńskiego, sztumskiego i tczewskiego w województwie pomorskim. Istotne jest też, żeby na tym obszarze zostały usmażone (w miedzianym kotle na wolnym ogniu), a także zapakowane. - Nazwom produktów można przyznać oznaczenie geograficzne, jeżeli mają one szczególny związek z miejscem, w którym są wytwarzane – podkreśla Komisja Europejska. - Dzięki oznaczeniom geograficznym konsumenci zyskują zaufanie do produktów wysokiej jakości i mogą je łatwo rozpoznać na rynku, a producentom łatwiej jest prowadzić sprzedaż. Powidła śliwkowe z Doliny Dolnej Wisły są 45 polskim produktem rolnym chronionym w Unii Europejskiej, drugim w województwie kujawsko-pomorskim po Podpiwku Kujawskim.", "url": "https://pomorska.pl/powidla-sliwkowe-z-doliny-dolnej-wisly-pod-ochrona-unii-europejskiej-to-juz-drugi-chroniony-produkt-z-naszego-regionu/ar/c8-17717187", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła śliwkowe z Doliny Dolnej Wisły"}