{"meta_description": "", "title": "Aktywna Wieś", "content": "Ta gęsta masa o słodko-kwaskowym smaku jest efektem smażenia śliwek węgierek nawet przez 3 dni. Warto wspomnieć o historii tego urzekającego swym smakiem i aromatem produktu. Już w XVI wieku znana była metoda przygotowywania powideł poprzez rozgotowywanie oraz zagęszczanie owoców śliw. Tradycyjnie smażono je w miedzianych kotłach, nazywanych również kuprowymi. Jednak przełom w produkcji nastąpił na pograniczu wieku XIX oraz XX. W Dolinie Dolnej Wisły w zaskakująco szybkim tempie rozwinęło się sadnictwo. Szacuje się, że istniało wówczas nawet 2 tysiące sadów przydomowych. Owoce były wykorzystywane w domowej gastronomii, natomiast ich nadwyżkę sprzedawano do miast. Sadownikom szczególnie spodobała się bardzo odporna na warunki atmosferyczne oraz szkodniki odmiana śliwki, nazywana węgierką. Jej pestki w bardzo szybki i łatwy sposób można było oddzielić od miąższu, dzięki czemu ułatwiały one prace kuchenne. Zaczęto więc według receptury sprzed wieków przygotowywać powidła. Gotową masę zapiekano w plecach chlebowych, dzięki czemu na powierzchni powstawała spieczona, słodka ochronna skorupka, a całą zawartość konsumowano nawet 3 lata po przygotowaniu.  Zdarzało się również przygotowywanie tej słodkiej masy wraz pestkami. Jedna z lokalnych odmian śliwki węgierki była kłopotliwa w drylowaniu, przez co łatwiejszym sposobem było wrzucanie całej śliwki do gotujących kotłów. Poprzez ten proces powstawał bardziej wytrawny smak powideł, nadający im nutę goryczki i oryginalny posmak. Obecnie obserwuje się renesans tradycji smażenia powideł śliwkowych w wielu miejscowościach leżących na obszarze Doliny Dolnej Wisły. Warto odwiedzić te tereny późnym latem i wziąć udział w jednej z organizowanych tu co roku śliwkowych imprez. We wrześniu w Nowem odbywają się na przykład Śliwkowe Spotkania. To okazja do poznania dawnych kulinarnych tradycji i zakupu miejscowych powideł. Ten lokalny przysmak przygotowuje się podczas imprezy na oczach widzów – wykorzystując „kuprowe” kotły.", "url": "http://www.aktywnawies.pl/powidla-sliwkowe-z-doliny-dolnej-wisly,p36,l1.html", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła śliwkowe z Doliny Dolnej Wisły"}