{"meta_description": "Najbardziej znane śliwki to węgierki, które daje nam Dolina Dolnej Wisły – ale odmian jest zdecydowanie więcej. Znasz przepisy na dania ze śliwek?", "title": "Tu ze śliwek powstają prawdziwe muzy. Dolina Dolnej Wisły –", "content": "Koniec sierpnia to najlepszy okres na rozkoszowanie się pysznymi, polskimi śliwkami. Obok jabłek, gruszek i truskawek są to najpopularniejsze owoce w naszym kraju. Te najbardziej znane to oczywiście węgierki, które daje nam Dolina Dolnej Wisły, ale odmian jest zdecydowanie więcej, każdy miłośnik tych smakowitych owoców znajdzie swoją ulubioną śliwkę. Aby zachować ich smak i zajadać się nimi przez cały rok, wymyślono sposób konserwacji poprzez rozgotowanie śliwek i zagęszczenie ich poprzez odparowanie w wielkich miedzianych kotłach. Ten znany już w XVI wieku sposób, to nic innego jak pyszne, lubiane przez nas powidła. Gdzie znajdziecie najlepsze powidła śliwkowe w Polsce? W Dolinie Dolnej Wisły. W wydanej w 1961 roku książce „Ziemia Chełmińska – prace i materiały etnograficzne, tom XVII”, Władysław Łęga tak opisał potrawy mieszkańców tutejszych ziem: „Z owoców robią muzy tj. zupy owocowe, które spożywają na obiad, ze śliwek smażą powidła, …”. Długa historia powideł z Doliny Dolnej Wisły sprawiła, że w kwietniu 2007 roku zostały one wpisane listę produktów tradycyjnych. Jak wyglądają i smakują te wyjątkowe skarby zamknięte w słoiczkach? Są gęstą masą owocową z fragmentami skórek, o powierzchni lśniącej, bardziej zestalonej. Barwa jest ciemnobrązowa z odcieniem bordowym, w przekroju jaśniejsza z widocznymi fragmentami fioletowych skórek. Smak mają lekko słodki, kwaskowaty, z wyczuwalną delikatną goryczką w przypadku smażenia owoców z pestkami. A zapach? Oczywiście śliwkowy z lekkim aromatem dymu i pestki. Czujecie już ten smak i zapach? Jeśli opis to dla Was za mało, to koniecznie posmakujcie tego smakowitego wyrobu. Już w następny weekend (2-3 września) w Strzelcach Dolnych, w województwie kujawsko-pomorskim odbędzie się XVII już Święto Śliwki. Podczas tego wyjątkowego dnia będziecie mogli, nie tylko skosztować tych słynnych powideł, ale również zobaczyć tradycyjną metodę ich smażenia. To także świetna okazja do rozsmakowania się w ciastach ze śliwkami, zakupu najdorodniejszych śliwek węgierek oraz skosztowania śliwkowej nalewki.", "url": "https://polskazachwyca.pl/ciekawostki/tu-ze-sliwek-powstaja-prawdziwe-muzy-dolina-dolnej-wisly/", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła śliwkowe z Doliny Dolnej Wisły"}