{"meta_description": "", "title": "Wielokrotnie nagradzane, gęste i pyszne. Te powidła to nasz polski specjał", "content": "Powidła śliwkowe z Doliny Dolnej Wisły w smaku są lekko słodkie oraz kwaskowate z wyczuwalną delikatną goryczką pochodzącą z pestek. Aromat owocowy z przewagą śliwki oraz nutą karmelu i dymu. Do zarejestrowanych w roku 2010 r. we wspomnianym unijnym rejestrze nazw suska sechlońska (ChOG) i śliwka szydłowska (ChOG) dołączył właśnie trzeci polski „śliwkowy” produkt – powidła śliwkowe z Doliny Dolnej Wisły (ChOG). Tym samym Polska posiada już 45 produktów rolnych i środków spożywczych zarejestrowanym jako ChNP, ChOG lub GTS. Dojrzałe owoce śliwy domowej (łac. Prunus domestica L.) odmiany „Węgierka Zwykła”, pochodzące z określonego obszaru geograficznego – Doliny Dolnej Wisły (minimum 75 proc. owoców), miedziany kocioł, ogień podsycany drewnem liściastym, sito – to wszystko czego potrzebują lokalni producenci, aby w przeciągu kilku, kilkunastu godzin wypełnić słoiki słodkim wspomnieniem lata. W położonej na pograniczu województw kujawsko-pomorskiego i pomorskiego, Dolinie Dolnej Wisły, tradycje wytwarzania powideł śliwkowych posiadają długoletnią tradycję. Dość powiedzieć, że w rozwiniętym na tym obszarze sadownictwie już w XVIII wieku przeważała uprawa śliwy domowej odmiany „Węgierka Zwykła”. O wysokiej renomie produktu świadczą także liczne artykuły publikowane zarówno w prasie lokalnej, jak i ogólnopolskiej. Szukając tropów dotyczących powideł śliwkowych z Doliny Dolnej Wisły uważny czytelnik z pewnością trafi na wzmianki w książkach traktujących o tradycjach regionu. Produkt zdobył także szereg nagród na różnego rodzaju konkursach. Skalę sukcesu powideł śliwkowych z Doliny Dolnej Wisły znakomicie odzwierciedla organizowane od 2001 roku w miejscowości Strzelce Dolne Święto Śliwki. Kiedyś święto lokalnej społeczności, obecnie dwudniowa impreza, odwiedzana przez kilkadziesiąt tysięcy osób z całej Polski, będące turystyczną wizytówką regionu.", "url": "https://www.sadyogrody.pl/z_innej_skrzynki/141/wielokrotnie_nagradzane_geste_i_pyszne_te_powidla_to_nasz_polski_specjal,36798.html", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła śliwkowe z Doliny Dolnej Wisły"}