{"meta_description": "", "title": "Hotel Dwór Dwikozy jednym z nowych członków sieci Dziedzictwo Kulinarne Świętokrzyskie - Hotelinfo24.pl", "content": "Sześciu nowych producentów z województwa świętokrzyskiego uzyskało certyfikaty regionalnej sieci Dziedzictwo Kulinarne Świętokrzyskie. Certyfikaty takie przyznano także czterem nowym potrawom – donosi Polska Agencja Prasowa Uroczystość związana z przyjęciem nowych członków sieci odbyła się w hotelu, który sam stał się nowym członkiem tej organizacji – Hotelu Dworu Dwikozy. \"To sieć promująca świętokrzyskie zagłębie tradycji kulinarnej, która działa w ramach Europejskiej Sieci Dziedzictwa Kulinarnego. Należą do niej m.in. hotele, mleczarnie, gospodarstwa agroturystyczne i rybackie, piekarnie, sklepy, restauracje i producenci miodów czy wędlin. Wszystkie podmioty łączy świętokrzyska żywność, oparta na naturalnych, lokalnych produktach\" - poinformowała PAP rzecznik Świętokrzyskiego Urzędu Marszałkowskiego Iwona Sinkiewicz-Potaczała. Oprócz Hotelu Dwór Dwikozy do sieci przystąpiły także: kielecka Piekarnia R. Dobrowolski, starachowicka przetwórnia owoców SPO Twój Ogród, Winnica Płochockich z Daromina, pasieka Prawdziwe Miody z Kazimierzy Małej oraz przetwórnia Fundacja Domy Wspólnoty Chleb Życia z Jonokowic.  Cztery potrawy znalazły się na Liści Produktów Tradycyjnych Ministerstwa Rolnictwa i Rozwoju Wsi i uzyskały odpowiednie certyfikaty. Są to: tradycyjnie wytwarzane masło chmielnickie, udziec dworski z Kunowa - szynka pieczona wieprzowa, pasztetowa radoszycka oraz burocorz bogoryjski, czyli placek z dodatkiem buraka cukrowego. Źródło: PAP – 12.03.2013", "url": "http://www.hotelinfo24.pl/news,10406,2,Hotel_Dwor_Dwikozy_jednym_z_nowych_czlonkow_sieci_Dziedzictwo_Kulinarne_Swietokrzyskie.html", "category": "świętokrzyskie", "sub_category": "Mięso świeże oraz produkty mięsne", "phrase": "Pasztetowa radoszycka"}