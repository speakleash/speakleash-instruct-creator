{"meta_description": "", "title": "PRAŻOKI I ZASMAŻANA KAPUSTA, CZYLI OBIAD PO ŁÓDZKU", "content": "Kiedy pisałem „Roślinną kuchnię regionalną”, kuchnia województwa łódzkiego, była dla mnie zagadką. Oprócz regionu łowickiego, kompletnie nie miałem o niej pojęcia. Przejrzałem dziesiątki książek, czasopism z końca XIX i początku XX wieku. Zaczęła się wyłaniać nietuzinkowa kuchnia międzynarodowa – polska, niemiecka , żydowska i rosyjska. To właśnie w Łodzi, mieszkali przedstawiciele tych narodów. Tworzyli miasto i jego historię – również tą kulinarną. Podział społeczny odznaczał się nie tylko w zasobności portfela, ale również tym, co podawano na stół. W bogatych domach raczono się drogimi owocami morza, dziczyzną, egzotycznymi owocami i warzywami. W domach robotników z fabryk, tkaczek czy szwaczek, królowały ziemniaki, nabiał, kapusta, buraki, owoce z sadów, kasze, roślinny strączkowe i czasami boczek lub słonina oraz podroby. Pory roku dyktowały to, co było na stole. Nie będę opisywał potraw, bo znajdziecie je w mojej książce. Dziś zajrzymy do domów biedniejszej grupy społecznej Łodzi, choć do dziś potrawę podaje się w wielu domach miasta i okolic. Prażoki, mordoklejki, prażuchy, paciuchy, dusicha, prazoki, prażaki, dziady. Tak w województwie łódzkim, określa się potrawę, która składa się z gotowanych ziemniaków, do których pod koniec gotowania, dodaje się mąkę. Następnie intensywnie się ugniata, do uzyskania kleistej masy. Podawane na talerzu najczęściej w formie podłużnych klusek, które formowało się łyżką zanurzoną w tłuszczu. Wierzch polewano wytopionym tłuszczem z boczku i duszoną cebulą. Nieodzownym elementem do prażoków, był kapuśniak lub kapusta zasmażana, a czasami młoda kapusta z koperkiem i zsiadłym mlekiem. W przypadku kapusty zasmażanej, dodawano również wytopiony boczek z przesmażoną cebulą. Potrawa była kaloryczna i energetyczna. Miała dawać siłę robotnikom fabryk. Była potrawą tanią i prostą w przygotowaniu. Dziś już o kuchni łódzkiej wiem o wiele więcej. Fascynuje mnie i będę ją dla Was odkrywał w wersji roślinnej. – 800 g ziemniaków  – 5 łyżek mąki pszennej uniwersalnej  – ½ kg kiszonej kapusty  – 3 liście laurowe  – 6 ziaren ziela angielskiego  – 1 łyżeczka nasion kminku  – 180 g wędzonego tofu  – 2 duże cebule  – 1 łyżeczka wędzonej papryki  – sól i pieprz do smaku  – olej do smażenia – kapustę, liście laurowe, ziele angielskie i kminek włożyć do garnka. Wlać tyle wody, by zakryła kapustę. Gotować na małym ogniu przez godzinę  – cebulę i tofu pokroić w średnią kostkę. Wrzucić na patelnię z rozgrzanym olejem i sporą szczyptą soli. Smażyć do zrumienienia, mieszając od czasu do czasu. Wyłączyć grzanie i dodać paprykę. Wymieszać. Połowę porcji odłożyć do miseczki. Do drugiej na patelni dodać kapustę i zasmażać przez kilka minut, mieszając  – ziemniaki obrać, zalać wodą i dodać soli. Gdy ziemniaki będą już prawie miękkie, odlać tyle wody, by pozostała jej taka ilość, która sięgałaby do połowy ziemniaków. Wierzch posypać mąką i lekko przemieszać. Gotować jeszcze 10 minut na małym ogniu  – ziemniaki z wodą i mąką, dokładnie utłuc tłuczkiem  – masę nabierać łyżką, formując kluski. Układać na talerz i posypać odłożonym tofu z cebulą  – podawać z zasmażaną kapustą", "url": "https://weganon.pl/prazoki-i-zasmazana-kapusta-czyli-obiad-po-lodzku/", "category": "świętokrzyskie", "sub_category": "Gotowe dania i potrawy", "phrase": "Prazoki"}