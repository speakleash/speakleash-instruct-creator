{"meta_description": "Produkt wpisany na listę produktów tradycyjnych w dniu 2015-01-16 w kategorii Produkty mięsne w woj. podlaskim.", "title": "Szynka wędzona z Ejszeryszek - - Portal Gov.pl", "content": "Kształt jest zależny od kształtu mięśnia. Najczęściej okrągły, podłużny, w przekroju owalny. Suwalszczyzna to mieszanka narodów, kultur i ich tradycji kulinarnych. Przenikające się kultury dostarczyły bogactwa potraw, smaków i aromatów. Na terenach tych od lat przestrzega się tradycyjnych receptur i metod produkcji, a szczególnie tradycyjnego procesu wędzenia. „Wędliny robiono na długo przed Drugą Wojną Światową. Każdy gospodarz hodował wieprze i przyrządzał mięso na własny użytek. Zakładów mięsnych w okolicy nie było” (Wywiad przeprowadzony z mieszkańcami wsi Ejszeryszki). Tradycyjna szynka wędzona z Ejszeryszek znana jest od początku XX wieku. Szynka ta, wędzona we dworze Sudawskie, jest wspaniałą spuścizną dorobku kulturowego Państwa Rekoszów i Borchardów. Aby przygotować tradycyjną szynkę wędzoną z Ejszeryszek, mięso z udźca wieprzowego należało podzielić na mniejsze ok. 1-2 kg porcje i włożyć do zalewy, w skład której wchodziły następujące przyprawy: pieprz naturalny, czosnek, sól peklująca, majeranek, lubczyk, bazylia, zioła prowansalskie, kolendra, ziele angielskie, liść laurowy. Szynkę macerowano w zalewie przez pięć do sześciu dni, następnie wędzono ją w ciepłym dymie do temperatury 72°C. „Zazwyczaj wędzono drewnem olchowym. Należało pamiętać, żeby drewno było bez kory, gdyż takie daje ładny zapach i nie smoli wędzonych kawałków mięsa” (Wywiad przeprowadzony z mieszkańcami wsi Ejszeryszki). Uwędzone mięso odkładano na kilka godzin do zimnej komory do ostygnięcia, a następnie przewieszano do specjalnie przygotowanej na ten cel na strychu drewnianej szafy nazywanej w okolicy okraśnikiem.", "url": "https://www.gov.pl/web/rolnictwo/szynka-wedzona-z-ejszeryszek", "category": "podlaskie", "sub_category": "Mięso świeże oraz produkty mięsne", "phrase": "Polędwica wędzona z Ejszeryszek"}