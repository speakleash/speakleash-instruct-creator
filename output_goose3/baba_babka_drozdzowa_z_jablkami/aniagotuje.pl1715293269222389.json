{"meta_description": "Najlepsza i sprawdzona babka drożdżowa. Ta puszysta babka z bakaliami wygląda i smakuje cudownie. Jest to bardzo łatwy przepis na wielkanocne ciasto. Babka jest wilgotna i zawsze się udaje.", "title": "Babka drożdżowa", "content": "Niezwykle puszysta i pachnąca babka drożdżowa Wielkanocna, to wspaniałe ciasto na każdą okazję. Z rodzynkami i lukrem cytrynowym wygląda wspaniale. To jeden z lepszych drożdżowych wypieków. Czas przygotowywania: do 40 minut   Wyrastanie: łącznie 1,5 h   Pieczenie: 170 stopni - 45 minut   Wielkość babki: forma średnicy 22 cm z kominem   Szklanka ma u mnie pojemność 250 ml.  Masło oraz jajka wyjmij z lodówki, by nabrały temperatury pomieszczenia. Mleko możesz dodatkowo lekko podgrzać.   Oddziel żółtka od białek. Białka możesz użyć do zrobienia najlepszych blatów bezowych pod tort bezowy. Pół szklanki mleka, całe drożdże oraz łyżkę cukru (uszczknięta z odważonej już porcji 100 gramów), umieść jednej misce. (Możesz również dodać łyżkę mąki). Rozetrzyj całość i odstaw zaczyn na całe 30 minut, (przykryty ściereczką i ciepłe miejsce). Drugą połowę szklanki mleka wlej do miski z rodzynkami. Niech rodzynki zmiękną i napęcznieją. Po tym czasie w dużej misce umieść mąkę, miękkie masło, resztę cukru, rodzynki z mlekiem, żółtka oraz buzujący zaczyn. Wyrób ciasto - ręcznie lub mikserem z hakami do ciasta drożdżowego. Wystarczy kilka minut. Przykryj ściereczką lub ręcznikiem papierowym i odstaw w ciepłe, nieprzewiewne miejsce Bardzo często włączam piekarnik na 50 stopni, chwilę nagrzewam (do 40 stopni) i do takiego ciepłego pieca wkładam ciasto do wyrośnięcia (piekarnik już wyłączony, a drzwiczki uchylone). Tym razem wyrastanie 30 minut. Ciasto powinno pięknie wyrosnąć. Formę wysmaruj od środka resztkami masła. Ciasto z miski przełóż do formy. (Podczas przekładania ciasta, powinno się ono wystarczająco odgazować. Możesz jednak wcześniej uderzyć w nie pięścią). Wyrównaj powierzchnię ciasta. Formę odstaw w ciepłe miejsce na kolejne 30 minut. Babkę piecz około 45 minut - góra/dół w piekarniku nagrzanym do 170 stopni. Nie wyjmuj babki od razu, tylko lekko uchyl drzwi piekarnika. Po 15 minut możesz wyjąć formę. Babkę zaś należy wyjąć z formy jeszcze ciepłą, ale nie gorącą. Należy położyć ją \"do góry nogami\". Sok z cytryny wymieszaj dobrze z cukrem pudrem. Najlepiej wszystko rozcierać kilka minut w naczynku, nad rondelkiem z gotującą się wodą. Lukier będzie wtedy jeszcze bardziej aksamitny i gładki.  Lukier wylewaj na całkowicie przestudzoną babkę. Od razy posyp też całość startą skórką z cytryny.", "url": "https://aniagotuje.pl/przepis/baba-drozdzowa-z-rodzynkami-i-lukrem", "category": "lubelskie", "sub_category": "Wyroby piekarnicze i cukiernicze", "phrase": "Baba (babka) drożdżowa z jabłkami"}