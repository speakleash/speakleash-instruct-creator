{"meta_description": "Święta Wielkanocne nie należą do moich ulubionych. Najchętniej spędziłabym je gdzieś daleko stąd i przerwę w pracy spożytkowała na wałęsanie się po górach, spacery po plaży lub na snucie się po knajpkach jednej z europejskich stolic i „ładowaniu baterii” poza granicami kraju. Świętowałabym nadejście wiosny, słońca, zieleni, kwiatów i zmiany garderoby na lżejszą.    Rokrocznie…", "title": "Doskonała wegańska baba drożdżowa z rozmarynem i pomarańczą. Wielkanocna.", "content": "Święta Wielkanocne nie należą do moich ulubionych. Najchętniej spędziłabym je gdzieś daleko stąd i przerwę w pracy spożytkowała na wałęsanie się po górach, spacery po plaży lub na snucie się po knajpkach jednej z europejskich stolic i „ładowaniu baterii” poza granicami kraju. Świętowałabym nadejście wiosny, słońca, zieleni, kwiatów i zmiany garderoby na lżejszą. Rokrocznie obiecuję sobie zrealizować taki oto scenariusz, ale później przychodzi myśl, że Święta to jedyny czas, kiedy mogę w miarę swobodnie, bez stresu i pośpiechu pobyć z moją rodziną i ostatecznie ląduję na wsi, u rodziców. Gotuję, piekę, uwijam się w kuchni, jak mróweczka, bo Wielkanoc daje niesamowite możliwości kulinarne. Weganizowanie znanych od dawna potraw i ciast, ale również wymyślanie całkowicie innowacyjnych, takich, które doskonale wpisują się w kuchnię tych świąt to ogromna frajda dla pasjonatów kuchni. W tym roku zaczynam od tradycji, czyli drożdżowej baby. Wzbogaciłam ją w rozmaryn i skórkę pomarańczy. Zamiast rodzynków dodałam suszoną żurawinę i płatki migdałowe. Baba jest świetna. Bardzo apetyczna, odpowiednio wilgotna i aromatyczna. Możecie, podobnie jak ja, polukrować ją lukrem z cukru pudru i soku z cytryny, posypać cukrem pudrem lub zostawić bez posypek i polew. Do koloru, do wyboru. 🙂 Mleko ryżowe wymieszać z ½ łyżeczki kurkumy, doprowadzić do wrzenia i odstawić na bok. Drożdże pokruszyć, zasypać cukrem i odstawić na bok na 10 minut. Następnie dodać ciepłe mleko ryżowe i łyżkę mąki. Wymieszać i odstawić na 15 minut przykryte kuchennym ręczniczkiem. Następnie dodać skórkę pomarańczy, rozmaryn, olej i jednego banana, wymieszać i przesiać mąkę. Wsypać żurawinę. Wyrobić gładkie, lśniące ciasto. Odstawić przykryte ręczniczkiem na około 40 minut. Ciasto powinno podwoić swoją objętość. Przełożyć do formy wysmarowanej olejem, polecam silikonowe. Pozostawić na 15 minut, aby ciasto delikatnie urosło. Następnie piec przez około 45-50 minut w piekarniku rozgrzanym do 190 st. C.", "url": "https://hello-morning.org/2015/03/16/weganska-baba-drozdzowa-z-rozmarynem-i-pomarancza-wielkanocna/", "category": "lubelskie", "sub_category": "Wyroby piekarnicze i cukiernicze", "phrase": "Baba (babka) drożdżowa z jabłkami"}