{"meta_description": "Najlepsza babka drożdżowa, bo wilgotna i długo utrzymuje świeżość. No i naprawdę jest bardzo smaczna. Pyszna! Następnego dnia nie była suchym wiórkiem,", "title": "Najlepsza babka drożdżowa", "content": "Najlepsza babka drożdżowa, bardzo wilgotna i długo utrzymująca świeżość. Baaaardzo, bardzo smaczna. Przepyszna! Wiem co mówię, znam się na drożdżowym, uwielbiam drożdżowe, mogę się doktoryzować z drożdżowego. Podróby cukiernicze bez masła i dobrych jajek wyczuwam z odległości 20 metrów:)  Kto lubi puszyste ciasto z ciągnącym się drożdżowym włóknem, pachnącym masłem i wanilią – będzie w zachwycie. Następnego dnia i jeszcze następnego babka nie była suchym wiórkiem, po który w natłoku pyszności wielkanocnych nikt nie chce sięgnąć. A tak zwykle przecież bywa, prawda? Przedłużenie świeżości ciasto zawdzięcza zaparzeniu mąki wrzącym mlekiem. To przez ten zabieg wyrabiana masa ma nieco inną konsystencję niż zwyczajne ciasto drożdżowe, nie należy się tym niepokoić, w trakcie przygotowania w obróbce jest dość kleiste i ciągnące. Bardzo, bardzo dobry przepis na babkę drożdżową. Choć to skromna, pojedyncza sztuka. Przed jej przygotowaniem zajrzałam do ulubionego “Kucharza Polskiego” z 1932 roku, gdzie żółtka odmierzano na litry, a przepisy na baby pisało się na ilość 4-8 sztuk na raz, bo dla pojedynczej nie opłacało się odpalać pieca. To były czasy! Ciasto drożdżowe jest BARDZO ŁATWE DO PRZYGOTOWANIA, SERIO! PRZECZYTAJ PORADNIK – jak upiec dobre ciasto drożdżowe Przepis uaktualniam, bo otrzymałam do testowania sprzęt Kenwood Chef XL elite. Sprawdzam go na mojej ulubionej drożdżówce.  Myślałam, że mój stary robot jest całkiem ok. Ale komfort pracy na kenwoodowym urządzeniu jest jednak o niebo, niebo lepszy. Pojęcia nie miałam, że ten stary tak bardzo hałasuje i trzepie na boki! To znaczy trochę miałam, ale wydawało mi się, że mi to nie przeszkadza. Człowiek to jednak jest odporna istota:)  Misa robota ma 6,7 l. Duuuża, nic nie chlapie, zmieści porcję mąki nawet na 3 duże chleby albo 30 bułek. Przy takiej małej babce też nie ma problemu, nic się nie wylewa, nie wysypuje, łopatka dobrze zbiera ciasto z brzegów, jest komfort.  Obsługa banalnie łatwa, jedno pokrętło załatwia sprawę szybkości obrotów. Hak do wyrabiania drożdżowego to mega ułatwiacz kuchenny. Mam za sobą tyle wyrobionych ręcznie drożdżówek, na które zużyłam mnóstwo energii i wysiłku, że naprawdę doceniam.  Jak na siłę, z którą pracuje robot – jest cicho. On sobie zagniatał ciasto, a ja rozmawiałam spokojnie przez telefon. Rozmówczyni nawet się nie zorientowała:)  Urządzenie ma też blender kielichowy do koktajli (który kruszy nawet lód), maszynkę do mielenia mięsa, ubija i uciera z wielką mocą silnika 1400W. Jest starannie wykończony i ładny. Może spokojnie stać na stałe na kuchennym blacie. – 3 szklanki mąki (450g)  – 7 g suchych drożdży (lub 35 g świeżych + 100 ml mleka)  – szklanka mleka (250 ml)  – 5 dużych żółtek (6-7 małych)  – 3/4 szklanki cukru (190g)  – 100 g masła (bez dodatku oleju)  – laska wanilii, kilka kropli ekstraktu waniliowego lub łyżeczka wanilii w proszku  – pół szklanki rodzynek (ok. 150g), smażona skórka pomarańczowa, łyżka skórki otartej z cytryny (tylko żółta część)  – szczypta soli  – nieco masła do wysmarowania formy i trochę tartej bułki na lukier  – 5 łyżek cukru pudru wymieszanego z dwiema łyżeczkami soku z cytryny Rodzynki zalać szklanką wrzątku i odstawić na pół godziny, godzinę do namoczenia.  Jeśli używamy świeżych drożdży – wkruszyć je do 100 ml ciepłego, niegorącego mleka, dodać łyżeczkę mąki i cukru, wymieszać. Odstawić na 15 – 20 minut do podrośnięcia. Jeśli zaczyn ze świeżych drożdży nie urósł – kup nowe drożdże i zrób nowy. Na nieaktywnym – ciasto nie urośnie.  Masło rozpuścić w rondelku na małym ogniu i pozostawić do ostudzenia.  Szklankę mąki (150g) wsypać do miski.  Zagotować 250ml mleka i powoli, cienką strużką zalać nim mąkę w misce, jednocześnie energicznie mieszając dłonią, łyżką lub mikserem. Powstanie kleista masa. Jeśli pozostaną grudki czy nierówności – nie szkodzi. Pozostawić do czasu kiedy osiągnie temperaturę pokojową. W tym czasie ubić żółtka z cukrem na jasną pianę.  Wsypać do miski resztę mąki, drożdże (suche lub zaczyn z mlekiem), dodać masę z żółtek i wyrabiać ciasto ręką lub mikserem z końcówkami “hak” ok. 10-15 minut. Wlać po trochu rozpuszczone masło i dalej wyrabiać aż masło zostanie wchłonięte.  Dodać odsączone rodzynki, bakalie i skórkę, wymieszać. Ciasto będzie luźne, nie musi odchodzić od ręki.  Odstawić na godzinę, dwie w ciepłe miejsce bez przeciągów, przykryte ściereczką, do wyrośnięcia. Gdy temperatura w mieszkaniu nie jest zbyt wysoka (poniżej 23 st) wstawiam miskę z ciastem i ściereczką do piekarnika ustawionego na ok. 30 st. (rozgrzewam do 50 st. i wyłączam).  Formę do babki natłuścić masłem i wysypać tartą bułką. Przełożyć do niej wyrośnięte ciasto i ponownie odstawić w ciepłe miejsce na pół godziny. Piekarnik rozgrzać do 170 stopni (funkcja góra- dół, środkowa półka) i do gorącego włożyć formę z ciastem. Piec ok. 40 minut.  Gdyby baba mocno się rumieniła – wyłączyć górną grzałkę lub przykryć ciasto z wierzchu aluminiową folią. Studzić w wyłączonym, lekko uchylonym piekarniku.  Z krojeniem poczekać do całkowitego ostygnięcia, w przeciwnym razie powstanie zakalec.  Kroić ostrym nożem, baba jest delikatna, łatwo zgnieść ją naciskając.  Ciasto polać lukrem z cukru pudru utartego łyżeczką z sokiem z cytryny.   Jeśli lubisz moje przepisy i z nich korzystasz – postaw mi kawę! Kliknij w baner i wybierz!", "url": "https://niebonatalerzu.pl/2014/04/najlepsza-babka-drozdzowa.html", "category": "lubelskie", "sub_category": "Wyroby piekarnicze i cukiernicze", "phrase": "Baba (babka) drożdżowa z jabłkami"}