{"meta_description": "Produkt wpisany na listę produktów tradycyjnych w dniu 2015-07-03\nW kategorii Wyroby piekarnicze i cukiernicze\nW województwie woj. lubelskim", "title": "Baba (babka) drożdżowa z jabłkami - - Portal Gov.pl", "content": "Okrągły z charakterystycznymi pionowymi rowkami z tzw. kominem w środku. Lubelszczyzna od zawsze była regionem rolniczym, w którym bardzo dużą część stanowiło sadownictwo. W strukturze produkcji owoców w sadach dominowały jabłka. Duża część jabłek była eksportowana, a pozostałe jabłka wykorzystywane były przez mieszkańców do przygotowywania różnego rodzaju konfitur, kompotów bądź też stanowiły dodatek do mięs oraz wielu ciast. Bardzo popularnym na tych terenach do dnia dzisiejszego jest wypiek baby drożdżowej z jabłkami. Związane jest to ze świętami Wielkanocnymi, gdzie tradycją jest umieszczenie baby w koszyku do poświęcenia wśród innych pokarmów, co symbolizuje dostatek. Dobrze wyrobione i wypieczone baby drożdżowe są chlubą polskich gospodyń i ozdobą świątecznych stołów. „Nie był to zwykły wypiek, babka wymagała czasu i staranności. Łączyło się składniki, uważano żeby wszystkie miały taką samą temperaturę, ciasto wyrabiano ręcznie, bardzo dokładnie. Potem odstawiano to ciasto, żeby wyrosło. Czasem przebijano, czyli zagniatano jeszcze raz, aby lepiej rosło. Robiono tak nawet trzy razy” (Wywiad przeprowadzony z Mieszkańcami Lublina). Dawniej przy wyrabianiu ciasta panował zwyczaj zamykania drzwi i unikania przeciągów, aby nie ochłodzić ciasta. „Takie wyrośnięte ciasto wstawiało się do pieca, potem bardzo ostrożnie wyciągano i czekano, aż wystygnie. A zapach takiej świeżej baby drożdżowej to był znak, że albo idą święta, albo jest jakaś bardzo wyjątkowa okazja” (Wywiad przeprowadzony z Mieszkańcami Lublina).", "url": "https://www.gov.pl/web/rolnictwo/baba-babka-drozdzowa-z-jablkami", "category": "lubelskie", "sub_category": "Wyroby piekarnicze i cukiernicze", "phrase": "Baba (babka) drożdżowa z jabłkami"}