{"meta_description": "- Na ogłoszenie o pracę odpowiedziało dwóch Polaków. Jedna trzecia zamówionych Ukraińców nie przyjechała. Te truskawki mogą zostać na polu niezebrane - skarży się dziennikarzom Andrzej Bozowski, szef stowarzyszenia", "title": "Truskawki są smaczne, ale mogą pozostać na polu. Prawie nikt nie chce ich zbierać", "content": "- Na ogłoszenie o pracę odpowiedziało dwóch Polaków. Jedna trzecia zamówionych Ukraińców nie przyjechała. Te truskawki mogą zostać na polu niezebrane - skarży się dziennikarzom Andrzej Bozowski, szef stowarzyszenia producentów \"Truskawka Bielińska\". W gminie Bieliny (woj. świętokrzyskie) niemal każda rodzina ma plantację. Łączna powierzchnia upraw w zależności od roku sięga 700 do 100 hektarów. Jedno z największych zagłębi, w których uprawia się polskie truskawki. W tym roku owoce obrodziły i są smaczne, ale nie ma ich kto zbierać. Plantator wylicza klęski, jakie nawiedziły branżę. - Mieliśmy mieć ludzi z Ukrainy. Jedna trzecia nie przyjedzie, ponieważ w kraju wymieniają paszporty na biometryczne. Po ogłoszeniach o pracę publikowanych w Polsce miałem dwa telefony - skarży się plantator w rozmowie z portalem echodnia.eu. Za zaproszenie każdego pracownika z Ukrainy plantator płaci urzędom 30 zł. Obcokrajowcy ze Wschodu często deklarują, że przyjadą, jednak gdy już mają otwartą drogę do Polski, zmieniają plany i wybierają sobie lżejszą pracę. Przedsiębiorca płaci 3 zł za zebranie 2-kilogramowego koszyka. Gwarantuje dach nad głową i wyżywienie. - Na lokalnych pracowników w ogóle nie ma co liczyć. Praktycznie każdy ma jakąś plantację, niektórzy właściciele sami zbierają truskawki. Skończyły się też czasy, że możemy korzystać z pomocy młodzieży szkolnej - dodaje Bozowski. To jeszcze nie koniec listy kłopotów. W tym roku dodatkowo pracę przedsiębiorców skomplikowało wejście w życie nowych regulacji, dotyczących umów dla pracowników sezonowych - tzw. pomocników rolnika. Ich praca objęta jest obowiązkowym ubezpieczeniem wypadkowym, emerytalnym i chorobowym w KRUS. Truskawki już dojrzewają, tymczasem urzędnicy dopiero organizują szkolenie o tym, jak zredagować umowę i w jaki sposób poprawnie oskładkować pensje pomocników. - Boimy się błędów, za które mogą nas pociągnąć do odpowiedzialności finansowej. Właściwie to już słyszę od wielu kolegów, że w tym roku truskawki mogą pozostać na polu niezebrane - podsumowuje szef stowarzyszenia plantatorów. Wynika z tego, że nadchodzi zmierzch legendarnego biznesu. Interes przestaje się opłacać, ponieważ firmy przemysłowe oferują 6 zł za koszyk. Koszty zbioru pochłaniają więc połowę przychodu rolnika. Niedawno pisaliśmy, że na półki sklepów jako polskie trafiają truskawki z Hiszpanii - tam wciąż jeszcze mają pracowników.", "url": "https://wiadomosci.wp.pl/truskawki-sa-smaczne-ale-moga-pozostac-na-polu-prawie-nikt-nie-chce-ich-zbierac-6256365149108353a", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka bielińska "}