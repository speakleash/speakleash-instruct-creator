{"meta_description": "", "title": "Truskawki bielińskie: zbiory będą opóźnione o 2 tygodnie", "content": "Andrzej Bozowski, prezes stowarzyszenia Truskawki Bielińskie informuje, że we wczesnych odmianach pokazały się właśnie kwiaty. Oznacza to, że zbiory będą mogły rozpocząć się za około miesiąc. W porównaniu do poprzedniego roku, opóźnienie w zbiorach będzie wynosiło około dwóch tygodni. Na plantacjach słabych i uszkodzonych plony w tym roku nie będą obfite. Zaszkodził im mróz i opuchlak, czyli larwa, atakująca korzenie. - Nie mamy czym z nim walczyć, bo chemii już nie ma, a biologia także niezbyt pomaga. W niektórych kwaterach wyrządził on naprawdę duże szkody - zaznacza Bozowski. To plus coraz większe koszty i problemy z pracownikami sprawia, że niektórzy plantatorzy zastanawiają się, czy dalej zajmować się truskawką.", "url": "https://www.sadyogrody.pl/owoce/101/truskawki_bielinskie_zbiory_beda_opoznione_o_2_tygodnie,26225.html", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka bielińska "}