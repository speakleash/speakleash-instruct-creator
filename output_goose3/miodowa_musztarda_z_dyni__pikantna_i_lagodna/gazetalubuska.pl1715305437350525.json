{"meta_description": "Dawne pożywienie chłopskie opierało się głównie na produktach roślinnych. Grochu i kapusty nic nie zdołało zastąpić. Te dwa produkty zapewniały wyżywienie przez cały rok. Aby...", "title": "Kapusta kwaszona nadnotecka", "content": "Dawne pożywienie chłopskie opierało się głównie na produktach roślinnych. Grochu i kapusty nic nie zdołało zastąpić. Te dwa produkty zapewniały wyżywienie przez cały rok. Aby przedłużyć przydatność spożycia warzyw, często kwaszono je. W „Kulturze ludowej Słowian” Kazimierz Moszyński (wyd. z 1967 r. tom I) powołuje się na cytaty z książki A. Maurizia „Pożywienie roślinne i rolnictwo w rozwoju dziejowym” (wyd. z 1926 r.) mówiące o pierwotnych sposobach kwaszenia kapusty szatkowanej jak i całych jej głów w wykopanych w ziemi dołach na terenie Małopolski czy też Rosji. Bywało też, że „ludność uczuwa tak bardzo potrzebę kwaszonej kapusty, iż biedni zbierają luźne liście, odcięte kawałki łodygi kapusty i kwaszą te odpadki”. Tradycja kwaszenia kapusty była opisywana również przez Władysława St. Reymonta w „Chłopach”. W części I – Jesień, autor opisał cały proces, począwszy od wycinania kapusty w polu po jej kwaszenie w beczkach: „Cała wieś była zajęta wycinaniem i zwożeniem kapusty; pełno jej było po klepiskach, sieniach i izbach, a jak u niektórych i pod okapami siniały kupy główek. Przed domami, wystawione na deszcz, mokły ogromne beczki”,   „… a na kapuśniskach, leżących nisko za młynem, w torfowiskach, wrzała jeszcze na dobre robota”, „... a robota szła chybcikiem, ino trzaskały noże o głąby, a główki jako te kule raz wraz padały na płachtę i stożyły się w coraz większą kupę. Antek zaś szatkował nad wielkim cebrem przy kominie”. Przepisy na kapustę kwaszoną znajdujemy w „Jedynych praktycznych przepisach” Lucyny Ćwierczakiewiczowej (wyd. z 2004 r., str. 109-110) czy też „Gotuj smacznie i zdrowo” inż. Z. Czerny i mgr M. Strasburger (wyd. 1957 r. str. 472-473). Poszatkowaną kapustę układano w beczkach drewnianych, przesypując ją solą kamienną i ugniatając specjalnie do tego przygotowaną pałką z drewna. Często też bywało, że kapusta była ugniatana przez jednego z domowników, który wcześniej mył dokładnie nogi i wchodził do beczki, ugniatając bosymi stopami kapustę. W Muzeum Kultury i Techniki Wiejskiej w Bogdańcu zgromadzone zostały eksponaty z terenów północnej części województwa lubuskiego związane między innymi z tradycją kwaszenia kapusty. Jest tam np. beczka drewniana i ubijak do kapusty z Lisowa z 1945 r., czy też rzeźba przedstawiająca kobietę ubijającą nogami kapustę (1979 r.). Tradycja produkcji kapusty kwaszonej we wsi Lipki Wielkie (gm. Santok) sięga lat 60-tych. Surowce zaś użyte do jej produkcji pochodzą z własnych gospodarstw. Początkowo kapustę kwaszono tylko na własne potrzeby. Z biegiem lat, gdy powierzchnie upraw warzyw w tym rejonie wzrosły, zorganizowano we wsi skup warzyw, a następnie zajęto się na większą skalę produkcją kapusty kwaszonej. Odmiana kapusty białej „Kamienna głowa” używanej najczęściej do kwaszenia, uprawiana jest w tym regionie od 40 lat. Gleby potorfowe jak i mikroklimat Doliny Noteci nadają kapuście kwaszonej nadnoteckiej niepowtarzalne walory smakowe. Producent: Gospodarstwo Rolno-Spożywcze Henryk Sondej, Lipki Wielkie Szprotawa to malownicze miasto położone w południowej części województwa lubuskiego. Gmina ma charakter rolniczo-przemysłowy z dużymi kompleksami leśnymi wraz z cennymi rezerwatami przyrody. W okresie powojennym na tych terenach dostęp do żywności był bardzo ograniczony. Mieszkańcy w przydomowych ogrodach na własne potrzeby uprawiali podstawowe warzywa tj. marchew, buraki oraz dynię, z których przygotowywali różnorodne dania. Dynia to warzywo nie tylko smaczne, ale zawierające dużo mikroelementów i witamin. Ponadto jest warzywem uniwersalnym, z którego można komponować dania zarówno na słodko jak i na słono, łagodne lub pikantne. Częstą potrawą przygotowywaną z dyni była zupa, zaś spośród dodatków do różnych posiłków była miodowa musztarda z dyni. Pierwszym etapem przygotowania tej niezwykłej musztardy jest zapieczenie dyni wraz z papryką w piekarniku. Po ich upieczeniu warzywa zostają ugniecione z dodatkiem gorczycy, miodu i przypraw. Wszystko mieszane jest drewnianą łyżką. Tak przygotowana pasta doprawiana jest solą oraz pieprzem. „Musztarda służy mi nie tylko jako dodatek do wyrobów wędliniarskich, ale jako też smarowidło na kanapki” (Wywiad przeprowadzony z mieszkańcami gminy Szprotawa). Tradycyjna receptura oraz surowce pozyskiwane z terenu gminy Szprotawa wpisują się w wachlarz spuścizny kulinarnej regionu.  Producent: Pasieka Wędrowna „Debora” Jan Wróblewski, Szprotawa Tradycja uprawy i kiszenia ogórków nadnoteckich sięga lat 50. XX wieku. Przybyła do Lipek Wielkich rodzina kontynuowała i rozpowszechniała proces uprawy i kiszenia ogórków gruntowych. Jednocześnie uprawą i kiszeniem zajmowało się kilka gospodarstw z Ziemi Noteckiej kontynuując tę działalność po dzień dzisiejszy. Do produkcji używane są niezmiennie od lat odmiany rodzime – Polan, Śremski, Monastyrski. Do kwaszenia wykorzystuje się ogórki wysiewane po 8 maja, ponieważ jest to najlepszy termin w tym klimacie sprzyjający szybkiemu i dobremu plonowaniu ogórków. Ogórki kiszone nadnoteckie są produktem charakterystycznym dla klimatu i gleby na tych terenach. Gwarancją specyficznego smaku i aromatu jest metoda kwaszenia przekazywana z pokolenia na pokolenie, stosowane przyprawy i dodatki niezawierające konserwantów. Ponadto, aby ogórki były trwałe i nabrały odpowiedniego smaku, ważne jest dokładne wymycie i wyparzenie beczki do kiszenia ogórków. Następnie należy „na dno beczki ułożyć połowę lub jeśli beczka wysoka 1/3 części liści i przypraw. Układać ogórki pionowo, ciasno, lecz nie ugniatać. Po założeniu do połowy beczki, przełożyć ogórki połową pozostałych liści i przypraw i dopełnić beczkę ogórkami. Wierzch przykryć liśćmi, a następnie dopasować wieko beczki. W przykryciu powinien być otwór, przez który należy uzupełniać beczkę zimną zalewą. Po uzupełnieniu otwór zaczopować. Po pierwszej burzliwej fermentacji ilość zalewy nieco opadnie i wtedy należy sprawdzić czy ogórki są całkowicie pokryte zalewą. W miarę potrzeby ilość zalewy uzupełnić” (Poradnik Gospodyni – „Ogórki kwaszone”, praca zbiorowa 1970 r.). Ogórki kiszone nadnoteckie różnią się od innych niepowtarzalnymi walorami smakowymi, które wynikają z cech doskonałego surowca. Ogórki tradycyjne wykorzystywane są nie tylko dla potrzeb konsumpcyjnych rodziny, ale również prezentowane są na różnych wydarzeniach w gminie jak i poza gminą, tj. m.in. na targach i jarmarkach kulinarnych. Producent: Gospodarstwo Rolno-Spożywcze Henryk Sondej, Lipki Wielkie Papierówka jest deserową odmianą jabłoni domowej. Owoce są dość wrażliwe na transport i dlatego głównie stosuje się je lokalnie. Na terenie gminy Santok, w każdym przydomowym sadzie było przynajmniej kilkanaście drzew owocowych, w tym jabłonie papierówki. Po 1945 r. papierówki, jak i inne zasoby miejscowego sadownictwa, zaczęły być wykorzystywane w kuchni przez nowo przybyłych osadników. Zwyczaj ten szczególnie kultywowany był w Janczewie w gminie Santok. Koło Gospodyń Wiejskich zajęło się szkoleniem młodzieży, tak by miejscowe owoce i warzywa służyły do sporządzania potraw, wypieków, a także przetworów na zimę. Gospodynie z Janczewa zaczęły chętnie używać w swojej kuchni papierówek z drzew, które nie uległy zniszczeniu w okresie wojennym. Z upodobaniem przygotowywały jabłka w syropie używane do dań obiadowych, a także jako słodycze dla dzieci. Do ich przygotowania potrzeba 5 kg papierówek, 5 l wody, 1 kg cukru i kwasek cytrynowy. „Wodę, cukier i kwasek zagotować. Powinniśmy otrzymać syrop. Papierówki (raczej mniejsze) umyć, wykroić szypułki, ogonki pozostawić. Owoce ułożyć ciasno w słoiku i zalać syropem. Pasteryzujemy od 3 do 5 minut, nie dłużej, bo papierówki popękają” („Niezwykłe i tajemnicze smaki Ziemi Lubuskiej” [w:] Gazeta Lubuska). Obecnie tradycja przygotowywania papierówek w syropie nadal kultywowana jest przez młodsze pokolenie, a drzewa jabłoni papierówek są odnawiane przez nowe zasadzenia. Jabłka w syropie stanowią atrakcję dla turystów, a ponadto będąc wizytówką regionu, prezentowane są na różnego rodzaju targach i dożynkach. Producent: Leokadia Wołoszczuk, Janczewo", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/8", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Miodowa musztarda z dyni - pikantna i łagodna"}