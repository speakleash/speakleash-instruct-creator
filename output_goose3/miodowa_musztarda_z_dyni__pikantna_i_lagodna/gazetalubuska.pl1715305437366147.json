{"meta_description": "Receptura szynki tradycyjnej powstała na bazie XIX-wiecznych przepisów staropolskich. Przywieziona została na tereny Ziemi Lubuskiej w latach 40. XX wieku. Przepis ten znają i...", "title": "Szynka tradycyjna", "content": "Receptura szynki tradycyjnej powstała na bazie XIX-wiecznych przepisów staropolskich. Przywieziona została na tereny Ziemi Lubuskiej w latach 40. XX wieku. Przepis ten znają i powielają mieszkańcy okolic Żar oraz Żagania. Cechą wyróżniającą szynkę tradycyjną jest skrupulatne przygotowanie składnika, jakim jest wyselekcjonowany mięsień szynki zrazowej dolnej z ligawką, odpowiednio dobrane przyprawy, a także kilkudniowe wędzenie i przechowywanie. „Mięso na szynki do wędzenia było wykrawane z pojedynczych mięśni i było mniej więcej takiej samej wielkości, co pozwalało na równomierne peklowanie w tym samym czasie. Ważne też było aby każdy kawałek szynki przygotowanej do peklowania miał cienką warstwę tłuszczu co sprawiało, że szynka po uwędzeniu była soczysta. Tak przygotowane elementy były nacierane solą peklującą i układane we wcześniej wyparzonym wrzątkiem glinianym garnku, a każdą warstwę posypywano również pieprzem, prawdziwym zielem angielskim, liściem laurowym i innymi ziołami. Wypełniony garnek dociskany był klepką dębową i obciążany np. kamieniem polnym” (Wywiad przeprowadzony z mieszkańcami wsi Wrzesiny). Peklowanie trwało od 7 do 10 dni w zależności od pory roku jak i od wielkości przygotowanych kawałków mięsa. Bardzo ważne było przekładanie leżakowanego mięsa, żeby równomierne się zapeklowało. Następnie mięso poddawano wędzeniu przez dwa kolejne dni. Najpierw wędzono w niższej temperaturze, aby szynka nabrała intensywnego koloru. Następnie znacznie zwiększano temperaturę, tak aby z szynki aż kapało. „Bardzo istotnym elementem wędzenia było drewno – było to drewno przygotowane dużo wcześniej, suche, no i koniecznie dębowe, z jabłoni oraz gruszy” (Wywiad przeprowadzony z mieszkańcami wsi Wrzesiny). Wędzenie przy użyciu odpowiedniego rodzaju drewna nadaje niepowtarzalnego aromatu i wydobywa pełnię smaku gotowego wyrobu. Producent: Przetwórstwo Mięsne Zbigniew Motyka, Wrzesiny Pierwsze wzmianki o wędzeniu pojawiały się już w Średniowieczu. Ówczesne, dość proste wędzarnie służyły również jako spiżarnie, gdzie jednocześnie odbywało się wędzenie oraz przechowywanie żywności. W miarę upływu wieków udoskonalano konstrukcję wędzarni. Najciekawszą z nich była tzw. konstrukcja niemiecka. Jej idea zasadzała się na połączeniu domowego przewodu kominowego z wędzarnią. Takie niemieckie kominy charakteryzowały się sporą średnicą. Palenisko znajdowało się w piwnicy, a pomieszczenie wędzarnicze na piętrze i było tak duże, że umożliwiało także przechowywanie żywności. Tradycja wędzenia w kominach przyszła na ziemie Szprotawsko-Wiechlickie wraz z mieszkańcami Prus. Wielonarodowościowa ludność, zamieszkująca Szprotawę starała się kultywować tradycję regionu, z którego pochodziła. Dlatego w okolicach Szprotawy zachowało się wiele poniemieckich wędzarni, które również obecnie są używane. Szynka z komina wędzona była dwufazowo. Pierwsze wędzenie to wędzenie gorącym dymem, po wcześniejszym podsuszeniu, w temperaturze 40-60C. Używało się w tym celu dymu od średniego do gęstego, przy małym dostępie powietrza. W tej fazie szynka zostawała przesycona składnikami dymu. Drugie wędzenie to wędzenie zimne. Odbywało się w temperaturze 16-22C, przy różnej gęstości dymu, wysokiej wilgotności i szybkim przepływie powietrza. Trwało od kilku godzin do 14 dni. Naprzemienne etapy suszenia i wędzenia zimnego trwały przez okres nawet do 3 miesięcy. Dodatkowo szynka z komina swoją wyjątkowość zawdzięczała użyciu do jej produkcji różnego rodzaju przypraw, m.in. soli morskiej, pieprzu, czosnku, estragonu, kolendry, owocu jałowca, ziela angielskiego, liścia laurowego, rozmarynu, cząbru oraz mieszanki ziół. Szynka wędzona z komina została nagrodzona w konkursie Nasze Kulinarne Dziedzictwo - Smaki Regionów „Perła 2017”.  Producent: Pałac Wiechlice Zbigniew Czmuda, Wiechlice Województwo lubuskie jest bardzo bogate we wszelkiego rodzaju akweny wodne takie jak rzeki, zalewy i przede wszystkim jeziora. Często tereny te nazywane są krainą pięciuset jezior, choć w rzeczywistości jest ich około sześciuset. Są one rajem dla wędkarzy, na wielu zbiornikach znajdują się stanowiska wędkarskie i można na nich złowić imponujące okazy ryb. Złowione ryby są wartościowym produktem spożywczym, dostarczają wielu cennych składników odżywczych. „Zalicza się je do grupy produktów wysokobiałkowych, zawierających tłuszcze i rozpuszczalne w nich witamin A, D i E oraz witaminy z grupy B, a także składniki mineralne, głównie wapń, jod i fosfor. Białko ryb jest pełnowartościowe, zawiera wszystkie niezbędne aminokwasy, jest tak samo – lub nawet lżej - strawne i przyswajalne jak białko chudych zwierząt” (Praca zbiorowa „Dobra Kuchnia. Żywienie w rodzinie”). Ryby spożywane są od niepamiętnych czasów, początkowo suszone, pieczone nad ogniskiem lub smażone, a z czasem zaczęto je też wkładać do zalewy. Mieszanka rybna w zalewie octowej przygotowywana jest z rożnego rodzaju mięsa ryb pozyskanych z akwenów wodnych województwa lubuskiego, w szczególności akwenów wodnych mieszczących się na terenie gminy Bledzew takich jak: jezioro Cisie, jezioro Chycińskie czy Zalew Bledzewski, który położony jest w zalesionym wąwozie. Zalew zasilają dwie rzeki - Obra i Struga Jeziorna. Charakteryzuje się on czystością wody, wolnej od zanieczyszczeń przemysłowych, co zdecydowanie przekłada się na niepowtarzalne walory smakowe pozyskiwanych z niego ryb. Przepis, według którego przyrządza się ryby w zalewie octowej, jest wykorzystywany w tym regionie od bardzo dawna. Rybacy, wracając do domów, dostarczali różnego rodzaju i różnej wielkości ryby. Zawsze starano się, aby nic się nie zmarnowało, dlatego zaczęto przygotowywać ryby w zalewie octowej. Gospodynie do przygotowania mieszkanki rybnej w zalewie octowej wykorzystywały wszystkie ryby, jednak najlepsze były te małe, które mogły być włożone do słoi w całości. Ryby po oczyszczeniu z łusek, wypatroszeniu i umyciu należy usmażyć (małe w całości, duże po podzieleniu na kawałki). Usmażone ryby należy włożyć do słoja i zalać wcześniej przygotowaną zalewą z octu, wody, cukru, soli, ziela angielskiego, liści laurowych i cebuli. Tak przygotowany słoik po wystudzeniu należy przenieść do chłodnego miejsca (piwnicy). Mieszanka rybna w zalewie octowej podawana jest na stół przy każdej okazji spotkań rodzinnych, a także wszelkiego rodzaju odwiedzin znajomych oraz turystów. Bardzo często tak przyrządzone ryby podawane są też podczas Świąt Bożego Narodzenia jako jedna z 12 potraw wigilijnych. Producent: Gospodarstwo Agroturystyczne „Dolatówka”, Bledzew W południowej części Pojezierza Lubuskiego, w Kotlinie Kargowskiej znajdują się Jeziora Wojnowskie (zachodnie i wschodnie). W dawnych czasach jeziora te nosiły nazwy jeziora Kramskiego i jeziora Tuchola. Zapiski związane z różnymi roszczeniami cystersów ze wsi Obra, a innymi mieszkańcami tej okolicy bardzo często odnosiły się do połowów na owych jeziorach różnymi rodzajami sieci rybackich tj. niewodami, słępami i więcierzami. Jeziora te zasilane są rzeką Gniła Obra i stanowią doskonałe miejsce do rozrodu i rozwoju wielu gatunków ryb. Tereny te od zawsze przyciągały ludzi kochających wodę oraz pochodzące z niej jakże smaczne i różnorodne ryby. Dlatego też od dawien dawna na tych jeziorach prowadzona była gospodarka rybacka. Ryby przez mieszkańców Wojnowa przetwarzane były na wiele sposobów. Najpopularniejszym sposobem było ich smażenie, wędzenie, a z mniejszych ryb przygotowywanie potraw, z których bardzo znany był paprykarz wojnowski. Sposób przygotowania potrawy nie zmienił się na przestrzeni lat. Na początku gospodynie po oczyszczeniu ryb, parzą je we wrzątku i usuwają z nich ości, skórę oraz płetwy. Otrzymane mięso ryb po obróbce jest mielone i łączone z ugotowanym ryżem, koncentratem pomidorowym, cebulą i przyprawami. „Prawdziwym przysmakiem był paprykarz. Trzeba się było trochę narobić, ale było warto” (Wywiad z mieszkańcami Kotliny Kargowskiej). Paprykarz wojnowski to bardzo pożywna pasta, która najlepiej smakuje rozsmarowana na świeżej kromce chleba. Na terenie Wojnowa odbywa się co roku Wojnowska Biesiada Rybacka, której celem jest podtrzymanie tradycji o rybackich korzeniach miejscowości. Dodatkowo podczas biesiady odbywa się degustacja dań przygotowanych na bazie ryb złowionych w jeziorach. Producent: Grzegorz Koza Fisch-Net, Rybacka Chata", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/6", "category": "lubuskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Miodowa musztarda z dyni - pikantna i łagodna"}