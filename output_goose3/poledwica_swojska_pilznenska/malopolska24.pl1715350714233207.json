{"meta_description": "11 lipca b.r kolejne dwa produkty Przedsiębiorstwo Przemysłu Mięsnego \"Taurus\" z Pilzna zostały wpisane na Listę Produktów Tradycyjnych Ministerstwa Rolnictwa i Rozwoju Wsi.", "title": "Lider produktów tradycyjnych z Pilzna | 24", "content": "11 lipca br. kolejne dwa produkty Przedsiębiorstwo Przemysłu Mięsnego „Taurus” z Pilzna zostały wpisane na Listę Produktów Tradycyjnych Ministerstwa Rolnictwa i Rozwoju Wsi. Tym samym polędwica swojska pilzneńska i boczek swojski pilzneński dołączyły do 13 wyrobów produkowanych przez firmę „Taurus” i znajdujących się na Liście. Województwo podkarpackie jest liderem w dziedzinie wyrobów tradycyjnych w Polsce, posiada ich łącznie 111 i zajmuje trzecie miejsce w kraju. Kolejne wyroby z Pilzna reprezentują linię tzw. „swojskich”, produkowanych zgodnie z tradycyjnymi recepturami pochodzących z okolic Pilzna. Co więcej są także produktami mającymi prawo stosować tytuł Polskiego Godła Promocyjnego „Teraz Polska”. Fundacja Polskiego Godła Promocyjnego już w ubiegłym roku przyznała prawo do korzystania z tego znaku PPM „Taurus” obejmującego serię produktów tradycyjnych spod znaku swojskie pilzneńskie czyli szynkę, polędwicę i boczek oraz golonkę podkarpacką z Pilzna.  „Na Podkarpaciu, w przeciwieństwie do reszty kraju, to branża mięsna jest w czołówce firm rejestrujących swoje wyroby jako produkty tradycyjne. Traktujemy to z jednej strony jako element promocji, ale z drugiej przywiązanie do tradycji wędliniarskich mających często ponad 100-letnią historię” – mówi Stanisław Jarosz, właściciel PPM „Tauru” z Pilzna. „Oferujemy szeroką gamę najwyższej jakości wyrobów produkowanych w zakładach wyposażonych w nowoczesne urządzenia i spełniających wymagane standardy techniczno-sanitarne. Produkcja odbywa się pod nadzorem weterynaryjnym, a firma gwarantuje bezpieczeństwo zdrowotne swoich produktów” – podkreśla prezes Jarosz. Boczek swojski pilzneński to wędzonka z peklowanego boczku bez kości i skóry. Przy jej wyrobie, dla podkreślenia smaku i zapachu, używane są tylko naturalne przyprawy, a wędzenie odbywa się bezpośrednio nad paleniskiem w naturalnym dymie z drewna olchowego. Z kolei polędwica swojska pilzneńska to wędzonka otrzymana z peklowanej polędwicy wieprzowej, wędzonej, pieczonej; przygotowywanej wg. starych przepisów wywodzących się z lokalnych tradycji masarskich. Na wyjątkowe okazje, np. przy okazji wesel, przygotowywana jest jako polędwica faszerowana. Producent pragnący wpisać produkt na Listę Produktów Tradycyjnych Ministerstwa Rolnictwa i Rozwoju Wsi musi udokumentować, że był on wytwarzany co najmniej 25 lat temu poprzez odnalezienie niezbędnych informacje w historycznych źródłach. We wniosku, oprócz opisu składników i receptury danej potrawy, należy też uwzględnić zmiany, jakie zaszły w sposobie jej przyrządzania dotyczące np. wykorzystywania młynków lub innych urządzeń, które zastąpiły dawne sposoby mielenia czy rozdrabniania. Listę prowadzą urzędy marszałkowskie, które przyjmują i oceniają wnioski o rejestrację produktu. Następnie wnioski te opiniuje – wybrana przez urząd – izba gospodarcza zrzeszająca podmioty wytwarzające produkty tradycyjne. Potem wnioski przesyłane są do ministerstwa rolnictwa, gdzie zapada ostateczna decyzja o wpisaniu produktu na listę. Cała procedura trwa około dwóch miesięcy.", "url": "https://www.malopolska24.pl/index.php/2012/08/lider-z-pilzna/", "category": "podkarpackie", "sub_category": "Mięso świeże oraz produkty mięsne", "phrase": "Polędwica swojska pilzneńska"}