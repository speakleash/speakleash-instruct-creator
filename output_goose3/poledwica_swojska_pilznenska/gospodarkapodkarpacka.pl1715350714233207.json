{"meta_description": "", "title": "Taurus liderem produktów tradycyjnych", "content": "PILZNO. Kolejne dwa produkty Przedsiębiorstwo Przemysłu Mięsnego „Taurus\" z Pilzna zostały wpisane na Listę Produktów Tradycyjnych Ministerstwa Rolnictwa i Rozwoju Wsi. Tym samym są to polędwica swojska pilzneńska i boczek swojski pilzneński. Łącznie Taurus ma 13 wyrobów na ministerialnej liście, będąc liderem nie tylko w województwie podkarpackim, ale i w kraju. - Te wyroby reprezentują linię tzw. swojskich, produkowanych zgodnie z tradycyjnymi recepturami pochodzących z okolic Pilzna – mówi Fryderyk Kapinos, dyrektor marketingu Taurusa. – Pamiętam z domu rodzinnego, że tak właśnie robiło się produkty wędliniarskie. Obydwa produkty mają też tytuł Polskiego Godła Promocyjnego „Teraz Polska”. Fundacja Polskiego Godła Promocyjnego już w ubiegłym roku przyznała prawo do korzystania z tego znaku PPM „Taurus” obejmującego serię produktów tradycyjnych spod znaku swojskie pilzneńskie czyli szynkę, polędwicę i boczek oraz golonkę podkarpacką z Pilzna. - Na Podkarpaciu, w przeciwieństwie do reszty kraju, to branża mięsna jest w czołówce firm rejestrujących swoje wyroby jako produkty tradycyjne. To z jednej strony jako promocji, a drugiej przywiązanie do tradycji wędliniarskich mających często ponad stuletnią historię - mówi Stanisław Jarosz, właściciel PPM „Tauru” z Pilzna. - Oferujemy szeroką gamę najwyższej jakości wyrobów produkowanych w zakładach wyposażonych w nowoczesne urządzenia i spełniających wymagane standardy techniczno-sanitarne. Boczek swojski pilzneński to wędzonka z peklowanego boczku bez kości i skóry. Przy jej wyrobie, dla podkreślenia smaku i zapachu, używane są tylko naturalne przyprawy, a wędzenie odbywa się bezpośrednio nad paleniskiem w naturalnym dymie z drewna olchowego. Z kolei polędwica swojska pilzneńska to wędzonka otrzymana z peklowanej polędwicy wieprzowej, wędzonej, pieczonej; przygotowywanej wg starych przepisów wywodzących się z lokalnych tradycji masarskich. Na wyjątkowe okazje, np. przy okazji wesel, przygotowywana jest jako polędwica faszerowana.", "url": "http://gospodarkapodkarpacka.pl/news/view/2833/taurus-liderem-produktow-tradycyjnych", "category": "podkarpackie", "sub_category": "Mięso świeże oraz produkty mięsne", "phrase": "Polędwica swojska pilzneńska"}