{"meta_description": "Żuchel to placek ziemniaczany z kawałkami przypieczonego boczku lub słoniny. Jest tradycyjnym daniem na Kaszubach wpisa…", "title": "Na Kaszubach pieką żuchel. Spróbowałam i od razu pokochałam, ale długo musiałam prosić o ten przepis", "content": "Na Kaszubach pieką żuchel. Spróbowałam i od razu pokochałam, ale długo musiałam prosić o ten przepis Na Kaszubach pieką żuchel. Spróbowałam i od razu pokochałam, ale długo musiałam prosić o ten przepis Żuchel to placek ziemniaczany z kawałkami przypieczonego boczku lub słoniny. Jest tradycyjnym daniem na Kaszubach wpisanym na ministerialną listę produktów regionalnych w województwie pomorskim. Jedynie tam żuchel cieszy się popularnością, a szkoda, bo to genialne danie zdecydowanie zasługuje na więcej uwagi. Przepis zdobyłam od gospodyni z KGW, a nie było to łatwym zadaniem, gdyż patent na udany żuchel to ściśle strzeżona tajemnica. Żuchel (blacharz, sztydrych, kartoflak) na stołach mieszkańców województwa pomorskiego gości od pokoleń, a w Borach Tucholskich przyrządzano go jeszcze przed drugą wojną światową. Dawniej żuchel wypiekany był głównie jesienią i zimą. Ziemniaki ucierano w takiej ilości, aby wypełnić od dwóch do trzech blach, gdzie znajdowały się już smażone szpyrki, które pozyskiwano z boczku wieprzowego lub słoniny (jesienią używano okrasy z gęsi). Następnie blachy wkładano do piekarnika lub pieca kaflowego opalanego drewnem. Przy przygotowywaniu tego dania należało pamiętać, aby dobrze wymieszać ciasto, tak żeby cała kartoflanka nie osadziła się na dnie blachy. Co jeszcze trzeba wiedzieć, by przygotować idealny żuchel? Lista składników na żuchel jest bajecznie prosta i krótka. Do stworzenia tego pysznego ziemniaczanego placka w kaszubskiej wersji potrzeba jedynie ziemniaków, nieco wędzonego boczku oraz soli. Ani mąka, ani jajka nie są potrzebne, pod warunkiem że placek zostanie przygotowany z odpowiednich ziemniaków. Najlepsze na żuchel będą kartofle typu B, a najlepiej C, im bardziej mączyste, tym lepiej. W sklepie szukaj więc takich odmian, jak: Bryza, Ibis, Gustaw, Aster, Gracja, Mila, Tajfun czy Beryl. Gospodynie dodają do podstawowego przepisu na żuchel odrobinę masła. Tłuszcz pokrojony na kawałki ląduje na wierzchu placka ziemniaczanego, dzięki czemu danie zyskuje piękny kolor i chrupkość. Wnętrze natomiast staje się delikatniejsze i nabiera przyjemnych, maślanych nut. Kolejnym patentem na \"ulepszenie\" ziemniaczanego placka jest odsmażanie pokrojonych już kawałków na maśle, najlepiej na drugi dzień.", "url": "https://pysznosci.pl/na-kaszubach-pieka-zuchel-sprobowalam-i-od-razu-pokochalam-ale-dlugo-musialam-prosic-o-ten-przepis,7015042594401120a", "category": "pomorskie", "sub_category": "Gotowe dania i potrawy", "phrase": "Żuchel (blacharz, sztydrych, kartoflak)"}