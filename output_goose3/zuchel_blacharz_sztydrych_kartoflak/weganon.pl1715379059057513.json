{"meta_description": "", "title": "KASZUBSKIE NAGIE KLUSKI (NADŻÉ KLÓSCZI)", "content": "Z czym najczęściej kojarzy się nam kuchnia kaszubska? Oczywiście z potrawami z ryb, bo Kaszuby jeziorami i Bałtykiem stoją. Jednak nie tylko ten produkt jest charakterystyczny dla tego regionu. Również brukiew, truskawki i oczywiście ziemniaki. Z tych ostatnich powstają prawdziwe pyszności od wielu pokoleń. Ciszka kaszubska, czyli ugotowana masa z ziemniaków z dodatkiem kaszy jęczmiennej lub gryczanej w formie walca. Gotowana w specjalnie dedykowanych woreczkach lnianych (przepis znajdziecie w mojej książce „Kasze w roślinnej kuchni regionalnej”). Kaszubskie kluski z tartych ziemniaków, szadolce i kulanki. Wypiekany placek ziemniaczany, czyli żuchel (blacharz, sztydrych, kartoflak). Placki ziemniaczane, znane jako plince. Ziemniaki w mundurkach zwane pulkami. Dziś przedstawiam Wam przepis na kaszubskie nagie kluski, które nie są znanymi w całej Polsce kluskami z tartych ziemniaków, kluskami żelaznymi, przecierakami itp. Nagie kluski, zwane nadżé klósczi po kaszubsku to niezwykle pyszna propozycja dla tych, którzy uwielbiają wszelkie kluski. Robione są z tartych ziemniaków z dodatkiem gotowanych w proporcji 1:1. Znajdziecie przepisy, gdzie do masy dodaje się jajka, ale również bez ich dodatku. Ja właśnie skorzystałem z takiego przepisu. Miałem przyjemność poznać osobiście panią, która jest propagatorką i znawczynią kuchni kaszubskiej. Pani Zyta Górna ze Zgorzałego, to prawdziwa kopalnia wiedzy o kuchni tego regionu. Jest Prezeską Fundacji Izby Regionalnej Zyta. Miałem przyjemność próbować przetworów z truskawki kaszubskiej (konfiturę, sok, nalewkę), oraz niepowtarzalny w smaku kuch młodzowy pani Zyty. Powracając do przepisu na kluski, Pani Zyta do masy z ziemniaków surowych i gotowanych, dodaje mąkę żytnią zamiast pszennej. Kluski są nieprawdopodobnie delikatne i na głowę biją te, które są z tylko tartych ziemniaków i z dodatkiem jajek. Najlepsze są odsmażane wraz z duszoną cebulką i w towarzystwie surówki z kiszonej kapusty. Ilość składników w przepisie, jest na sporą porcję, ale uwierzcie mi. Pochłoniecie nadżé klósczi z prawdziwym smakiem.  – ziemniaki obieramy. 1 kg gotujemy w osolonej wodzie i ciepłe przeciskamy przez praskę lub dokładnie tłuczemy  – drugi kilogram ścieramy na tarce na najmniejszych oczkach. Masę wylewamy na sito wyłożone gazą, które układamy nad miską. Mieszamy masę kilka razy łyżką i pozostawiamy do odcieknięcia na 15 minut  – wylewamy płyn z miski, pozostawiając skrobię. Dodajemy ziemniaki ugotowane, tarte, sól i pieprz do smaku oraz mąkę. Dokładnie mieszamy. Polecam najpierw ugotować jedną kluskę i sprawdzić, czy nie dosypać mąki, bo ziemniaki są różnej jakości   – w garnku zagotowujemy osoloną wodę. Nabieramy łyżeczką masę i kładziemy na wodę. Gotujemy na średnim ogniu kluski, około 2 minut od wypłynięcia  – podajemy ze zrumienioną cebulką i surówką z kiszonej kapusty", "url": "https://weganon.pl/kaszubskie-nagie-kluski-nadze-klosczi/", "category": "pomorskie", "sub_category": "Gotowe dania i potrawy", "phrase": "Żuchel (blacharz, sztydrych, kartoflak)"}