{"meta_description": "Produkt wpisany na listę produktów tradycyjnych w dniu 2017-10-11\nW kategorii Warzywa i owoce\nW województwie woj. małopolskim", "title": "Śliwki w zalewie korzennej z Wolicy - - Portal Gov.pl", "content": "Na przełomie XIX i XX w. tereny gminy Łącko, gdzie leży wieś Olszana z przysiółkiem Wolica, należały do jednego z największych ośrodków sadowniczych Małopolski. Zasobny w owoce teren zasłynął przetwórstwem owocowym, szczególnie śliwek i jabłek. Miejscowa ludność powszechnie używała śliwek zarówno świeżych, jak i suszonych, do różnych potraw, zarówno codziennych, jak i świątecznych. Z przetworów śliwkowych dominowały powidła, dżemy śliwkowe lub mieszane, konfitury i kompoty. Specyficzny rodzaj kompotu – śliwki w zalewie korzennej, wywodzi się zarówno z tradycji kuchni ludowej Górali i Lachów Sądeckich (na pograniczu których leży Olszana i Wolica), a dawną kuchnią mieszczańską. Do przygotowania śliwek w zalewie korzennej używa się śliwek węgierek z własnego sadu. Każdą z nich, po umyciu i wysuszeniu, nakłuwa się wykałaczką, aby nie popękały podczas parzenia. Przygotowuje się syrop z wody, cukru, goździków, cynamonu, i wedle uznania, z wanilii. Do gotującego syropu wykłada się śliwki i parzy się je pod przykryciem do momentu, aż lekko zmiękną. Następnie śliwki delikatnie układa się w słojach i zalewa wystudzonym syropem. Śliwki w zalewie korzennej uważane były za danie bardzo eleganckie, podawane w uroczyste dni, przy świątecznym obiedzie, w niedzielę, jako poczęstunek dla gości. Jak podkreślają mieszkańcy Wolicy, kompot ten różnił się od zwykłych kompotów śliwkowych, przede wszystkim tym, że posiadał bardzo mocny, korzenny zapach. Dawniej podawano go w miseczkach – wówczas dolewano trochę przegotowanej wody, aby syrop nie był za słodki. Obecnie, śliwki w zalewie korzennej, podawane są również bez syropu jako przystawka m.in. do różnego rodzaju mięs.", "url": "https://www.gov.pl/web/rolnictwo/sliwki-w-zalewie-korzennej-z-wolicy", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Śliwki w zalewie korzennej z Wolicy"}