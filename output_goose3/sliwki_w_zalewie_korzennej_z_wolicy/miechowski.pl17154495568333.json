{"meta_description": "W niedzielę 22 sierpnia odbył się Małopolski Festiwal Smaku w Miechowie. Wydarzenie cieszyło się niezmiernie dużym zainteresowaniem. Wśród gości znaleźli się m.in.: Łukasz Smółka – Wicemarszałek WM, Andrzej Adamczyk – Minister Infrastruktury, Ryszard Terlecki - Wicemarszałek Sejmu RP, Marek Pęk – Wicemarszałek Senatu RP, Elżbieta Duda – Poseł RP, Piotr Ćwik – Minister, Zastępca Szefa", "title": "Małopolskie smaki oraz folklor w Miechowie", "content": "W niedzielę 22 sierpnia odbył się Małopolski Festiwal Smaku w Miechowie. Wydarzenie cieszyło się niezmiernie dużym zainteresowaniem. Uczestnicy Małopolskiego Festiwalu Smaku w Miechowie mogli skosztować podpłomyków, gołąbków, żeberek, kurczaka po miechowsku czy miechowskiej zupy z serwatki – a to tylko niektóre z przysmaków jakie gościły na miechowskim rynku! Małopolski Festiwal Smaku, to okazja do tego, aby pokazać co w regionie jest najsmaczniejsze i najcenniejsze, a także spotkać się i razem rozsmakować w naszych produktach regionalnych – mówił Łukasz Smółka – Wicemarszałek WM. Wyraził także wdzięczność mieszkańcom regionu za zaangażowanie i czynny udział w wydarzeniu. Szefem festiwalowej kuchni w Miechowie był Andrzej Polan, znakomity kucharz i restaurator, wtórowały mu członkinie Kół Gospodyń Wiejskich i lokalni producenci, którzy wystawili swoje stoiska z małopolskimi przysmakami. Festiwalowi towarzyszył quiz wiedzy o Małopolsce oraz Konkurs na najsmaczniejszy produkt. • I miejsce dla Koła Gospodyń Wiejskich w Nasiechowicach za żeberka po cygańsku, • II miejsce dla Stowarzyszenia Koło Gospodyń Wiejskich w Bukowskiej Woli za staropolski kociołek z chlebkiem czosnkowym, • III miejsce dla Koła Gospodyń Wiejskich Cianowice za łojoki – kluski na łoju z rosołem. • I wyróżnienie dla Koła Gospodyń Wiejskich w Diewięciołach za placki z cukinii z sosem czosnkowym, • I miejsce dla Produkcji Wędlin Regionalnych u Mądrego za polędwicę w ziołach Mądrego, • II miejsce dla Bio-Farmy za żurek żytni od cioci Stasi, • III miejsce dla Przetwórni Miękinia Marta Tarka za mus z antonówek z białą czekoladą. • I wyróżnienie dla Pasieki Kordecki i Wnukowie za miód nostrzykowy, • II wyróżnienie dla Gospodarstwa Wolica Danuta Rybska za śliwki w zalewie korzennej z Wolicy. Małopolskiemu Festiwalowi Smaku towarzyszył Miechowski Festiwal Folklorystyczny. Na festiwalowej scenie odbyły się koncerty następujących grup folklorystycznych: Zespół Pieśni i Tańca „Sułkowianie”, Zespół Pieśni i Tańca „Łapanowianie, Młodzieżowy Zespół Folklorystyczny „Orawiacy”, Zespół Pieśni i Tańca „Ziemia Kroczycka”, Zespół Tańców i Pieśni Bałkańskich „IGLIKA”, Zespół Folklorystyczny „Bobrowianie”, Zespół „Ocalić od Zapomnienia” oraz Zespół Pieśni i Tańca „Miechowiacy”. Na ostatni już Małopolski Festiwal Smaku zapraszamy jeszcze do Krynicy-Zdroju w dniach 3-4 września br.", "url": "https://miechowski.pl/2021/08/23/malopolskie-smaki-oraz-folklor-w-miechowie/", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Śliwki w zalewie korzennej z Wolicy"}