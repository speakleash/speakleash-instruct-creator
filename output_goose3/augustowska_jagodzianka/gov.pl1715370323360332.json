{"meta_description": "Produkt wpisany na listę produktów tradycyjnych w dniu 2016-10-14 w kategorii Wyroby piekarnicze i cukiernicze w woj. podlaskim.", "title": "Augustowska jagodzianka - - Portal Gov.pl", "content": "Bułeczki z ciasta drożdżowego z nadzieniem z jagód, wierzch przyozdobiony kruszonką. Długość jednej bułeczki około 10 cm. Masa jagodzianki od 65 g do 70 g. Zewnętrzna od ciemnozłocistej do jasnobrązowej. W przekroju ciasto żółto-kremowe z fioletowym (jagodowym) nadzieniem. W dotyku miękkie, pulchne ciasto, w środku z wilgotną masą jagodową. Tradycja zbieractwa jagody czarnej jest elementem tożsamości społeczności lokalnej Augustowa i okolic. Trwa ona nieprzerwanie od XV wieku. Ilość i dostępność jagody czarnej w Puszczy Augustowskiej oraz walory smakowe, zdrowotne i technologiczne sprawiły, że mieszkańcy ww. terenów zawsze wykorzystywali ten surowiec w przygotowywaniu przeróżnych dań i wypieków. „Jagód jest bardzo dużo w całej Polsce, ale tak czystych i dobrych w lasach jeszcze nadal istnieją, no nic nie przewiduje (…) przemysłu, który byłby trucicielem lasów i wód, więc mamy nadal niepowtarzalne te całe zbiory” (Wywiad przeprowadzony z mieszkańcami Augustowa). Jagoda czarna stała się bardzo ważnym składnikiem codziennej diety. Przetwórstwo owoców leśnych polegało głównie na przygotowaniu soków, powideł, dżemów i suszeniu owoców na własne potrzeby. Mieszkańcy Augustowa i okolic mając dostęp do bogactwa czarnych jagód przygotowywali niewielkie bułeczki z jagodowym nadzieniem. Tradycja wypieku bułek jagodzianek sięga w regionie Puszczy Augustowskiej wieku XVIII. Przez ten okres niemal każda rodzina wypracowała swoją metodę produkcji przekazywaną z pokolenia na pokolenie. Główne elementy i główne etapy ich przygotowania jednak pozostały niezmienne. Na początku przygotowywane jest ciasto z mąki pszennej, drożdży, wody, soli, mleka oraz cukru i jaj. Po odpowiednim przygotowaniu ciasta pozostawia się je do wyrośnięcia. Następnie ciasto należy rozwałkować i podzielić na równe części. Na kawałek ciasta nakładane jest nadzienie przygotowane z jagód i cukru. Na koniec formowane są bułeczki w odpowiedni kształt i wypiekane do uzyskania odpowiedniego złocistego koloru. Cechą charakterystyczną augustowskiej jagodzianki jest większy stosunek nadzienia jagodowego do ilości ciasta. Dzięki zachowanym takim proporcjom augustowska jagodzianka zyskała popularność nie tylko w regionie, ale również w całej Polsce. „Od wielu lat jestem fanem jagodzianek i jak tylko podróżuję przez Augustów zajeżdżam do cukierni (…)” (Wywiad przeprowadzony z mieszkańcami Augustowa).", "url": "https://www.gov.pl/web/rolnictwo/augustowska-jagodzianka", "category": "podlaskie", "sub_category": "Wyroby piekarnicze i cukiernicze", "phrase": "Augustowska jagodzianka"}