{"meta_description": "Augustów - najmilsze miasto Polski, najpiękniejsze polskie uzdrowisko, stolica turystyczna województwa podlaskiego. Serwis augustow.pl to przewodnik po atrakcjach i szlakach turystycznych, wydarzeniach kulturalnych i sportowych, informacje dla inwestorów i kuracjuszy. Zapraszamy!", "title": "Kulinaria", "content": "Kiedy przegląda się karty dań tutejszych restauracji, uwagę przykuwają nazwy obce dla przybyszów z innych części Polski. Kuchnia augustowska jest bowiem wynikiem mieszania się i przenikania tradycji i kultury zamieszkujących te tereny Polaków, Litwinów, Żydów czy Rosjan. Kuchnia wyróżnia się dużym wyborem tanich i prostych dań przygotowywanych z dostępnych „darów natury”. Kartacze – najbardziej popularne danie regionalne. Kartacze to duże, owalne kluski ziemniaczane z tartych surowych i gotowanych ziemniaków, nadziewane przyprawionym mielonym mięsem. Ugotowane w wodzie polewa się je tłuszczem ze skwarkami i smażoną cebulką. Babka ziemniaczana - przygotowywana jest z tartych ziemniaków, mąki i jajek z dodatkiem smażonej słoniny i cebuli. Wymieszane produkty przelewa się  do formy i piecze się w piecu lub piekarniku na złocisto-brązowy kolor. Kiszka ziemniaczana - wytwarzana jest z wieprzowych oczyszczonych jelit, które wypełnia się farszem z utartych ziemniaków, słoniny i posiekanej cebuli. Piecze się ją w piecu lub piekarniku aż do uzyskania rumianego koloru. Soczewiaki - półokrągłe pierożki z ciasta z gotowanych ziemniaków nadziewane soczewicą, grochem bądź kiszoną kapustą. Zjada się je na gorąco,  od razu po upieczeniu. Często okrasza się je skwarkami z cebulą. Kindziuk – przygotowywany jest z krojonego na kawałki, przyprawionego mięsa wieprzowego. Przygotowanym farszem nadziewa się bardzo ściśle żołądek wieprzowy, szczelnie się go zaszywa, a następnie wiesza na okres około 6 miesięcy w suchym i chłodnym miejscu, aby mięso schło. Kindziuk pokrojony  na cienkie kawałki, podawany z chlebem razowym uważa się za rarytas tutejszej kuchni. Ze względu na mnogość czystych jezior i rzek w regionie, w tutejszej kuchni nie brakuje też dań z ryb. Augustowskie restauracje serwują: Sękacz - wyjątkowy wypiek, przyciągający smakoszy głównie swoim nietypowym wyglądem. Ciasto podobne jest do ściętego pnia drzewa z sękami.  Sękacz piecze się wylewając na kręcący, dębowy wałek ciasto, które zapiekane jest warstwami. Wypiek trwa ok. 2-3 godzin. Mrowisko - przysmak ułożony z cieniutkich, nieregularnie usmażonych faworków oblanych płynnym miodem i obsypanych makiem i rodzynkami.  Wyglądem przypomina mrówczy kopiec. Miód augustowski - Puszcza Augustowska stwarza doskonałe warunki do produkcji wysokiej jakości miodu pozyskiwanego z kwiatów, ziół oraz innych roślin leśnych. Pszczelarze do wyrobu augustowskiego miodu używają tradycyjnych metod produkcji i nie stosują żadnych zabiegów zmieniających jego naturalny skład. Miód augustowski w czerwcu 2010 roku wpisany został na listę produktów tradycyjnych. Augustowska jagodzianka - miękka i puszysta bułeczka drożdżowa z nadzieniem jagodowym. Za cechę charakterystyczną augustowskiej jagodzianki uważa się bogate nadzienie świeżymi jagodami, które nadaje jej niepowtarzalny smak. Dzięki temu bułka zyskała popularność i została wpisana na unijną listę Produktów Tradycyjnych.", "url": "https://www.augustow.pl/pl/atrakcje/kulinaria", "category": "podlaskie", "sub_category": "Wyroby piekarnicze i cukiernicze", "phrase": "Augustowska jagodzianka"}