{"meta_description": "Tradycyjna augustowska jagodzianka, nadziewana świeżymi jagodami, została wpisana na ministerialną Listę Produktów Tradycyjnych. Obecnie na tej liście figurują już 64 produkty z regionu.", "title": "Augustowska jagodzianka na liście produktów tradycyjnych", "content": "Tradycyjna augustowska jagodzianka, nadziewana świeżymi jagodami, została wpisana na ministerialną Listę Produktów Tradycyjnych. Obecnie na tej liście figurują już 64 produkty z regionu. Na Listę Produktów Tradycyjnych wpisywane są produkty stanowiące element dziedzictwa kulturowego regionu, które wytwarzane są tradycyjnymi metodami, wykorzystywanymi co najmniej od 25 lat. W całym kraju zarejestrowanych jest 1608 produktów tradycyjnych. Jagodzianka jako produkt sprzedawana jest od lat i znana jest w całej Polsce, ale to właśnie Augustów zasłynął ze smaku jagodzianki - mówi Katarzyna Tomecka z Pracowni Cukierniczej, gdzie od lat 70. ubiegłego wieku wypieka się jagodzianki. Tradycja wypieku bułek jagodzianek - jak podają wytwórcy - sięga w regionie Puszczy Augustowskiej XVIII wieku. Dodają, że mieszkańcy tych terenów dostrzegli \"walory smakowe i zdrowotne\" czarnych jagód tak licznie rosnących w tamtejszych lasach. Miejscowi zaczęli wykorzystywać jagody w przygotowywaniu przeróżnych dań i wypieków, a niemal każda rodzina wypracowała swoją metodę produkcji bułeczek nadziewanych jagodami. W Pracowni Cukierniczej jagodzianki są wyrabiane według receptury jej właściciela Polikarpa Augustyniaka. Tomecka powiedziała, że to, co ważne w wypieku jagodzianki, to naturalne i świeże produkty, które nadają im \"niepowtarzalny smak\". Do wyrobienia ciasta na drożdżówkę potrzebna jest: mąka pszenna, drożdże, sól, mleko, cukier oraz jaja. Po odpowiednim przygotowaniu ciasta, pozostawia się je do wyrośnięcia. Następnie ciasto należy rozwałkować i podzielić na równe części. Na kawałek ciasta nakładane jest nadzienie przygotowane z jagód i cukru. Na koniec formowane są bułeczki w odpowiednim kształcie i wypiekane do uzyskania odpowiedniego złocistego koloru. Tomecka powiedziała, że tym, co wyróżnia augustowskie jagodzianki, jest duża ilość nadzienia jagodowego w stosunku do ilości ciasta. Dodała, że nadzienie sporządza się ze świeżych jagód, a nie np. marmolady czy konfitur. Przekonywała, że w jagodziankach \"zakochali się\" nie tylko miejscowi, ale również turyści odwiedzający Augustów. Wśród produktów tradycyjnych z Podlaskiego, na liście jest m.in. cygański kociołek, ser koryciński, bliny po litewsku, sękacz, kartacze sejneńskie, babka ziemniaczana czy pieczywo obrzędowe \"korowaj lipski\".", "url": "https://kuchnia.wp.pl/augustowska-jagodzianka-na-liscie-produktow-tradycyjnych-6063477243864193a", "category": "podlaskie", "sub_category": "Wyroby piekarnicze i cukiernicze", "phrase": "Augustowska jagodzianka"}