{"meta_description": "", "title": "Przysmaki Kuchni Podlaskiej", "content": "Kuchnia Podlaska stanowi mieszaninę różnorodnych i międzynarodowych tradycji kulinarnych które przekazywane od pokoleń przetrwały do dzisiejszych czasów. Można w niej doszukać się smaków charakterystycznych dla państw sąsiedniej Litwy i Białorusi, związanych historycznie z Polską. Dania kuchni podlaskiej są syte i treściwe często na bazie ziemniaków, są też słodkości „palce lizać’. Kartacze to jeden z symboli Suwalszczyzny, składem przypominają litewskie cepeliny oraz wszystkim znane pyzy. Mają jednak inną recepturę i kształt - przygotowuje się je z tartych surowych ziemniaków oraz ziemniaków gotowanych i nadziewa aromatycznie przyprawionym mielonym mięsem. Ugotowane w wodzie polewa się tłuszczem z okrasą. Ciekawostką jest ich nazwa, która pochodzi od nazwy dawnych pocisków artyleryjskich. Tradycyjną potrawą białoruską przyrządzaną również w tym rejonie Polski jest kiszka ziemniaczana czyli pieczone w jelicie wieprzowym nadzienie ze startych ziemniaków wymieszane ze słoninką i przyprawami. Na bazie ziemniaków i smażonego boczku z cebulką przygotowywana jest też babka ziemniaczana. Upieczona na złocisto-brązowy kolor ma wielu wielbicieli. Soczewiaki na Litwie występujące pod nazwą kakory, to półokrągłe pierożki z ciasta i gotowanych ziemniaków. Mogą być nadziewane soczewicą lub grochem. Pieczone lub smażone, okraszone skwarkami z cebulką smakują wyśmienicie. Prawdziwym przysmakiem kuchni kresowej są wędliny długo dojrzewające – warto spróbować kindziuka litewskiego czyli kawałków surowej lub podwędzonej szynki i słoniny. Pokrojony na cieniutkie plasterki podawany jest też często z chlebem razowym pieczonym na liściach tataraku. W naszym regionalnym menu nie zabraknie również przysmaków dla łasuchów.  Sękacz to ciasto biszkoptowe zrobione z co najmniej 40-u jaj i litra dobrej śmietany kremowej. Według legendy pierwszego sękacza upieczono specjalnie dla królowej Bony. Tradycyjny jest wypiekany na ognisku, nad którym umieszcza się drewniany stożkowy wałek. Obracając wałek polewa się go cienką warstwą ciasta które spływając tworzy charakterystyczne sęki. Słodkie mrowisko tworzą cienkie nieregularnie ułożone usmażone faworki, które są oblane płynnym miodem i obsypane makiem oraz rodzynkami. Wyglądem ta słodkość przypomina mrówczy kopiec i potrafi zachwycić smakiem każdego wielbiciela łakoci. Augustowska jagodzianka została wpisana na unijną listę Produktów Tradycyjnych. Miękka i puszysta bułeczka drożdżowa nadziana świeżymi jagodami z lasów Puszczy Augustowskiej nie ma sobie równych i będąc w Augustowie spróbować jej trzeba koniecznie. Region słynie z licznych czystych jezior i rzek dlatego w tutejszej kuchni nie brakuje również dań z ryb. Wędzone, pieczone, smażone lub marynowane – ryby smakują w każdej odsłonie. W naszej restauracji warto spróbować patelni rybnej z wyborem ryb z pobliskich jezior: sielawy, sandacza, okonia. Tradycyjny ser koryciński również gości w naszej restauracji. Jest to ser dojrzewający wyrabiany z niepasteryzowanego, pełnego mleka krowiego z dodatkiem podpuszczki oraz soli kuchennej. Może mieć wiele różnych dodatków m.in.: czosnek niedźwiedzi, czarnuszkę, bazylię ale dla niektórych najlepiej smakuje w oryginalnej wersji bez dodatków. Warto połączyć wypoczynek w otoczeniu natury z degustacją regionalnych dań, bo podobnie jak podlaska gościnność również tutejsza kuchnia potrafi oczarować niejednego.", "url": "https://www.hotelwarszawa.pl/atrakcje/w-okolicy/przysmaki-kuchni-podlaskiej-atrakcje-w-augustowie-swieza-smazona-ryba-kartacze-restauracja-hotel-warszawa-augustow-nad-jeziorem", "category": "podlaskie", "sub_category": "Wyroby piekarnicze i cukiernicze", "phrase": "Augustowska jagodzianka"}