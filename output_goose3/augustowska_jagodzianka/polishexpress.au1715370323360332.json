{"meta_description": "", "title": "Owoce z polskich lasów", "content": "Tradycja pozyskiwania tych owoców leśnych w Augustowie i okolicach jest długa, bo sięga XV w. Mieszkańcy, ze względu na bogactwo jagody czarnej w Puszczy Augustowskiej, chętnie po nią sięgali, wykorzystując do przygotowywania dań i wypieków. Bułki jagodzianki zaczęto wypiekać w XVIII w., a niemal każda rodzina w tamtych stronach miała swój oddzielny sposób. To, co wyróżnia smakołyk, to większa ilość nadzienia jagodowego niż samego ciasta. Jagody czarne są prawdziwą skarbnicą wielu drogocennych składników odżywczych. Kiedy nie znano jeszcze antybiotyków, służyły nawet do leczenia tyfusu i gronkowca. Podobnie maliny, które mają działanie antyoksydacyjne, a do tego dzięki niskiemu indeksowi glikemicznemu, mogą być spożywane przez diabetyków. W ziołolecznictwie stosuje się również wywary z liści malin. Najwyższą zawartość witaminy C mają z kolei poziomki, a z uwagi na obecność kwasu salicylowego rozpuszczają kamień nazębny. Nikt lepiej niż lokalne gospodynie nie zna się na przygotowaniu tradycyjnych potraw z naturalnych produktów, zwłaszcza tych pochodzących z okolicznych lasów. Paniom z kół gospodyń wiejskich znane są dawne przepisy, przechowywane od pokoleń. W Polsce jest kilkanaście tysięcy takich kół, wyróżniających się zwyczajami i tradycjami, odmiennymi w różnych regionach kraju. Produkty leśne także bywają różne w zależności od regionu Polski, tak więc i receptury z wykorzystaniem owoców leśnych są różne. – W naszym regionie owoce leśne są przetwarzane na wiele sposobów- mówią panie z Koła Gospodyń „Malwa” Kleszczele na Podlasiu w powiecie hajnowskim. – Z maliny leśnej robimy sok, który sprawdza się idealnie przy chorobie. Z czarnej jagody – dżem i sok. Owoców tych używamy również jako nadzienia do bułeczek drożdżowych – do jagodzianki oraz do pierożków. Z kolei owoce czeremchy są gotowane na kompot i przetwarzane na syrop, dżem i nalewkę. Kiedyś na stół trafiały leśne owoce tj. jeżyny, borówki, żurawiny, jarzębina, kalina czy głóg. Wytwarzano z nich nie tylko przetwory, ciasta, ale i naturalne „lekarstwa” w postaci likierów i nalewek, które miały od 30 do 75 procent zawartości alkoholu. Panie z Koła Gospodyń „Malwa” również używają owoców leśnych do swoich potraw, a nawet robią nalewki. – Czarną jagodę i malinę używamy jako dodatek do bitej śmietany przy przekładaniu tortów. Pieczemy ciasta, muffinki i bułeczki drożdżowe z dodatkiem malin, jeżyn, czarnej jagody. Z malin, jeżyn i głogu robimy syropy, jak i domowe nalewki – zaznaczają.", "url": "https://polishexpress.au/owoce-z-polskich-lasow/", "category": "podlaskie", "sub_category": "Wyroby piekarnicze i cukiernicze", "phrase": "Augustowska jagodzianka"}