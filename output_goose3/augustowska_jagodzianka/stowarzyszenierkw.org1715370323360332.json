{"meta_description": "Kuchnia ziemi augustowskiej łączy wpływy kuchni litewskiej, żydowskiej czy rosyjskiej. Wyróżnia się dużym wyborem tanich i prostych dań z dostępnych „darów", "title": "Augustów zaprasza turystów - przysmaki regionalne ziemi augustowskiej", "content": "Augustów to nie tylko idealne miejsce na aktywny wypoczynek w otoczeniu natury. To też miejsce, które zachwyci smakoszy pysznym jedzeniem. Kuchnia ziemi augustowskiej łączy wpływy kuchni litewskiej, żydowskiej czy rosyjskiej. Wyróżnia się dużym wyborem tanich i prostych dań z dostępnych „darów natury”. Wiele regionalnych potraw przyrządzanych jest z ziemniaków. Niesłabnącą popularnością cieszą się kartacze – są to duże owalne pyzy przygotowywane z surowych ziemniaków z dodatkiem gotowanych nadziewane mięsnym farszem. Podawane okrasą ze smażonej cebuli i skwarek. Równie popularna jest babka ziemniaczana z utartych surowych ziemniaków, cebuli i wędzonego boczku. Będąc w Augustowie trzeba też spróbować kiszki ziemniaczanej. Przyrządzana z masy ziemniaczanej z przyprawami podobnie przygotowywanej jak na babkę, którą nadziewa się jelita wieprzowe, następnie pieczona. Tutejsze lokale gastronomiczne oferują duży wybór dań z ryb słodkowodnych. W kartach dań znajdują się takie potrawy jak wędzona sielawa czy węgorz, sieja lub sandacz z kurkami, lin w śmietanie, faszerowany szczupak, a nawet pierogi ze szczupakiem. Każdy łasuch powinien skosztować sękacza. Jest to wyjątkowy wypiek przypominający ścięty pień drzewa z sękami. Ciasto pieczone jest na drewnianym rożnie obracanym bezpośrednio nad ogniem. Sztuka polega na utrzymaniu odpowiedniego tempa kręcenia wałka i umiejętnym polewaniu go dość rzadkim ciastem, które zapiekane jest warstwami. Wypiek trwa ok. 2-3 godziny. Popularne jest też mrowisko – ułożone w kopiec suche placki kruchego ciasta przypominające faworki, oblane miodem i obsypane rodzynkami i makiem. Na uznanie zasługuje również augustowska jagodzianka. To miękka i puszysta bułeczka drożdżowa z nadzieniem jagodowym. Tradycja ich wypieku w regionie Puszczy Augustowskiej sięga XVIII wieku. Wpisana została w 2016 roku na Listę Produktów Tradycyjnych. Puszcza Augustowska stwarza doskonałe warunki do produkcji wysokiej jakości miodu pozyskiwanego z kwiatów, ziół oraz innych roślin leśnych. Miód augustowski w czerwcu 2010 roku wpisany został na listę produktów tradycyjnych. Od kilkunastu lat organizowane są w Augustowie Targi AgroEko Turystyczne, od kilku lat pod zmienioną nazwą Targi Agro-Eko-Turystyczne „Polska Smakuje”. Impreza promuje przede wszystkim żywność wytwarzaną na terenie naszego województwa. To doskonała okazja do skosztowania specjałów i lokalnych produktów.", "url": "https://stowarzyszenierkw.org/spoleczenstwo/augustow-zaprasza-turystow-przysmaki-regionalne-ziemi-augustowskiej/", "category": "podlaskie", "sub_category": "Wyroby piekarnicze i cukiernicze", "phrase": "Augustowska jagodzianka"}