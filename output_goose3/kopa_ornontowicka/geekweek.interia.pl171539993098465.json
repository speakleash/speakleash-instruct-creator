{"meta_description": "", "title": "Deser tylko dla dorosłych", "content": "Potrawa wygrywa nieustannie kolejne konkursy kulinarne, a pod koniec 2012 r. została wpisana na Listę Produktów Tradycyjnych prowadzoną przez Ministra Rolnictwa i Rozwoju Wsi. Nazwę zawdzięcza charakterystycznemu kształtowi i sposobowi wykonania - bazą są placki kokosowe, układane od największego do najmniejszego, przekładane kremem i udekorowane bitą śmietaną. - Przepis obecnej kopy ornontowickiej ewaluował przez lata. Panie, które pracowały w kuchni pałacu rodziny Hegenscheidtów w Ornontowicach, wykorzystywały zdobyte tam umiejętności, tworząc nowe desery takie jak kopa, którą początkowo serwowano wyłącznie na weselach. To właśnie doświadczone ornontowickie gospodynie upowszechniły i udoskonalały kopę do znanej nam dziś formy - mówi Aleksandra Malczyk, dyrektor Centrum Kultury i Promocji ARTeria w Ornontowicach.  - Deser jest naprawdę pyszny, smaki świetnie się przenikają i uzupełniają. Ze względu na sporą zawartość spirytusu dla dzieci nadaje się tylko jego część - bita śmietana. Były próby przyrządzania wersji bezalkoholowej dla dzieci, ale to nie było to - kopa była nieco mdła - dodaje. Choć kopa to deser przyrządzany również w innych śląskich miejscowościach, to ta ornontowicka jest unikatowa - w innych stosuje się inne składniki.  Jak podkreśliła dyrektor Malczyk, panie z Koła Gospodyń Wiejskich w Ornontowicach - mistrzynie w przyrządzaniu specjału - aż trzykrotnie zwyciężały i zdobywały Złoty Durszlak podczas Festiwalu Kuchni Śląskiej \"Śląskie Smaki\" - na więcej zwycięstw nie pozwolił regulamin. Panie otrzymały również tytuł \"Eksperta Śląskich Smaków\". Kopę ornontowicką można kupić w miejscowej cukierni. Przepis można znaleźć na stronie Centrum Kultury i Promocji ARTeria.  - Jest czasochłonny, a newralgicznym momentem jest dodawanie spirytusu do kremu - trzeba to robić z dużym wyczuciem, żeby się nie zwarzył. Ale jeśli ktoś chce zaskoczyć domowników czy gości wykwintnym i niezwykłym specjałem, to kopa ornontowicka jest świetnym pomysłem - podkreśliła Aleksandra Malczyk.", "url": "https://geekweek.interia.pl/kuchnia/news-kopa-ornontowicka-slaski-deser-tylko-dla-doroslych,nId,1472091", "category": "śląskie", "sub_category": "Wyroby piekarnicze i cukiernicze", "phrase": "Kopa ornontowicka"}