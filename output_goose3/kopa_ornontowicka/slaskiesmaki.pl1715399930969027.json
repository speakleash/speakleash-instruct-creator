{"meta_description": "Receptura przygotowywania deseru o nazwie kopa ornontowicka sięga ponad 45 lat i jest ściśle związana z pałacem w Ornontowicach należącym do rodziny Hengenscheidtów.", "title": "Kopa ornontowicka - Śląskie Smaki", "content": "Półkula pokryta bitą śmietaną z symetrycznie ułożoną dekoracją z ananasa, posypana wiórkami gorzkiej czekolady. Na przekroju widoczne wyraźne warstwy ułożone na przemian z placków kokosowych i kremu z rodzynkami. Niejednorodna w całej objętości. Warstwa zewnętrzna biała z wyeksponowaną dekoracją żółto-brązową (ananas i wiórki czekoladowe). Na przekroju beżowa z widocznymi żółtymi i brązowymi elementami (ananas i wypieczone placki) oraz ciemnymi punktami (bakalie – rodzynki). Receptura przygotowywania deseru o nazwie kopa ornontowicka sięga ponad 45 lat i jest ściśle związana z pałacem w Ornontowicach należącym do rodziny Hengenscheidtów. Deser ten był wizytówką pałacu i nie mogło go zabraknąć podczas wielu uroczystości i odbywających się w pałacu przyjęć. Dawniej kopa ornontowicka uważana była za wykwinty i drogi deser, z uwagi na fakt, że do jej przygotowania używano rzadkich w tamtym okresie składników, takich jak: rodzynki, kokos, ananas czy orzechy. „Właściciel ziemski zatrudniał w zamku ludzi z Ornontowic (…) Na zamku kokos i ananas były już przed wojną, wszystko w puszkach, ale nie było to powszechne, to był rarytas. My już po wojnie wiedzieli o kopie i jak się ją robi (…)” (Wywiad etnograficzny przeprowadzony z mieszkańcami Ornontowic). W latach powojennych przygotowywanie kopy ornontowickiej częściowo zanikło. Wpływ na to miał brak drogich, ale niezbędnych składników. Jednakże, w dalszym ciągu mieszkańcy przekazywali kolejnym pokoleniom przepis na ten deser. Do tradycji przygotowywania kopy powrócono w latach 60. i 70. XX wieku, kiedy składniki do jej przygotowywania powoli pojawiały się na rynku. Produkty mleczne oraz jaja do przygotowania kremu zazwyczaj pochodziły z własnych gospodarstw, bądź od okolicznych gospodarzy. Początkowo deser przygotowywany był tylko podczas uroczystości weselnych odbywających się na terenie gminy Ornontowice. Później wraz ze zwiększonym dostępem składników pojawiał się coraz częściej podczas uroczystości rodzinnych oraz lokalnych imprez o charakterze kulinarnym. Kopa ornontowicka cieszy się dużą popularnością, czego dowodem są liczne wyróżnienia oraz nagrody w konkursach takich jak I Festiwal Kuchni Śląskiej, gdzie w kategorii „amatorzy” Panie z Koła Gospodyń Wiejskich otrzymały „Złoty Durszlak” za przygotowanie deseru oraz tytuł Eksperta Śląskich Smaków.", "url": "https://slaskiesmaki.pl/staticcontent/141196/kopa-ornontowicka", "category": "śląskie", "sub_category": "Wyroby piekarnicze i cukiernicze", "phrase": "Kopa ornontowicka"}