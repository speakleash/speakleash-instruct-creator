{"meta_description": "Produkt wpisany na listę produktów tradycyjnych w dniu 2014-06-06\nW kategorii Produkty mleczne\nW województwie woj. lubelskim", "title": "Sery z ziołami - - Portal Gov.pl", "content": "Gmina Krasnystaw to teren wybitnie rolniczy, ponad połowa ludności pracuje w rolnictwie, prowadząc indywidualne gospodarstwa rolne. Duża ilość pastwisk i łąk sprzyja hodowli zwierząt, wśród której największy udział ma hodowla bydła mlecznego. W latach 70-tych i 80-tych krowę hodowano niemal w każdym gospodarstwie, a z dostępnego mleka przygotowano śmietanę, masło, twaróg i sery podpuszczkowe z ziołami. Sery z ziołami robiły gospodynie domowe z przeznaczeniem do codziennego spożycia dla domowników. Potrawa ta przygotowywana z dostępnego i powszechnie produkowanego na wsi surowca – mleka, była stosunkowo tania, co miało także znaczenie wśród niezamożnej wsi. „Ser zawsze robiłam z ciepłego mleka, dodawałam kilka kropel podpuszczki żeby zrobił się galaretowaty skrzep. Garnek z mlekiem stał na płycie kuchni węglowej jak skrzep już był gotowy to mieszałam taką długą łyżką, była to drewniana łyżka kiedyś często używało się takich. Jak zaczęła się wydzielać serwatka to trochę trzeba było ją odlać i wsypać zioła do skrzepu, a potem to do formy lub durszlaka. (…) Potem jak ser odciekł to trzeba było włożyć do solanki, jak chciało się ser bardziej słony to leżał tam dłużej, jak mniej słony to krócej”. (Wywiad przeprowadzony z mieszkańcami miejscowości Wincentów). Do sera dodawano zioła, które rosły w przydomowym ogrodzie, np. lubczyk, czosnek, szczypiorek, natkę pietruszki, czarnuszkę. Latem dodawano zioła świeże, a zimą suszone. Obecnie mieszkańcy gminy Krasnystaw nadal podtrzymują tradycje serowarskie wytwarzając dla siebie sery z ziołami, dojrzewające i wędzone. Sery te są także prezentowane na różnych konkursach i kiermaszach, gdzie cieszą się dużym zainteresowaniem.", "url": "https://www.gov.pl/web/rolnictwo/sery-z-ziolami", "category": "lubelskie", "sub_category": "Sery i inne produkty mleczne", "phrase": "Sery z ziołami"}