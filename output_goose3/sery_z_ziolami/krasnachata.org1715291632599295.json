{"meta_description": "Oficjalna strona Produkt Lokalny Krasna Chata - Krasnystaw. Właściciel: LGD Krasnystaw PLUS.", "title": "Produkt Lokalny Krasna Chata - Gospodarstwo Ekologiczne Dorota i Jerzy Moń w Krupem", "content": "Państwo Moń prowadzą certyfikowane gospodarstwo ekologiczne w miejscowości Krupe. Specjalizują się w hodowli krów rasy polska czerwona. To jedna z najstarszych ras, która oprócz umaszczenia wyróżnia się także smaczniejszym i bardziej wartościowym mlekiem. To właśnie z mleka pozyskanego od hodowanych przez Państwa Moń krów, Pani Dorota wyczarowuje sery podpuszczkowe w wielu smakach. Gospodarstwo ekologiczne Państwa Moń znajduje się w malowniczej i spokojnej miejscowości Krupe. Miejscowość ta znana jest głównie z ruin piętnastowiecznego zamku, które stanowią ciekawą atrakcję turystyczną regionu. Krupe znane jest również ze swoich walorów przyrodniczych, a także czystego powietrza. Pani Dorota jest prawdziwą pasjonatką i jak sama o sobie mówi „samoukiem”. Miłość do produkcji sera zaszczepił w niej znajomy, który któregoś dnia podczas spotkania podarował jej w prezencie podpuszczkę. Pani Dorota postanowiła spróbować i tym samym rozpoczęła swoją przygodę z serowarstwem. Państwo Moń oprócz swojego mleka mogą pochwalić się także małą serowarnią. To w niej powstają przysmaki wytwarzane przez Panią Dorotę. Podczas aranżowania serowarni Państwo Moń postawili na swoją wizję i swoje przekonania, dlatego może ona różnić się od innych, np. wielkością foremek do odcieku. Serowarnia jest mała, ale przestronnie urządzona i wyposażona we wszystkie niezbędne akcesoria i sprzęty. Pani Dorota produkuje głównie sery podpuszczkowe z ziołami. Wśród jej wyrobów można znaleźć jednak prawdziwe perełki, takie jak ser w popiele zwany Popiołkiem z Krupego. Popiołek to ser dojrzewający, który znalazł się na Liście Produktów Tradycyjnych prowadzonej przez Ministerstwo Rolnictwa. Z uwagi na sezonową dostępność popiołu jadalnego jest on prawdziwym rarytasem, na który trzeba i warto polować. Jako, że Pani Dorota jest miłośniczką serów pleśniowych, od czasu do czasu w jej kolekcji znajdują się sery z pleśnią białą oraz niebieską. Sery z ziołami produkowane przez Państwa Moń to sprężyste krążki o porowatej i poprzetykanej ziołami strukturze. Charakteryzują się śmietankowym i lekko słonawym smakiem, który urozmaicany jest różnymi mieszankami ziół. Państwo Moń wytwarzają sery m.in. z pokrzywą, czosnkiem niedźwiedzim, czarnuszką, kozieradką, żurawiną, suszonymi pomidorami i bazylią oraz papryką i szczypiorkiem. W miarę dojrzewania sera jego smak ewoluuje i staje się ostrzejszy, a konsystencja twardsza. Ciekawostką jest fakt, że w gospodarstwie ekologicznym Państwa Moń sery wytwarza się z mleka niepasteryzowanego o najlepszej jakości makrobiologicznej. Zarówno samo gospodarstwo, jak i sery posiadają certyfikaty jakości, a mleko jest regularnie badane w Stacji Sanitarno Epidemiologicznej. Sery Państwa Moń można kupić nie tylko bezpośrednio w gospodarstwie w Krupem, ale także w piątki w Krasnymstawie w Galerii Panorama oraz w soboty w lubelskiej Galerii Gala. Warto jednak osobiście odwiedzić gospodarstwo Państwa Moń w Krupem. Oprócz sera często kupić można także mleko od krów rasy polska czerwona czy śmietanę. Dodatkowo w sezonie Państwo Moń oferują także truskawki i inne ekologiczne produkty. Gospodarstwo ekologiczne Dorota i Jerzy Moń w Krupem  Krupe 164, 22-302 Siennica Nadolna.  tel. 82 577 24 71, 501 560 439. e-mail: Ten adres pocztowy jest chroniony przed spamowaniem. Aby go zobaczyć, konieczne jest włączenie w przeglądarce obsługi JavaScript.", "url": "https://krasnachata.org/aktualnosci/gospodarstwo-ekologiczne-dorota-i-jerzy-mon-w-krupem", "category": "lubelskie", "sub_category": "Sery i inne produkty mleczne", "phrase": "Sery z ziołami"}