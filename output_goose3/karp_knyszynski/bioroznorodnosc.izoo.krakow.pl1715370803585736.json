{"meta_description": "", "title": "Karp litewski | Programy Ochrony Zasobów Genetycznych Zwierząt Gospodarskich", "content": "Karpie linii litewskich powstały na początku XX wieku w gospodarstwie Bubiai na Litwie. Podstawą były karpie sprowadzone z Czech, Jugosławii oraz miejscowe. Z powodu podległości pod Litewskie Ministerstwo Rolnictwa gospodarstwo Bubiai, jako jedno z nielicznych z terenu byłego ZSRR, uniknęło przeprowadzonej w latach 50-tych przymusowej akcji krzyżowania lokalnych ras i odmian z sazanem amurskim. W latach 60-tych była uważana za najlepszą linię karpia na Litwie. Karpie litewskie sprowadzono do Gołysza w 1995. Pierwsze tarło przeprowadzono w 2000 roku. Linia jest utrzymywana w chowie wsobnym. Karpie należące do tej linii charakteryzują się średnim wygrzbieceniem oraz posiadają ułuszczenie lustrzenia nieregularnego, przy czym większość osobników posiada nieregularny rząd dużych łusek na tylnym odcinku linii nabocznej. Decyzja o ewentualnym wprowadzeniu tej linii do gospodarstw stawowych na terenie Polski zostanie podjęta za kilka lat, po zakończeniu badań i ocenie wartości użytkowej tej linii oraz krzyżówek tworzonych z jej udziałem.", "url": "http://www.bioroznorodnosc.izoo.krakow.pl/ryby/charakterystyka/karp_litewski", "category": "podlaskie", "sub_category": "Produkty rybołówstwa, w tym ryby ", "phrase": "Karp knyszyński"}