{"meta_description": "", "title": "W stolicy karpia królewskiego - Wywiady - Urząd Miejski w Knyszynie", "content": "W Czechowiźnie każdy może znaleźć spokój i odpoczynek. Do tego jest świeże powietrze, piękne lasy wokół i woda - mówi Alfred Snarski, sołtys ostatnio wyróżniającej się wsi Czechowizna w gminie Knyszyn. Wieś należy do bardziej atrakcyjnych w powiecie monieckim. O jej początkach można już przeczytać w pismach z XVI wieku. Na jej temat krąży wiele legend, głównie dotyczących Jeziora Zygmunta Augusta: \"Staw ten egzystuje od dawnych już czasów, Pamięta Jagiellonów, panowanie Sasów, Przetrwał burze dziejowe, inwazję moskali, Król Zygmunt go założył, Czesi wykopali\" Ale to nie jedyna legenda. Mówiło się, że na terenach dzisiejszej Czechowizny były lasy i puszcza - opowiada Alfred Snarski, sołtys wsi. - Barbara Radziwiłłówna, chcąc wykryć zdradę króla Zygmunta Augusta, las spaliła. Sądziła bowiem, iż w tych lasach król spotyka się ze swoimi kochankami. Dzisiaj, gdy ze stawu zostanie spuszczona woda widać pnie. Trudno jest jednak wierzyć w to, bo król Barbarę bardzo kochał. Dzisiaj wieś liczy około 200 mieszkańców. Głównie są to starsi mieszkańcy, żyjący z renty. Młodzi wyjechali w poszukiwaniu lepszego życia. Wielu z nich chce wrócić, aby rozkręcić rodzinne gospodarstwo. - Niby wieś się wyludnia, ale ostatnio przybyło nam 5 dzieci. Trafiły się nam nawet dwojaczki - zachwala swoją wieś sołtys.  To właśnie on jest inicjatorem wielu przedsięwzięć we wsi. Funkcję sołtysa pełni już blisko dwadzieścia lat. Dodatkowo działa w Radzie Parafialnej i jest radnym. Sołtysem został jeszcze w Polsce Ludowej. Wówczas jeden z knyszyńskich milicjantów ucieszył się, że to Snarski został sołtysem. - Pogratulował mi i powiedział: \"to panie Alfredzie będziemy razem współpra-cować\". Ja na żadne ustępstwa nie szedłem i na współpracę z MO nie poszedłem - wspomina sołtys. Pracował w Fastach, brał udział w wielu komitetach strajkowych. Rozprowadzał podziemną prasę. W stanie wojennym był w \"Solidarności\". - Byłem zaangażowany. Po pracy w Fastach wracałem do domu do Czechowizny, a po obiedzie jechałem do Białegostoku brać udział w pochodach i marszach po Lipowej, w godzinach, w których pokazywano \"Dziennik Telewizyjny\". Pamiętam jak szliśmy po Lipowej. Byłem gdzieś w 4 szeregu. Nagle milicja przed nami ustawiła barykady. Zanim się zorientowałem stałem przed tą barykadą. Tylko przez chwilę nie wiedziałem, co robić. Wziąłem tę barierkę odstawiłem na bok i maszerowaliśmy dalej - wspomina. Oprócz pracy w radzie parafialnej i radzie miejskiej Snarski jest przewodniczącym Stowarzyszenia Sołtysów w Gminie Knyszyn i wiceprzewod-niczącym w powiecie. Ale największą przyjem-ność sprawia mu bycie sołtysem. - Ale jak obserwuję to co dzieje się na zachodzie Europy to widzę, że ta funkcja pomału zanika. Za kilka lat może być tak i w Polsce - zastanawia się sołtys.  W pracy sołtysa kieruje się zasadą, że w podejmowaniu ważnych decyzji powinni uczestniczyć wszyscy mieszkańcy wsi. Pomaga mu w tym wybrana w demokratycznych wyborach Rada Sołecka. - Ludzie mają swobodę wypowiedzi, mają wpływ na podejmowanie decyzji - wyjaśnia sołtys. Jedną z atrakcji Czechowizny jest Jezioro Zygmunta Augusta. W rzeczywistości jest to staw hodowlany dzierżawiony przez spółką cywilną. - Kiedyś było dobrze, bo ludzie mogli wykąpać się, popływać. Dzisiaj sprawdza się przepowiednia naszych pradziadów, którzy mówili, że nawet nóg nie będziemy mogli w nim umyć. Dostępu do stawu chroni kilkumetrowa siatka - wyjaśnia Alfred Snarski. Jezioro gmina Knyszyn mogła przejąć w 1994 roku. - Wówczas wystarczył tylko jeden podpis. Zastanawialiśmy się, co my z tym jeziorem zrobimy. Może dobrze zrobiliśmy, bo pochłaniałoby wiele pieniędzy, a dzisiaj jezioro jest dobrze zarządzane i nie ma skarg. Może tylko szkoda, że nie jest to obiekt ogólnie dostępny. Szkoda, że nie pływają na nim łódki, nie ma turystów, których w okresie letnim przyjeżdża do Czechowizny bardzo wielu. Kierują się mapą, na której jest zaznaczone Jezioro Zygmunta Augusta - chcą popływać. Obiekt jest zamknięty i tylko tego szkoda. Od 2002 roku Snarski jest radnym. - Zmusiły mnie do tego okoliczności, więc wystartowałem. Szczerze mówiąc, to nie zamierzałem brać w wyborach udziału. Ale skoro zostałem wybrany, to trzeba robić wszystko, aby nasza Gmina się rozwijała.  Jako radny Snarski zabiega o wyasfaltowanie drogi z Knyszyna do Czechowizny. - Już uruchomiłem w tym kierunku działania. Nawet zakład rybacki chce się dorzucić. Problem w tym, że ta droga należy do powiatu. Zobaczymy jak na to będzie zapatrywało się starostwo - myśli sołtys. Snarski jest też wiceprzewodniczącym Klubu Radnych skupiających 9 radnych. - Chcieliśmy mieć większość w radzie dla podejmowania dobrych decyzji dla gminy. Przewodniczącym jest Ryszard Dworzańczyk, ale ja jestem jego zastępcą. Zbieramy się przed sesją i dyskutujemy nad tym jakie decyzje będą najlepsze dla Gminy. Tak jak w sejmie, tak i u nas jest klub. Jeszcze dyscypliny klubowej nie wprowadzaliśmy, ale być może kiedyś to nastąpi przy bardziej poważnych sprawach. Działamy dla dobra mieszkańców. Nie jesteśmy przeciwko burmistrzowi, ale jeśli będzie tego wymagać sprawa, to będziemy przeciwko - wyjaśnia Snarski.  Sołtys ze względu na liczne funkcje i zajęcia na wiele spraw nie ma czasu, ale zapewnia, że stopniowo będzie się nimi zajmował. Jak chociażby tym, aby zmienić godziny przyjazdu do szkoły w Knyszynie dzieci z Czechowizny. Chciałby również zadbać o swoich wyborców z Chobotek. Myśli o zrobieniu w tamtejszej wsi chodników. Chciałby również z Kazachstanu ściągnąć polską rodzinę. - Przecież to nie ich wina, że tam się znaleźli. Bądźmy wrażliwi na ludzką krzywdę Polaków. Nie bądźmy egoistami - mówi Snarski.  Chce też promować swoją wieś poprzez stworzenie w niej gospodarstw agroturystycznych. Do zakładania takich gospodarstw chce zachęcić swoich mieszkańców. - Moglibyśmy wtedy stworzyć pole namiotowe na boisku. Na turystyce można zarobić. Ale póki co 15 sierpnia zorganizujemy festyn biesiadny i zrobimy małe dożynki gminne - zapewnia sołtys.  W większą politykę nie ma zamiaru się angażować. - Na burmistrza, też nie będę startował. Lubię swoją wieś i jej będę poświęcał swoją energię.  Alfred Snarski, ma 52 lata, troje dzieci (dwie córki i syna) oraz dwoje wnucząt.", "url": "https://www.knyszyn.pl/asp/w-stolicy-karpia-krolewskiego,77,artykul,1,768", "category": "podlaskie", "sub_category": "Produkty rybołówstwa, w tym ryby ", "phrase": "Karp knyszyński"}