{"meta_description": "", "title": "Lista Produktów Tradycyjnych – Karp knyszyński", "content": "Na listę produktów tradycyjnych w kategorii produktów rybołówstwa trafił Karp knyszyński z województwa podlaskiego. Województwo podlaskie bardzo dba o swoją tradycję i o jej utrzymywanie, właśnie dlatego karp knyszyński mógł zostać wyróżniony i wpisany na Listę Produktów Tradycyjnych. Początki karpiarstwa w stawach knyszyńskich można upatrywać na XVI i XVII, podczas „złotego okresu” dla tej dziedziny, który poparty był publikacją książki Olbrycha Strumieńskiego: O sprawie, sypaniu, wymierzaniu i rybieniu stawów, także o przekopach, o ważeniu i prowadzeniu wody. Książki wszystkim gospodarzom potrzebne opublikowanej w roku 1573. Polski przemysł karpiarstwa stawowego był wtedy wzorcem dla innych krajów europejskich, a dziś został doceniony kolejny raz. STAWY KNYSZYŃSKIE I CO W NICH ZNAJDZIEMY Na kompleks stawów knyszyńskich składa się 5 „rybników”: Poryte Jabłoń, Knyszyn Zamek, Popielewo, Ogrodniki oraz największy z nich – Czechowizna – inaczej zwany stawem Zygmunta Augusta. Jego powierzchnia to 448,6824 ha, co czyni go największym stawem karpiowym w Polsce oraz jednym z większych w Europie. W momencie założenia w 1557 r. jego powierzchnia obejmowała 600 ha. Oprócz wyjątkowych karpi w stawach knyszyńskich znaleźć możemy również: tołpygi, amury, pstrągi i jesiotry. Dobry stan wody, czyste środowisko, naturalna karma i zadbana linia genetyczna to podstawa przy hodowli - to właśnie dzięki nim karp knyszyński może się wyróżnić sposób pozostałych smakiem i jakością. Karp waży od 1.2kg do 2.5kg, jest mięsisty, podłużny, ma silnie zaznaczony grzbiet, posiada dwie pary wąsików. Jego skóra pokryta jest śluzem, posiada soczyste, zwarte mięso o różowawym kolorze. Wyjątkowy smak ryb jest zawdzięczany dobrej paszy, która pochodzi z lokalnych gospodarstw rolnych. Karpie żywią się pokarmem wytworzonym w stawie oraz różnymi rodzajami zboża: w większości pszenżytem, jęczmieniem czy pszenicą - które są naturalne.", "url": "https://produkty-lokalne.pl/lista-produktow-tradycyjnych-karp-knyszynski,1033", "category": "podlaskie", "sub_category": "Produkty rybołówstwa, w tym ryby ", "phrase": "Karp knyszyński"}