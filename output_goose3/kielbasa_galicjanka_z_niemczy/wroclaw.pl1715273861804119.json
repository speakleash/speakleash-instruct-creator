{"meta_description": "Nietypowe święta, dni i festiwale na Dolnym śląsku", "title": "Nietypowe święta i imprezy – ściągają tysiące gości", "content": "Z inicjatywą najczęściej wychodzą gminy lub lokalne społeczności – stowarzyszenia czy koła gospodyń wiejskich. Zasadą jest, by promować to, czego ma się najwięcej lub z czego słynie dany region. Dlatego Dolina Baryczy postawiła na karpia, Środa Śląska chwali się winem, Jawor promuje piekarzy chleb i pierniki, a Trzebnica, która słynie z jabłek, przygotowuje święto sadów. Do tego można jeszcze dołożyć: Święto Mąki we Wrocławiu – przygotowywane w ramach akcji Groch z Kapustą, Święto Papieru w Dusznikach, weekend pod parą w Jaworzynie Śląskiej lub weekend z Frankensteinem w Ząbkowicach. Te różnego rodzaju święta świadczą o jednym – poszukiwaniu własnej tożsamości. – Kiedyś w turystyce panował trend – słońce plaża i morze teraz modna jest – edukacja, rozrywka i poznanie. Imprezy promujące np. walory kulinarne doskonale się w to wpisują – mówi Arkadiusz Dołęga, z Dolnośląskiej Organizacji Turystycznej. Do dolnośląskiego kalendarza imprez już na stałe wpisały się Dni Karpia w Miliczu. Impreza organizowana od 2006 roku ściąga nawet 80 tys. gości z Dolnego Śląska i Wielkopolski. 50 różnego rodzaju imprez, organizatorzy rozłożyli na dwa miesiące – wrzesień i październik. W programie są m.in. biesiady rybne, konkursy kulinarne, spływy kajakowe czy przeglądy zespołów. – We wrześniu i październiku na stawach trwają odłowy karpia, który przygotowywany jest na świąteczny stół. Dni Karpia to pomysł na przedłużenie sezonu turystycznego i promowanie naszego produktu regionalnego czyli karpia – mówi Natalia Stankiewicz ze Stowarzyszenia „Partnerstwo dla Doliny Baryczy”. Wśród najbliższych nietypowych imprez jest IV Śląski Festiwal Kapusty oraz Konkurs Piosenki Biesiadnej, który odbędzie się niedzielę 5 października. Organizatorem jest Arboretum w Wojsławicach – Filia Ogrodu Botanicznego Uniwersytetu Wrocławskiego. W programie m.in. kiszenie kapusty, konkursy kulinarne i zabawa ludowa. Ale wrocławski Ogród Botaniczny słynie także z organizacji Festiwalu Dyni. W ubiegłym roku na 10. edycji było 10 tys. zwiedzających. Można było zobaczyć ponad 400-kilogramoweg dynie giganty i różnego rodzaju przetwory z dyni – dżemy, chleby, zupy, sosy, zakąski, nalewki, wypieki. Tegoroczną 11. edycję Festiwalu Dyni zaplanowano na 12 października. W programie będą m.in. konkursy na największą, najdziwniejszą czy najsmaczniejszą dynię. Nietypowych świąt może być dużo więcej Często tego typu nietypowe imprezy organizowane są w towarzystwie warsztatów, plenerów i konkursów. Cel jest jeden – przyciągnąć jak największą rzeszę gości. Nietypowych świąt czy dni organizowanych na Dolnym Śląsku może być dużo więcej. Wystarczy dokładnie przestudiować listę dolnośląskich produktów regionalnych, na której są m.in. twaróg sudecki, świnka pieczona po zaciszańsku, kapusta kwaszona Ślężańska, chleb chłopski z Rogowa Sobóckiego, sudecki miód gryczany, czarne gołąbki krużewnickie, ciasto z kruszonką z ziemi kłodzkiej, przysmak wołyński z Niemczy, pierogi ruskie z Chrząstawy, a do popicia – tłoczony sok jabłkowy z Lutyni lub jabłecznik trzebnicki. Dolnośląskie „rarytasy” wpisane na Listę Produktów Tradycyjnych prowadzoną przez Ministra Rolnictwa i Rozwoju Wsi", "url": "https://www.wroclaw.pl/dla-mieszkanca/nietypowe-swieta-i-imprezy", "category": "dolnośląskie", "sub_category": "Mięso świeże oraz produkty mięsne", "phrase": "Kiełbasa galicjanka z Niemczy"}