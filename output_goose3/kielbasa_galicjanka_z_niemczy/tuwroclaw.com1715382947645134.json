{"meta_description": "Już 41 wyrobów z&nbsp;województwa dolnośląskiego znajduje się na&nbsp;liście produktów tradycyjnych w&nbsp;Polsce. Jeszcze przed rokiem było ich zaledwie 35, tym samym w&nbsp;ciągu 12 miesięcy przybyło ich 17%. Na listę wpisywane są produkty stanowiące element dziedzictwa kulturowego regionu, które wytwarzane są tradycyjnymi metodami wykorzystywanymi co najmniej od&nbsp;25 lat.", "title": "Już ponad 40 produktów tradycyjnych wyrabia się w naszym regionie", "content": "Już 41 wyrobów z województwa dolnośląskiego znajduje się na liście produktów tradycyjnych w Polsce. Jeszcze przed rokiem było ich zaledwie 35, tym samym w ciągu 12 miesięcy przybyło ich 17%. Na listę wpisywane są produkty stanowiące element dziedzictwa kulturowego regionu, które wytwarzane są tradycyjnymi metodami wykorzystywanymi co najmniej od 25 lat. Z dolnośląskich przysmaków znalazły się na niej m.in. begle, ser zgorzelecki, juha – kompot z suszonych owoców, wino śląskie, kiełbasa galicjanka z Niemczy czy też sudecki miód gryczany. W całym kraju zarejestrowanych jest już ponad 1200 wyrobów, co oznacza wzrost o ponad 17% w porównaniu z 2013 r. Raz w roku takie produkty są prezentowane w Warszawie podczas Targów Regionalia, gdzie można w jednym miejscu spróbować najlepszych specjałów z różnych regionów Polski i innych państw. Tegoroczna edycja odbędzie się w dniach 4-6 kwietnia w Centrum Targowo-Kongresowym MT Polska. - Zdrowe, regionalne wyroby cieszą się rosnącą popularnością w naszym kraju. Coraz chętniej bowiem Polacy sięgają po lokalne produkty, doceniając ich unikatowe właściwości i wysoką jakość. W efekcie, jak widać po liście tradycyjnych artykułów, tego typu wyrobów przybywa, również w województwie dolnośląskim. W ubiegłym roku na Targach Regionalia gościliśmy ponad 200 wystawców z różnych części Polski. Nie zabrakło też przedstawicieli z południowo-zachodniej części kraju. Wśród osób z branży i 25 tys. warszawiaków, którzy uczestniczyli w wydarzeniu, mogli prezentować walory swoich produktów promując przy okazji bogactwo kulinarne regionów – zauważa Bartosz Sosnowski, prezes zarządu Międzynarodowych Targów Polska, organizatora Targów Regionalia. Z województwa dolnośląskiego na listę wpisanych jest 41 produktów. Region ten pod względem liczby tradycyjnych wyrobów wyprzedza tylko trzy województwa: warmińsko- mazurskie i zachodnio- pomorskie, z 25 produktami każde, a także lubuskie, gdzie znajduje się najmniej tego rodzaju specjałów (24). Pod kątem bogactwa tradycyjnych produktów prym wiodą południowa i południowo- wschodnia Polska. Wyroby z czterech województw: śląskiego, małopolskiego, podkarpackiego, lubelskiego stanowią bowiem aż 42% wszystkich artykułów wpisanych na listę. Na północy wyróżnia się jedynie pomorskie, z którego na listę wpisanych zostało aż 136 artykułów. Listę tradycyjnych produktów prowadzi Minister Rolnictwa i Rozwoju Wsi wraz z marszałkami województw. Są wśród nich m.in. wyroby mleczne, mięsne, piekarnicze i cukiernicze, warzywa i owoce, a także miody czy gotowe potrawy.", "url": "https://www.tuwroclaw.com/wiadomosci,juz-ponad-40-produktow-tradycyjnych-wyrabia-sie-w-naszym-regionie,wia5-3273-18890.html", "category": "dolnośląskie", "sub_category": "Mięso świeże oraz produkty mięsne", "phrase": "Kiełbasa galicjanka z Niemczy"}