{"meta_description": "Nasza kulinarna podróż po Polsce wciąż trwa. Tym razem odwiedzamy Lubelszczyznę. To tam, we wsi Chodel, przygotowywane jest danie z wieloletnią tradycją – gołąbki z kiszonej kapusty. Za co cenią je mieszkańcy", "title": "Przysmak Lubelszczyzny. Smaki Polski: chodelskie gołąbki z kiszonej kapusty", "content": "Nasza kulinarna podróż po Polsce wciąż trwa. Tym razem odwiedzamy Lubelszczyznę. To tam, we wsi Chodel, przygotowywane jest danie z wieloletnią tradycją – gołąbki z kiszonej kapusty. Za co cenią je mieszkańcy Kotliny Chodelskiej? Czym różnią się od tradycyjnych gołąbków? Na te i inne pytania odpowiadamy w kolejnej odsłonie cyklu \"Smaki Polski\". Tradycja przyrządzania chodelskich gołąbków została doceniona przez Ministerstwo Rolnictwa i Rozwoju Wsi. W 2014 roku zostały umieszczone na Liście Produktów Tradycyjnych w kategorii \"dania i potrawy\". Dawniej, takie gołąbki były przygotowane podczas świąt, przede wszystkim na Boże Narodzenie. Obecnie możemy spotkać je także na przyjęciach i spotkaniach rodzinnych. Czy więc charakteryzują się gołąbki z Chodla? Ich sekret tkwi przede wszystkim w liściach kiszonej kapusty oraz w farszu z kaszy jaglanej. W dawnych czasach, w tym biednym, rolniczym regionie proso było powszechnie uprawiane. Podobnie było z kapustą, którą mogliśmy znaleźć w większości gospodarstw na tych terenach. Do przygotowania tej potrawy potrzebujemy kapusty ukiszonej w całości. To w niej będziemy zawijać farsz z kaszy. Ponadto warto też zaopatrzyć się w olej rzepakowy. Tradycyjnie, w Chodlu, ugotowane lub upieczone gołąbki podaje się polane właśnie tym olejem. Przygotowanie: liście z ukiszonej główki kapusty oddzielamy i wkładamy do wrzącej wody na ok. 2 minuty. Kaszę gotujemy w osolonej wodzie. Następnie dodajemy do niej sól, pieprz, natkę pietruszki oraz zeszklone na oleju cebule. Farsz zawijamy szczelnie w liście, tak, aby podczas gotowania nie wydostał się na zewnątrz. Gołąbki układamy w garnku blisko siebie. Wcześniej wykładamy go liśćmi kapusty. Całość zalewamy wodą (lub bulionem) i gotujemy przez ok. 35 minut. Gotowe podajemy polane olejem rzepakowym.", "url": "https://kuchnia.wp.pl/przysmak-lubelszczyzny-smaki-polski-chodelskie-golabki-z-kiszonej-kapusty-6296267832538753a", "category": "mazowieckie", "sub_category": "Gotowe dania i potrawy", "phrase": "Jaglaki (gołąbki z kaszy jaglanej i kapusty kiszonej)"}