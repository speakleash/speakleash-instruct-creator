{"meta_description": "Produkt wpisany na listę produktów tradycyjnych w dniu 2016-05-11 w kategorii Gotowe dania i potrawy w woj. łódzkim.", "title": "Golonka z kapustą zasmażaną - - Portal Gov.pl", "content": "Ugotowany i podpieczony kawałek mięsa wieprzowego z kością – golonka z nogi przedniej lub tylnej, z kapustą zasmażaną. Golonka złocisto-brązowa, w przekroju mięso od barwy jasnoróżowej do brunatnej, tłuszcz barwy biało-kremowej, kapusta zasmażana koloru brązowo-brunatnego. Miękkie mięso dobrze odchodzące od kości, kapusta zasmażana o gęstej konsystencji. Lekko słony, wyczuwalne warzywa i przyprawy, w których golonka jest gotowana a później zapiekana. Kapusta zasmażana posiada wyraźny zapach ugotowanej kapusty wraz z dodatkiem mięsa wieprzowego i przesmażonej cebuli, smak lekko kwaskowaty i lekko słony. Nagawki to miejscowość położona w gminie Dmosin, powiecie brzezińskim w województwie łódzkim. Usytuowana jest w dolinie rzeki Mrogi, wokół której roztaczają się malownicze Wzniesienia Łódzkie. Dmosin jest gminą typowo rolniczą z licznymi małymi, rodzinnymi gospodarstwami, gdzie przeważa hodowla drobiu i trzody chlewnej a także uprawa mieszanek zbożowych. Gospodynie przez lata opracowywały receptury przeróżnych potraw, które bazowały na lokalnych, łatwo dostępnych surowcach. Taką potrawą przygotowywaną na początku tylko od święta, później częściej była golonka z kapustą zasmażaną. „Golonka powinna być około 1,5 kg, ale nie mniejsza niż 1 kg. Nie może być zbyt chuda i też niezbyt tłusta”. (Wywiad przeprowadzony z mieszkańcami gminy Dmosin). Sposób jej przygotowania jest długi i pracochłonny. Na początku do uprzednio nastawionej wody z przyprawami do wrzątku należy wrzucić golonkę i gotować. W międzyczasie przygotowywane są warzywa, które wrzucone zostają do gotującej się golonki, kiedy jest już lekko miękka. Całość gotowana jest do miękkości. Następnie należy przygotować kapustę tj. pokroić ją i gotować z dodatkiem soli i pieprzu, odcedzić. Obraną cebulę, boczek oraz słoninę należy pokroić i obsmażyć. Ugotowaną i odciśniętą kapustę następnie należy połączyć z przesmażonym mięsem z cebulą. Ugotowaną golonkę należy wstawić do piekarnika z majerankiem i liściem laurowym i piec około 40 minut podlewając piwem. Tak przygotowywana golonka podawana jest z kapustą zasmażaną oraz dodatkami takimi jak chrzan lub musztarda lub pieczywo. Golonka z kapustą zasmażaną stała się elementem promocji regionu podczas lokalnych i regionalnych imprez kulturalnych dotyczących dziedzictwa i bogactwa tradycji i kultury regionu łódzkiego.", "url": "https://www.gov.pl/web/rolnictwo/golonka-z-kapusta-zasmazana", "category": "łódzkie", "sub_category": "Gotowe dania i potrawy", "phrase": "Golonka z kapustą zasmażaną"}