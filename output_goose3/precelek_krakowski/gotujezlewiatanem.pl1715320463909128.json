{"meta_description": "Na słodko, na słono, bajgiel w amerykańskim stylu czy obwarzanek po polsku? Możliwości jest mnóstwo!", "title": "Obwarzanek, precel, bajgiel – tak podobne, a jednak bardzo różne!", "content": "Obwarzanek to tradycyjny krakowski wypiek, bez którego trudno wyobrazić sobie kulinarną podróż po Krakowie. Jest to także przedmiot kontrowersji – dla jednych obwarzanek to precel, inni z kolei precle mylą z bajglem. Prawdą jest jednak, że obwarzanek, precel i bajgiel to trzy, zupełne różne produkty, których nazw używało się niegdyś wymiennie.  Nazwa „obwarzanek” wzięła swój początek od sposobu przygotowywania. Obwarzanek, czyli pierścień spleciony z ciasta, kształtem przypominający wianek, przed pieczeniem obwarza się (tzn. obgotowuje) w odpowiednio doprawionej wodzie. Taka technika produkcji obwarzanka wykorzystywana jest wśród krakowskich piekarzy od wieków. Krakowskie obwarzanki kupić można na ulicy – od sprzedawcy z obwoźnym wózkiem. Tradycyjne obwarzanki to te posypane makiem, sezamem lub solą. Obwarzanki uznaje się za krakowski Fast Food – można je kupić na rogu większości ulic wokół Rynku. Obwarzanki nazywano preclami w regionie zaboru pruskiego („Precel” to spolszczona nazwa niemieckiego „Prezel” ). Precle różnią się znacznie od obwarzanków: są mniejsze i – chociaż także owalne – splecione w ósemkę. Są przy tym twardsze, bardziej kruche i zdecydowanie lżejsze.  Precle, w przeciwieństwie do obwarzanków, mają długi termin przydatności i – jeśli wykonane są z produktów odpowiedniej jakości i odpowiednio przechowywane – zachowują pierwotne walory smakowe nawet przez kilkanaście miesięcy. Bajgle natomiast nie są plecione. To raczej bułki z dziurką w środku, obgotowywane przed pieczeniem – podobnie jak obwarzanki. Posypuje się je czarnuszką, kminkiem, makiem, solą lub posypką ziołową. Często smak bajgli wzbogaca się serem lub cebulą. Wywodzą się z żydowskiej tradycji piekarskiej i znane są w wielu krajach. Szczególną popularnością cieszą się nowojorskie bajgle. Obwarzanki i bajgle są doskonałym pomysłem urozmaicenia śniadania. Przekrojone można smarować serkiem, różnymi pastami oraz podawać np. z łososiem oraz warzywami, a z dodatkiem sera nadają się idealnie do zapiekania. Polecamy sycące śniadanie w amerykańskim stylu – Bajgiel z jajecznicą i bekonem.", "url": "https://gotujezlewiatanem.pl/inspiracje/obwarzanek-precel-bajgiel-tak-podobne-a-jednak-bardzo-rozne/", "category": "małopolskie", "sub_category": "Wyroby piekarnicze i cukiernicze", "phrase": "Precelek krakowski"}