{"meta_description": "Nie wiem czy krakusi są co do zasady nerwowi, pewnie nie. No chyba, że dotknie się ich krakowskiej tożsamości —… by innomine", "title": "🥨 Obwarzanek, bajgiel, precel. ⚠️ Przestań je mylić! — Steemit", "content": "Nie wiem czy krakusi są co do zasady nerwowi, pewnie nie. No chyba, że dotknie się ich krakowskiej tożsamości — wtedy \"wisz pan - zimny trup\", jak mówi znana warszawska piosenka 😤 Wypiek obwarzanków aż do połowy XIX wieku podlegał restrykcjom, już to czasowym (był to wypiek wielkopostny), już to osobowym — krakowski cech piekarski wyznaczał w losowaniu, kto mógł je piec. Było to więc pieczywo dość ekskluzywne. Choć do lat 50. były sprzedawane z wiklinowych koszy, to dla mnie tradycyjną formą sprzedaży obwarzanków są specjalne wózki, z których starsze panie sprzedają obwarzanki wprost na ulicy. Wózki te jakiś czas temu zyskały jednolity wygląd, nawiązujący do barw miasta. Według legendy średniowieczny mnich żyjący gdzieś w północnej Italii lub południowej Francji miał z pozostałego mu ciasta zrobić dla dzieci przekąskę. Chciał w taki sposób nagrodzić trud nauczenia się nowej modlitwy. Ukształtował więc ciasto w taki sposób, by przypominało skrzyżowane na piersi dłonie, co było ówczesną pozycją do modlitwy.", "url": "https://steemit.com/pl-artykuly/@innomine/obwarzanek-bajgiel-precel-przestan-je-mylic", "category": "małopolskie", "sub_category": "Wyroby piekarnicze i cukiernicze", "phrase": "Precelek krakowski"}