{"meta_description": "Prezentacja przygotowania kawy brejki.", "title": "Prezentacja przygotowania kawy brejki", "content": "2 marca w Muzeum Kaszubskim im. F. Tredera w Kartuzach odbyła się prezentacja przygotowania kawy brejki. Sposób przygotowania brejki na Kaszubach jest powszechnie znany. Dawniej przygotowywano ją w kociołku na ogniu, wlewając najpierw wodę, do której dodawano prażone żyto i cykorię czyli tzw. kawę zbożową. Następnie wszystko wymieszano i wlewano do dzbanka, zalewając mlekiem. Kawę zbożową z mlekiem czyli brejkę podawano do śniadania, obiadu a także kolacji. Do dzisiaj w niektórych, kaszubskich domach, podaję się ją w niedzielę do śniadania. Niektórzy wspominając smaki dzieciństwa relacjonują, że brejka podawana była do placków – plińców. W Muzeum zaprezentowano jednak nieco inny sposób przygotowania brejki. Jest to bardziej brejka gdańska. Wykonuje się ją z kostek lodu, kawy zbożowej, kawy rozpuszczalnej, mleka i cukru. Całość miesza się w robocie kuchennym do uzyskania dużej pianki. Tak przygotowana kawa na zimno jest wspaniałym napojem na upalne dni, co nie znaczy, że nie można jej podawać zimą. W Muzeum mogli ja skosztować zaproszeni goście, członkowie Towarzystwa Przyjaciół Muzeum Kaszubskiego im. F. Brzezińskiego.", "url": "https://muzeum-kaszubskie.pl/tpmk/10-aktualnosci/71-prezentacja-przygotowania-kawy-brejki", "category": "pomorskie", "sub_category": "Napoje (alkoholowe i bezalkoholowe)", "phrase": "Brëjka – kawa po kaszubsku"}