{"meta_description": "Województwo pomorskie pod względem liczby zarejestrowanych produktów regionalnych jest na pierwszym miejscu w kraju. Ma ich łącznie 135. W całym kraju na listę wpisanych jest 1037 produktów. Teraz urząd marszałkowski województwa pomorskiego i Pomorski Ośrodek Doradztwa Rolniczego w Gdańsku chcą utworzyć Regionalną Izbę Gospodarczej Żywności Naturalnej i Tradycyjnej.", "title": "Brëjka, kaszubskie truskawki. Pomorskie chce promować regionalną żywność", "content": "Województwo pomorskie pod względem liczby zarejestrowanych produktów regionalnych jest na pierwszym miejscu w kraju. Ma ich łącznie 135. W całym kraju na listę wpisanych jest 1037 produktów. Teraz urząd marszałkowski województwa pomorskiego i Pomorski Ośrodek Doradztwa Rolniczego w Gdańsku chcą utworzyć Regionalną Izbę Gospodarczej Żywności Naturalnej i Tradycyjnej. Tylko w ubiegłym roku na Listę Produktów Tradycyjnych Województwa Pomorskiego wpisanych zostało 7 produktów i potraw, m.in. brëjka (kawa po kaszubsku) i jabłko czernińskie. Jeden produkt - chleb z Piersna został wpisany na listę już w 2013 roku. Do powołania Regionalnej Izby Gospodarczej Żywności Naturalnej i Tradycyjnej potrzeba co najmniej 50 producentów. Dyrektor Pomorskiego Ośrodka Doradztwa Rolniczego (PODR) w Gdańsku, Aleksander Mach przyznał, że rozmowy na temat utworzenia organizacji trwają od kilku lat a obecne starania to już druga próba. Idea utworzenia izby jest propagowana podczas szkoleń nt. produkcji i sprzedaży spożywczych produktów lokalnych i regionalnych. W szkoleniach organizowanych w każdym z szesnastu powiatów regionu łącznie ma uczestniczyć ponad 300 osób z woj. pomorskiego. Mach uważa, że zawiązanie izby, która skupiałaby wszystkich producentów żywności naturalnej i tradycyjnej mogłoby pomóc w rozwiązaniu wielu problemów, których nie jest w stanie załatwić pojedynczy producent. - Trzeba wzmocnić tych producentów w ich działaniach, pomóc im stworzyć Izbę Rolniczą, bo to pomoże tym ludziom formułować postulaty, które mogą składać np. do ministerstwa - wyjaśnił. - Dziś głosy pojedynczych, malutkich gospodarstw tak naprawdę nic nie znaczą, a należąc do Izby mogliby uczestniczyć w przygotowywaniu konkretnych ustaw, bo ich postulaty mogłyby być poważniej traktowane - dodał. Jego zdaniem, utworzenie niezależnego samorządu gospodarczego zrzeszającego producentów mogłoby dać też możliwość zdobywania wsparcia finansowego z Unii Europejskiej na rzecz sektora drobnej wytwórczości i przedsiębiorczości. Mach ocenił, że na rynku jest miejsce dla lokalnych produktów, bo ludzie są coraz bardziej zainteresowani zdrową żywnością, jest moda na zdrowie, omijanie chemii, dobre nawyki żywieniowe. PODR w Gdańsku szacuje, że w województwie jest ok. 800 producentów żywności lokalnej i tradycyjnej. Działa też ok. 600 gospodarstw ekologicznych. Ocenia się, że zwiększa się zainteresowanie rolników przejściem na ekologiczny sposób prowadzenia gospodarstwa. - Dzięki powołaniu izby możliwe byłoby utworzenie w Gdańsku stałego punktu sprzedaży żywności lokalnej – poinformowała Edyta Klasa z urzędu marszałkowskiego. Rozważane jest utworzenie takiego punktu w Garnizonie Kultury, czyli w kompleksie powstającym na terenie b. jednostki wojskowej przy ul. Słowackiego we Wrzeszczu. Izba przyczyniłaby się do komercjalizacji tej żywności. Województwo pomorskie od października 2008 roku należy też do Europejskiej Sieci Regionalnego Dziedzictwa Kulinarnego. Należy do niej 39 podmiotów, m.in. producentów, przetwórców żywności, restauratorów oraz właścicieli sklepów i gospodarstw agroturystycznych.", "url": "https://tvn24.pl/trojmiasto/brejka-kaszubskie-truskawki-pomorskie-chce-promowac-regionalna-zywnosc-ra306776-ls3426603", "category": "pomorskie", "sub_category": "Napoje (alkoholowe i bezalkoholowe)", "phrase": "Brëjka – kawa po kaszubsku"}