{"meta_description": "#\ndochodzi m.in. informacja o zakończeniu jarmarku\n#", "title": "Chorzów: Zakończył się jarmark i konkurs produktów tradycyjnych", "content": "28.08. Katowice (PAP) - Zalewajka, kluchy pałą bite i śląskie landrynki zwane kopalniokami - zostały m.in. docenione przez jury XI edycji Konkursu Nasze Kulinarne Dziedzictwo - Smaki Regionów, który został zorganizowany w Górnośląskim Parku Etnograficznym w Chorzowie. Do konkursu zgłoszonych zostało ponad 30 produktów i potraw o tradycyjnych recepturach. Rywalizacja o tytuł najlepszego produktu odbyła się w chorzowskim skansenie w ramach dorocznego Jarmarku Produktów Tradycyjnych. Jak poinformowała prezes Polskiej Izby Produktu Regionalnego i Lokalnego oraz członek jury Izabella Byszewska, wśród produktów największe uznanie jury zyskały m.in. kiełbasa z baraniny po beskidzku, karp wędzony, ser podpuszczkowy wędzony \"odymiok\", ugotowane jabłka podane z serem i cukrem tzw. żniwówki, chleb żytni razowy z czarnuszką, ciastka \"szplitry\", cukierki \"szkloki\", nalewka jarzębinówka i nalewka z jeżyn leśnych. Celem kulinarnej rywalizacji jest gromadzenie wiedzy o oryginalnych regionalnych potrawach wytwarzanych w gospodarstwach przez lokalnych rzemieślników oraz restauratorów. Zwycięskie produkty mają potem szansę znaleźć się na Liście Produktów Tradycyjnych, którą prowadzi Ministerstwo Rolnictwa. Obecnie znajduje się na niej 899 produktów, potraw i napojów, z czego 122 pozycje zostały zgłoszone przez województwo śląskie. \"Konkurs służy także promocji naszych regionalnych produktów w kraju i zagranicą. Nasi rzemieślnicy bardzo często zdobywają nagrody i co najważniejsze można potem spróbować tych produktów w restauracjach oraz kupić w sklepach\" - powiedziała Joanna Sokół z działu promocji chorzowskiego skansenu. Do tej pory producenci z woj. śląskiego zarejestrowali na liście m.in. chleb \"herbski\", ciastka ze szpyrek, ciulim lelowski, krupniok śląski, murzin wielkanocny, porębskie prażonki, ser klagany, ser wołoski wędzony, marmeladę z dyni po cieszyńsku, kołocz weselny cieszyński, smalec gęsi z Siewierza, jurajski żur na grzybach. Podczas jarmarku odbyły się koncerty folklorystyczne, degustacje oraz pokazy mistrzów rękodzieła zorganizowane przez Górnośląski Park Etnograficzny w Chorzowie, z kolei nad konkursem Nasze Kulinarne Dziedzictwo czuwali Polska Izba Produktu Regionalnego i Lokalnego, Urząd Marszałkowski Województwa Śląskiego oraz Śląski Ośrodek Doradztwa Rolniczego w Częstochowie. Wzorem lat ubiegłych spośród laureatów wyłoniono produkty i potrawy, nominowane do prestiżowej nagrody \"PERŁA 2011\". Jej uroczyste wręczenie odbędzie się 12 września w Poznaniu podczas Targów Smaki Regionów. W tym roku nominacje do Perły otrzymały zupa zalewajka, kluchy pałą bite oraz śląskie kopalnioki (landrynki).(PAP)", "url": "https://www.money.pl/archiwum/wiadomosci_agencyjne/pap/artykul/chorzow;zakonczyl;sie;jarmark;i;konkurs;produktow;tradycyjnych,220,0,898780.html", "category": "śląskie", "sub_category": "Wyroby piekarnicze i cukiernicze", "phrase": "Chleb „Herbski”"}