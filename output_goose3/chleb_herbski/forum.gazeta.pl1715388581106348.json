{"meta_description": "", "title": "Krupniok, ciulim, murzin i zozworki - Silesiana - Forum dyskusyjne | Gazeta.pl", "content": "Buchciki, chleb \"herbski\", ciastka ze szpyrek, ciulim lelowski, krupniok   śląski, murzin wielkanocny, porębskie prażonki, ser klagany, ser wołoski   wędzony oraz zozworki. Wydłuża się lista produktów tradycyjnych resortu   rolnictwa. Właśnie trafiły na nią specjały ze Śląska.     Lista regionalnych i tradycyjnych wyrobów tworzona jest w związku z   kampanią \"Oryginalność pod ochroną\". W UE takie produkty, gwarantujące   wyjątkową jakość, tworzone zgodnie z oryginalną recepturą, objęte są   specjalną ochroną i oznaczane specjalnymi symbolami. Chronią one producentów   przed nieuczciwą konkurencją, pomagają w promocji, a także informują   konsumentów o wyjątkowości, specyfice i unikalności produktów.    Producenci z woj. śląskiego zarejestrowali dotąd dziesięć takich produktów.   Większość z nich liczy na efekt promocyjny i zapoznanie szerszej grupy   konsumentów ze specjałami, znanymi dotąd tylko lokalnie.     Krupniok czyli kaszanka    Śląskim produktem szeroko znanym także poza regionem jest krupniok, czyli   wytwarzana w bardzo wielu miejscach regionu kaszanka. Mniej znane są inne   produkty regionalne z woj. śląskiego. Większość z nich pochodzi ze Śląska   Cieszyńskiego, jak buchciki (połączone ze sobą bokami bułeczki z nadzieniem z   marmolady lub powideł), ciastka ze szpyrek (podobne do ciasteczek z ciasta   kruchego) czy murzin wielkanocny (z zewnątrz wygląda jak chleb, w przekroju   widać kawałki szynki i boczku wtopione w ciasto).    Z kolei zozworki, zwane również, imbirkami to podstawowe ciasto wigilijne i   zapustne na Śląsku Cieszyński, które kształtem przypomina korzeń imbiru. Z   tego terenu (okolice Istebnej i Koniakowa) pochodzi także ser wołoski wędzony   (ma formę okrągłego, żółtego placka, a od góry wzór rozety) oraz ser klagany -  ser owczy produkowany przez śląskich górali.    Wśród pochodzących z woj. śląskiego produktów tradycyjnych jest także kilka z   ziemi częstochowskiej: chleb \"herbski\" z miejscowości Herby w powiecie   lublinieckim (owalne bochenki chleba, dobrze wyrośnięte i wypieczone,   posypane makiem) oraz wywodzący się z tradycji żydowskiej ciulim lelowski z   Lelowa (zapiekanka z ciasta ziemniaczanego z widocznymi kawałkami pieczonych   żeberek).    Z okolic Zawiercia pochodzą natomiast porębskie prażonki, na które składają   się zapieczone, ułożone warstwowo ziemniaki pokrojone w kostkę, pokrojona   cebula, kiełbasa i boczek, przykryte liśćmi kapusty.    W całej Polsce zarejestrowano już blisko 150 produktów tradycyjnych.     Zaspamowalem wklejajac caly artykul, ale chyba warto. W zalewie watkow   o \"miszczostwach\" kopanej temat specjalow na liscie regionalnych i   tradycyjnych wyrobow powinien zadowolic kazdego.   Slask staje sie modny, mozna nawet zauwazyc pewnego rodzaju snobizm:)  Pozdr.", "url": "https://forum.gazeta.pl/forum/w,639,44743585,44772926,Re_Krupniok_ciulim_murzin_i_zozworki.html", "category": "śląskie", "sub_category": "Wyroby piekarnicze i cukiernicze", "phrase": "Chleb „Herbski”"}