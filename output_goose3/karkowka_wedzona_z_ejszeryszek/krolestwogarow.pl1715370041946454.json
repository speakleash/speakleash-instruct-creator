{"meta_description": "", "title": "wędliny z Ejszeryszek", "content": "W trakcie tegorocznych wakacji postanowiliśmy oprócz sympatycznego nic nie robienia ( co samo w sobie jest bardzo przyjemne) poszukać i poznać producentów tradycyjnej żywności. Kilkunastodniowy urlop spędziliśmy na Suwalszczyźnie. Jak zwykle wybraliśmy miejsce nieco oddalone od dużych i mniejszych skupisk ludzkich. Nasz wybór okazał się absolutnie trafiony. Zamieszkaliśmy we wsi Burbiszki, położonej nad graniczącym z Litwą jeziorem Gaładuś. Wieś, to dużo powiedziane, gospodarstwa oddalone są o siebie o kilkadziesiąt, kilkaset metrów. Już po przyjedźcie okazało, że nasza gospodyni, Pani Danguole Marcinkiewicz ma korzenie litewskie. Nic w tym dziwnego, okolice Sejn i Puńska, to w końcu największe w Polsce skupiska Litwinów w Polsce. W trakcie pobytu na naszą prośbę zorganizowała nam warsztaty przygotowania jednej ze sztandarowych pozycji tutejszej kuchni – kartaczy (przepis niedługo). 7 zarejestrowanych produktów to wyroby produkowane przez Pana Tadeusza Protasiewicza. Dla porządku są to: kolejny to Makowiec z Ejszeryszek. W zakładzie ciastkarskim Pani Celiny Glińskiej, producentki tego specjału, oczywiście też byliśmy i nie tylko makowiec próbowaliśmy (relacja w kolejnej części wakacyjnych wspomnień). Z Panem Tadeuszem Protasiewiczem umówiliśmy się w jego masarni. Jadąc tam myśleliśmy, że jesteśmy już na końcu świata. Pan Tadeusz przekonał nas, że to jednak jest początek świata, przecież tam słońce wschodzi nad Polską :) Z podwórka widać las, który już jest na Litwie, a widoki pól zapierają dech w piersiach. Poza tym cisza, spokój i sielanka. Wędzenie mięsa to rodzinna tradycja, którą pamięta z dzieciństwa. Częściowo przepisy, z których teraz korzysta, to przepisy jego teściowej, która pracowała na jednym z dworów na Suwalszczyźnie, oraz mamy, która również zajmowała się przetwórstwem mięsa. O specyfice wytwarzanych tu wędzonek decyduje przede wszystkim sposób wędzenia w wędzarniach opalanych okorowanym drewnem olchowym, w odpowiedniej temperaturze, i odpowiednio długo. Ważna jest również jakość mięsa, które sprowadza od sprawdzonych okolicznych rolników. Masarnia powstała kilka lat temu. Nie jest duża, ale bardzo funkcjonalna. W oczy rzuca się idealna czystość i porządek. Dokładnie obejrzeliśmy magazyn przypraw. NIE ma w nim nic innego poza naturalnymi przyprawami: zielem angielskim, pieprzem, majerankiem, lubczykiem, bazylią, ziołami prowansalskimi, liśćmi laurowymi i czosnkiem (polskim) ŻADNYCH „E”. Do peklowania wyłącznie sól peklująca. Mięso peklowane jest przez kilka dni, wędzenie trwa do 6 godzin w temperaturze 70-80 stopni Celsjusza. Potem wędruje do studzenia i chłodni. Proste – bez żadnego kombinowania. Z kilograma mięsa powstaje maksimum 70 dkg gotowych produktów. Miesięcznie przerabia się tu około 6 ton mięsa. Jest to na tyle mało, że można wszystko dopieścić, przypilnować nie spieszyć się. I to widać i czuć. Oczywiście nie mogło obyć się bez degustacji. Z zakładu przeszliśmy do znajdującego się nieopodal domu i już w domowej kuchni spróbowaliśmy wszystkich wyrobów. I teraz trzeba by napisać jak nam smakowało. Moglibyśmy tu napisać o smakach, aromatach, teksturze i takich tam innych, ale powiem tak - było pysznie, „normalnie” wszystko smakowało, „normalnie” - tak jak powinno. Szynka smakowała jak szynka, boczek jak boczek a kiełbasa jak dobrze doprawiona i uwędzona kiełbasa. Normalne tradycyjne dawne smaki. Zapasy, które przywieźliśmy do domu jedliśmy jeszcze przez wiele dni, nic się nie zepsuło. Czuć było olchowy dym, sejneński wiatr i wakacyjne wspomnienia.", "url": "https://www.krolestwogarow.pl/2015/09/wedliny-z-ejszeryszek.html", "category": "podlaskie", "sub_category": "Mięso świeże oraz produkty mięsne", "phrase": "Karkówka wędzona z Ejszeryszek"}