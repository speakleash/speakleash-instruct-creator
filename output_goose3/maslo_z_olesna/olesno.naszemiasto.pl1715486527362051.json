{"meta_description": "Dzisiaj w nocy zmarł Wilhelm Beker, prezes Okręgowej Spółdzielni Mleczarskiej w Oleśnie. Miał 64 lata.", "title": "Zmarł Wilhelm Beker, prezes mleczarni w Oleśnie. To on wypromował masło ekstra z Olesna oraz słynną oleską śmietankówkę", "content": "Wilhelm Beker był jednym z najbardziej znanych menedżerów na Opolszczyźnie, mimo iż kierował niewielkim zakładem, mleczarnią w Oleśnie. Zrobił z niej renomowanego producenta zdrowej żywności. Został za to nagrodzony Złotą Spinką „NTO”. W Okręgowej Spółdzielni Mleczarskiej Wilhelm Beker pracował nieprzerwanie od 40 lat, od 1981 roku. Najpierw był instruktorem BHP, później kierownikiem produkcji, wiceprezesem, a od 1997 roku prezesem. Miał za zadanie zrestrukturyzować pokomunistyczny zakład z 100 pracownikami i wiejskimi nierentownymi punktami skupu mleka. Jeszcze przed wejściem Polski do Unii Europejskiej nakłaniał oleskich rolników do ulepszania jakości mleka. W skupie najlepszej jakości mleko dostawało oprócz normalnej ceny premię. OSM pomagała doposażać gospodarstwa w nowoczesne urządzenia. Załatwiała kredyty preferencyjne, dawała własne pożyczki. - Spółdzielnia działa podobnie jak grupa producencka! - podkreślał Wilhelm Beker. - Okręgowa Spółdzielnia Mleczarska w Oleśnie to 110 dostawców mleka i 50 pracowników zakładu. Rolnicy przekazują nam mleko, a my mamy je jak najkorzystniej sprzedać. Każdy z naszych spółdzielców ma jeden głos, niezależnie od tego, czy oddaje 300, czy 3000 litrów mleka. Inaczej niż w spółce, w której są duży i mali udziałowcy. W naszej spółdzielni mamy fundusz zasobowy, fundusz wzajemnej pomocy. Rolnicy mogą wziąć u nas kredyt do 100 tysięcy zł na maszyny rolnicze, zakup krów, nawozy, inwestycje w gospodarstwie. To jest kredyt bez odsetek. Rolnik spłaca go mlekiem. Żadna spółka nie da takiego kredytu!", "url": "https://olesno.naszemiasto.pl/zmarl-wilhelm-beker-prezes-mleczarni-w-olesnie-to-on/ar/c1-8209289", "category": "opolskie", "sub_category": "Oleje i tłuszcze (masło, margaryna itp.)", "phrase": "Masło z Olesna"}