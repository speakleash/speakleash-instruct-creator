{"meta_description": "", "title": "DZIONIE RAKOWSKIE NA BOŻONARODZENIOWYM STOLE - Polishnews.com", "content": "Od wielu lat w gminie Raków, woj. świętokrzyskie, gospodynie, dawniej na Wielkanoc, a później i na Boże Narodzenie, obowiązkowo piekły dzionie – potrawę charakterystyczną dla tego regionu i niespotykaną nigdzie indziej. Nie było jednolitej receptury na przygotowanie dzionia, choć wszystkie receptury były podobne.  Na początek przygotowujemy macę – z jajek, mąki i smalcu zagniatamy ciasto. Dolewamy podczas wyrabiania tyle wody ile przyjmie mąka. Wyrobione ciasto dzielimy na kilka porcji i każdą wałkujemy na placki (podobne jak na domowy makaron). Nakłuwamy ciasto w odstępach widelcem i pieczemy na złoty kolor – nie wolno nam przypiec na brązowo, bo wtedy potrawa będzie gorzka. Z podgardla gotujemy rosół, ale bez warzyw. Do wywaru dodajemy jedynie ziele angielskie, liście laurowe, ziarna pieprzu i sól do smaku. Mięso po ugotowaniu mielimy przez maszynkę do mielenia mięsa i z powrotem dodajemy do wywaru. Upieczone ciasto kruszymy na stolnicy, aby jego kawałki nie były większe niż drobne monety (miedziaki), po czym wkładamy okruchy do misy i zalewamy je gorącym rosołem. Odstawiamy na około 2 godziny. Wyrośnięta masa powinna być zawiesista, ale nie powinna przeciekać przez palce. Konsystencję regulujemy wodą wedle potrzeby. Teraz pora dodać jajka. Wbijamy całe 8 sztuk, dodajemy przyprawy (sól, pieprz i zmielone ziele angielskie) do smaku i całość mieszamy. 10 m Jelit czyścimy, ale nie usuwając z nich tłuszczu (w przeciwnym razie mogą popękać podczas pieczenia). Przygotowanym wcześniej farszem nadziewamy rostrożnie jelita na dwóch trzecich ich długości, nakłuwamy igłą co kilkanaście centymetrów i zawiązujemy mocno oba końce jelita wełnianą przędzą lub dratwą. Układamy je w brytfannie obok siebie, ale tak by się nie stykały. Dolewamy niewielką ilość wody, tak by ledwie zakryła dno brytfanny i wkładamy do nagrzanego pieca. Po około 60 minutach, gdy już skórka jelit się lekko zrumieni wyjmujemy potrawę z pieca. Dzionie smakuje najlepiej następnego dnia po upieczeniu. Podaje się je krojone w plastry i obsmażone na patelni. Opr. przez pana Krzysztofa Strzebiński, który korzystał z poniszych źródeł:", "url": "https://www.polishnews.com/dzionie-rakowskie-bozonarodzeniowym-stole", "category": "świętokrzyskie", "sub_category": "Mięso świeże oraz produkty mięsne", "phrase": "Dzionie rakowskie"}