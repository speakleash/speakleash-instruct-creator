{"meta_description": "Pomorze Zachodnie zyskało kolejną słodką wizytówkę. To Miody ze Wzgórz Świeszewskich – pierwszy pochodzący z gminy Gryfice smakołyk wpisany na Listę Produktów Tradycyjnych Ministerstwa Rolnictwa i Rozwoju...", "title": "Miody ze Wzgórz Świeszewskich. Słodki smak tradycji", "content": "Pomorze Zachodnie zyskało kolejną słodką wizytówkę. To Miody ze Wzgórz Świeszewskich – pierwszy pochodzący z gminy Gryfice smakołyk wpisany na Listę Produktów Tradycyjnych Ministerstwa Rolnictwa i Rozwoju Wsi. Pierwszych wzmianek o miodach wytwarzanych na Wzgórzach Świeszewskich możemy się doszukać się już w czasach średniowiecznych. W latach 50. ub. wieku do słodkiej tradycji na terenach obejmujących Piaskową Górę, Górę Bukowiec oraz Górę Wyżynka w okolicach wsi Świeszewo powrócili polscy powojenni osadnicy. Jednym z pierwszych powojennych pszczelarzy w gminie Gryfice był dziadek pani Małgorzaty Chabowskiej. Właścicielka Pracowni Pasiecznej „Staropolska Miodziarnia” ze Świeszewa z sukcesem kontynuuje rodzinną tradycję. W pracowni u stóp Piaskowej Góry wytwarzane są miody: rzepakowy, mniszkowy, wielokwiatowy, akacjowy, lipowy, faceliowy, spadziowy i nawłociowy. A z końcem maja br. Miody ze Wzgórz Świeszewskich zostały wpisane na Listę Produktów Tradycyjnych ministerstwa rolnictwa. To 49. produkt z województwa zachodniopomorskiego. W czwartek (12 lipca) wicemarszałek województwa Jarosław Rzepa osobiście pogratulował „autorce” najmłodszego produktu tradycyjnego. Dodajmy, że miód pochodzący z tej pasieki w 2016 r. zwyciężył w konkursie „Nasze Kulinarne Dziedzictwo – Smaki Regionów”. Od 2017 r. „Staropolska Miodziarnia” jest członkiem Sieci dziedzictwa Kulinarnego Pomorza Zachodniego.", "url": "https://24kurier.pl/aktualnosci/wiadomosci/miody-ze-wzgorz-swieszewskich-slodki-smak-tradycji/", "category": "zachodniopomorskie", "sub_category": "Miody", "phrase": "Miody ze Wzgórz Świeszewskich"}