{"meta_description": "W dniu 30 maja 2018 r. Miody ze Wzgórz Świeszewskich wpisane zostały na Listę Produktów Tradycyjnych. To 49 produkt z województwa zachodniopomorskiego na Liście prowadzonej przez Ministerstwo Rolnictwa i Rozwoju Wsi. Miody ze Wzgórz Świeszewskich Pierwszych wzmianek o miodach wytwarzanych na terenach Wzgórz Świeszewskich, w Gminie Gryfice możemy doszukać się już w czasach", "title": "Miody ze Wzgórz Świeszewskich wpisane na Listę Produktów Tradycyjnych", "content": "W dniu 30 maja 2018 r. Miody ze Wzgórz Świeszewskich wpisane zostały na Listę Produktów Tradycyjnych. To 49 produkt z województwa zachodniopomorskiego na Liście prowadzonej przez Ministerstwo Rolnictwa i Rozwoju Wsi. Pierwszych wzmianek o miodach wytwarzanych na terenach Wzgórz Świeszewskich, w Gminie Gryfice możemy doszukać się już w czasach średniowiecznych: […]Kupcy organizowali skup intratnych produktów, m.in. zbóż, wosku, skór, smoły, konopi, mięsa i miodu. Towary eksportowano, do kontrahentów w Lubece a stamtąd do dalszych odbiorców europejskich. Podstawą rozwoju miasta była jednak rodzima wymiana towarowa oraz rozwój lokalnej produkcji rzemieślniczej. Obsadzano liczne sołectwa, młyny i karczmy. Z eksportem gryfickich towarów wiązały się doroczne targi, które odbywały się w tym mieście. Do największych należał jarmark św. Gawła (10 października), targi miodowe (30 września) oraz targi drobiarskie.” (Wikipedia – encyklopedia internetowa https://pl.wikipedia.org/wiki/Historia_Gryfic). Powyższe potwierdzają również opisy w książce pt. „Gryfice dzieje miasta”, praca zbiorowa pod redakcją Tadeusza Bieleckiego, Szczecin 2013 r.: „Dostęp do lasu zapewniał także korzystanie z jego bogactw, w tym m.in. owoców runa leśnego, wosku i miodu […] „W końcu XVIII wieku powstał w Gryficach kolejny jarmark – jesienny pszczelarski. W 1782 roku w mieście odbywały się 4 jarmarki kramarskie, 3 jarmarki na bydło i wspomniany już wyżej jarmark pszczeli.   W latach 50-tych XX wieku do tradycji produkcji miodów pszczelich na tych terenach powrócili pierwsi polscy powojenni osadnicy: Plany są ambitne. Brak nam jeszcze wielu rzeczy mówią spółdzielcy, chcemy mieć własny miód – 10 uli już kupiliśmy (źródło-gazeta okolicznościowa z 1956 r. wydana w 5 rocznicę powstania Spółdzielni Rolnej w Baszewicach.  Współcześnie tradycje pszczelarskie kontynuowane są przez kolejne pokolenie pszczelarzy, m.in. Pracownię Pasieczną „Staropolska Miodziarnia” ze Świeszewa, w której wytwarzane są miody: rzepakowy, mniszkowy, wielokwiatowy, akacjowy, lipowy, faceliowy, spadziowy i nawłociowy.  Miód pochodzący z tej pasieki w roku 2016 wziął udział w konkursie „Nasze Kulinarne Dziedzictwo – Smaki Regionów” zajmując pierwsze miejsce w swojej kategorii.  Od 2017 r. Pracownia pasieczna „Staropolska Miodziarnia” jest również członkiem Sieci dziedzictwa Kulinarnego Pomorza Zachodniego.", "url": "https://wrir.wzp.pl/aktualnosci/miody-ze-wzgorz-swieszewskich-wpisane-na-liste-produktow-tradycyjnych", "category": "zachodniopomorskie", "sub_category": "Miody", "phrase": "Miody ze Wzgórz Świeszewskich"}