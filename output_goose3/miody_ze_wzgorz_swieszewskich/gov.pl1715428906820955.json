{"meta_description": "Produkt wpisany na listę produktów tradycyjnych w dniu 2018-05-30 w kategorii Miody w woj. zachodniopomorskim.", "title": "Miody ze Wzgórz Świeszewskich - - Portal Gov.pl", "content": "Produkt wytwarzany przez pszczoły z nektaru kwiatowego w postaci płynnej lub skrystalizowanej. Przyjmuje kształt naczynia, w którym się znajduje. W zależności od naczynia, najczęściej słoiki o pojemności 0,5 lub 1 kg. Od kremowej do ciemnobrązowej w zależności od rodzaju nektaru zebranego przez pszczoły. „Wzgórza Świeszewskie” to potoczna nazwa obejmująca swoim zasięgiem trzy najwyższe wzniesienia (Piaskową Górę, Górę Bukowiec oraz Górę Wyżynka) występujące na terenie gminy Gryfice, w okolicy wsi Świeszewo. Są to tereny całkowicie wolne od przemysłu, na których występują chronione gatunki roślin i zwierząt. Obszar ten jest oznaczony w gminie Gryfice jako szczególnie cenny ekologicznie, co przekłada się na wysoką jakość miodu pochodzącego z tego obszaru. Pierwszych wzmianek o miodach wytwarzanych na tych terenach można doszukać się już w czasach średniowiecznych, kiedy to kupcy organizowali skup różnych produktów takich jak: zboża, wosk, skóry, smoły, konopie, mięsa i miody. Wymiana gryfickich towarów była szeroko rozwinięta, a z eksportem tych towarów wiązały się doroczne targi odbywające się w Gryficach. Do największych z tego rodzaju targów należały: jarmark św. Gawła (10 października), targi miodowe (30 września) oraz targi drobiarskie. W końcu XVIII w. w Gryficach powstał kolejny jarmark – jesienny pszczelarski. Tradycja wytwarzania miodów na tych terenach szerzej rozwinęła się w latach 40. XX w., kiedy to na tereny gminy Gryfice przybyli pierwsi osadnicy powojenni. W nowopowstających pasiekach wytwarzano miody nektarowe: rzepakowy, mniszkowy, lipowy, akacjowy, spadziowy, nawłociowy oraz wielokwiatowy. Obecnie tradycje wytwarzania miodów kontynuuje kolejne pokolenie pszczelarzy ze Świeszewa. Miód pochodzący z tych terenów w 2016 roku zajął I miejsce w konkursie „Nasze Kulinarne Dziedzictwo – Smaki Regionów”.", "url": "https://www.gov.pl/web/rolnictwo/miody-ze-wzgorz-wieszewskich", "category": "zachodniopomorskie", "sub_category": "Miody", "phrase": "Miody ze Wzgórz Świeszewskich"}