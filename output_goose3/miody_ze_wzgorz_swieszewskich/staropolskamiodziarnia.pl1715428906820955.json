{"meta_description": "", "title": "Staropolska Miodziarnia – made by bee", "content": "Wzgórza Świeszewskie to miejsce obejmujące swoim zasięgiem trzy wzniesienia: Piaskową Górę, Górę Bukowiec oraz Górę Wyżynkę. To obszar całkowicie wolny od przemysłu co przekłada się na wysoką jakość miodów pochodzących z tego terenu. Pierwszych wzmianek o wytwarzanych tu miodach można doszukać się jeszcze w czasach średniowiecznych, kiedy to gryficcy kupcy organizowali skup różnych produktów takich jak: zboża, wosk, skóry, smoły, konopie, mięsa i miody. Wymiana towarów była szeroko rozwinięta a z ich eksportem wiązały się doroczne targi odbywające się w Gryficach. Do największych z tego rodzaju należały: jarmark Świętego Gawła odbywający się 10 października, targi miodowe 30 września oraz targi drobiarskie. W końcu XVIII w. powstał kolejny jarmark – jesienny pszczelarski. Tradycja wytwarzania miodów na tych terenach szerzej rozwinęła się w latach 40. XX w., kiedy do Gryfic przybyli pierwsi osadnicy. Najstarsze zachowane dokumenty potwierdzające prowadzenie pasieki przez rodzinę obecnych właścicieli Staropolskiej Miodziarni datowane są na rok 1956. Miód pochodzący z tych terenów w 2016 roku zajął pierwsze miejsce w konkursie „Nasze Kulinarne Dziedzictwo – Smaki Regionów”. Pasieka Staropolska Miodziarnia ze Świeszewa w roku 2017 dołączyła do grona Europejskiej Sieci Dziedzictwa Kulinarnego a w roku 2018 „Miody ze Wzgórz Świeszewskich” zostały wpisane przez Ministra Rolnictwa i Rozwoju Wsi na Polską Listę Produktów Tradycyjnych. Chcemy dzielić się z Państwem naszą pasją dlatego serdecznie zapraszamy do wizyty w naszym gospodarstwie i do spróbowania naszych wspaniałych produktów.", "url": "http://staropolskamiodziarnia.pl/", "category": "zachodniopomorskie", "sub_category": "Miody", "phrase": "Miody ze Wzgórz Świeszewskich"}