{"meta_description": "Miody ze Wzgórz Świeszewskich to pierwszy gryficki Lokalny Produkt Tradycyjny wpisany na listę produktów tradycyjnych Ministerstwa Rolnictwa i Rozwoju Wsi.  ...", "title": "Miody ze Wzgórz Świeszewskich pierwszym gryfickim Lokalnym Produktem Tradycyjnym!", "content": "Miody ze Wzgórz Świeszewskich to pierwszy gryficki Lokalny Produkt Tradycyjny wpisany na listę produktów tradycyjnych Ministerstwa Rolnictwa i Rozwoju Wsi. Lista Produktów Tradycyjnych ma na celu zbieranie i rozpowszechnianie informacji na temat produktów tradycyjnych. Na listę wpisywany jest produkt, którego jakość lub wyjątkowe cechy i właściwości wynikają ze stosowania tradycyjnych metod produkcji (wykorzystywanych przez co najmniej 25 lat), oraz który stanowi element tożsamości społeczności lokalnej i należy do dziedzictwa kulturowego regionu, z którego pochodzi. Jednym z nowych produktów tradycyjnych są Miody ze Wzgórz Świeszewskich, które 30.05.2018 r. zostały wpisane na listę produktów tradycyjnych Ministerstwa Rolnictwa i Rozwoju Wsi. To wspaniałą wiadomość, gdyż jest to pierwszy gryficki tradycyjny produkt lokalny. Pracownia pasieczna znajduje się w Świeszewie (gmina Gryfice), u stóp Piaskowej Góry (52,4 m. n.p.m.). Nieopodal znajdują się również Góra Bukowiec i Góra Wyżynka. Są to trzy najwyższe wzniesienia w gminie Gryfice, nazywane potocznie „Wzgórzami Świeszewskimi”. Tradycja wytwarzania miodu przez rodzinę pszczelarzy ze Świeszewa sięga 1956 r. W 2016 r. Świeszewski Miód Mniszkowy zajął I miejsce w konkursie „Nasze Kulinarne Dziedzictwo – Smaki Regionów”.", "url": "https://egryfice.pl/miody-ze-wzgorz-swieszewskich-pierwszym-lokalnym-produktem-tradycyjnym/", "category": "zachodniopomorskie", "sub_category": "Miody", "phrase": "Miody ze Wzgórz Świeszewskich"}