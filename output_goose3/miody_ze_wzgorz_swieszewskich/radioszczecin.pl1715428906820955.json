{"meta_description": "Nowy przysmak z Pomorza Zachodniego trafił na ministerialną Listę Produktów Tradycyjnych. To Miody ze Wzgórz Świeszewskich.", "title": "Kolejny smakołyk z regionu wyróżniony [ZDJĘCIA]", "content": "Nowy przysmak z Pomorza Zachodniego trafił na ministerialną Listę Produktów Tradycyjnych. To Miody ze Wzgórz Świeszewskich. Są one wytwarzane przez pasiekę ze Świeszewa, która znajduje się w rejonie Góry Bukowiec w powiecie gryfickim. Odmiany miodów są różne: od lipowych, przez wielokwiatowe, aż po gryczane.- Jeden jest absolutnie wyjątkowy - mówi Małgorzata Chabowska z Pracowni Pasiecznej \"Staropolska Miodziarnia\". - To miód świeszewski mniszkowy. Nie w każdym sezonie pszczelarskim może być on zebrany. Na przykład w tym roku, w ciągu czterech-pięciu dni, cały nakład produktu został już sprzedany.W związku z wpisaniem na listę pani Małgorzata odebrała w czwartek list gratulacyjny od wicemarszałka województwa zachodniopomorskiego Jarosława Rzepy.Obecnie na ministerialnej liście znajduje się 49 zachodniopomorskich rarytasów. Aby na nią trafić, produkty muszą spełniać określone normy, na przykład być wytwarzane z zastosowaniem tradycyjnych metod produkcji mających co najmniej 25 lat.", "url": "https://radioszczecin.pl/1,374315,kolejny-smakolyk-z-regionu-wyrozniony-zdjecia", "category": "zachodniopomorskie", "sub_category": "Miody", "phrase": "Miody ze Wzgórz Świeszewskich"}