{"meta_description": "Wuzetka została uznana za produkt tradycyjny Warszawy. Ciastko trafiło na chronioną prawem Listę Produktów Tradycyjnych. W sobotę 29 lipca władze dzielnicy Śródmieście organizują festyn z tej okazji. W roli głównej wystąpi tysiąc wuzetek! &nbsp;", "title": "Lista Produktów Tradycyjnych. Wuzetka uznana za element dziedzictwa kulturowego Warszawy", "content": "Wuzetka została uznana za produkt tradycyjny Warszawy. Ciastko trafiło na chronioną prawem Listę Produktów Tradycyjnych. W sobotę 29 lipca władze dzielnicy Śródmieście organizują festyn z tej okazji. W roli głównej wystąpi tysiąc wuzetek! Ciastko „W-Z” (zwane też: WZ, torcik W-Z, WZK, wuzetka) zostało wpisane na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. W ten sposób wuzetkę uznano za element dziedzictwa kulturowego regionu, w którym jest wytwarzana oraz element tożsamości społeczności lokalnej Warszawy. „Nie ma chyba bardziej śródmiejskiego ciastka. Zarówno jego nazwa, historia powstania i skojarzenia turystyczne, nierozerwalnie związane są z naszą dzielnicą i z Warszawą” – powiedział burmistrz Dzielnicy Śródmieście Aleksander Ferens. „Zależało nam, żeby zachować ten przepis i jego tradycję dla przyszłych pokoleń” – dodał. Dlatego z inicjatywy osób związanych z gastronomią warszawską i burmistrza Śródmieścia, przygotowany został wniosek o wpis wuzetki na Listę Produktów Tradycyjnych, prowadzoną przez Ministerstwo Rolnictwa i i Rozwoju Wsi. Zawiera ona produkty, których jakość lub wyjątkowe cechy i właściwości wynikają ze stosowania tradycyjnych metod produkcji. Wuzetka – czym jest i skąd się wzięła Oryginalna receptura wuzetki opiera się na dwóch czekoladowych biszkoptach przedzielonych warstwami marmolady i bitej śmietany. Na wierzchu udekorowana jest polewą czekoladową i kleksem z bitej śmietany. Pojawienie się wuzetki na cukierniczej mapie stolicy większość badaczy wiąże z konkursem na ciastko, ogłoszonym pod koniec lat 40. XX wieku przez Cech Rzemiosł Spożywczych. Na początku lat 50. wyłączność na produkcję wuzetek miały Warszawskie Zakłady Ciastkarskie (WZC). Biszkoptowy wypiek, przekładany kremem, serwowano wówczas jedynie w kawiarniach i cukierniach firmowych pod szyldem „Camargo”. W latach 70. XX wieku wielu byłych pracowników WZC założyło swoje zakłady i zaczęło robić własne wersje ciastka. W ten sposób przyczynili się do jego popularyzacji nie tylko w Warszawie, ale również w całej Polsce. Wuzetka stała się popularna jako bohaterka kultowego filmu „Miś” Stanisława Barei, w którym Ryszard Ochódzki podczas wizyty w kawiarni z Aleksandrą Kozeł słyszy, że „kawa i wuzetka są obowiązkowe dla każdego”. Choć wuzetka pozostaje deserem sezonowym, są w Warszawie miejsca, w których dostępna jest przez cały rok. „Nasi goście bardzo chętnie zamawiają wuzetkę. Z ciekawości, ale też pewnego sentymentu i przeświadczenia, że będąc w Warszawie, koniecznie trzeba jej spróbować” – mówi właściciel restauracji Świętoszek Hieronim Piotrowski. Wuzetka doceniana jest jednak nie tylko przez turystów, ale także mieszkańców i osoby związane z warszawską gastronomią. „To słodki symbol Warszawy. Ciastko, które odbudowało stolicę” – ocenia krytyk kulinarny Maciej Nowak. Z okazji wpisania wuzetki na Listę Produktów Tradycyjnych, już w najbliższą sobotę 29 lipca dzielnica Śródmieście zaprasza na widowisko plenerowe, związane z tym warszawskim ciastkiem. W trakcie wydarzenia będzie można skosztować tego kultowego, warszawskiego wypieku. Aż 1000 wuzetek przygotowanych według oryginalnej receptury czekać będzie na warszawiaków o godzinie 16.30 na placu Pięciu Rogów. „Opowiemy o nowym Produkcie Tradycyjnym i rozdamy mieszkańcom 1000 wuzetek, przygotowanych według oryginalnej receptury” – zapowiada rzecznik dzielnicy Śródmieście Paweł Siedlecki. Lista Produktów Tradycyjnych utworzona została na mocy ustawy z dnia 17 grudnia 2004 o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych. Ustawa ta w 2023 r. została uchylona i obecnie podstawą prawną dla Listy Produktów Tradycyjnych jest ustawa z dnia 9 marca 2023 r. o rejestracji i ochronie nazw pochodzenia, oznaczeń geograficznych oraz gwarantowanych tradycyjnych specjalności produktów rolnych i środków spożywczych, win lub napojów spirytusowych oraz o produktach tradycyjnych. Na Listę wpisuje się produkty rolne i środki spożywcze przeznaczone do spożycia przez ludzi oraz napoje spirytusowe, których jakość lub wyjątkowe cechy i właściwości wynikają ze stosowania tradycyjnych metod produkcji, i które stanowią element dziedzictwa kulturowego regionu, w którym są wytwarzane, oraz są elementem tożsamości społeczności lokalnej.", "url": "https://www.infor.pl/prawo/nowosci-prawne/5977596,lista-produktow-tradycyjnych-wuzetka-uznana-za-element-dziedzictwa-ku.html", "category": "mazowieckie", "sub_category": "Wyroby piekarnicze i cukiernicze", "phrase": "Ciastko \"W-Z\" (zwane też: WZ, torcik W-Z, WZK, wuzetka)"}