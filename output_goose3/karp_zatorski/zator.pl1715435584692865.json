{"meta_description": "Strona Urzędu Miasta w Zatorze - informacje na temat gminy, aktualności, prawo, turystyka, oświata, kultura.", "title": "Karp zatorski - Strona Urzędu Miasta w Zatorze", "content": "Z ogromną satysfakcją uprzejmie informujemy, że 20 maja br. Komisja Europejska opublikowała w Dzienniku Urzędowym Rozporządzenei Wykonawcze Komisji (UE) nr 485/2011 o rejestracji Karpia Zatorskiego, jako Chronionej Nazwy Pochodzenia. Karp Zatorski to hybryda powstała z krzyżowania czystej linii karpia zatorskiego z czystymi liniami: węgierską, jugosłowiańską, gołyską i izraelską. Karp zatorski charakteryzuje się dobrym wygrzbieceniem, zwartą formą i oliwkowym lub oliwkowo-niebieskim kolorem. Warto podkreślić, że mięso Karpia Zatorskiego pozbawione jest zapachu mułu i wyróżnia się świeżym rybim zapachem oraz delikatnym smakiem. Obszar geograficzny produkcji karpia zatorskiego obejmuje łącznie 134 km2, przy czym w największym stopniu produkcja prowadzona jest na terenie Gminy Zator. Procedura rejestracji naszego produktu trwa już od kwietnia 2007. Wszelkie działania związane z rejestracją koordynował Urząd Miejski w Zatorze służąc pomocą merytoryczną i organizacyjną opracowaniu kompletnego wniosku oraz innych ważnych dokumentów. Zatorskie Towarzystwo Wędkarskie w ramach programu Agro Smak uzyskało dofinansowanie w kwocie 6800 zł na opracowanie specyfikacji i zebranie materiałów historycznych potrzebnych do jego rejestracji. Z inicjatywy Burmistrza Zatora zawiązana została także Lokalna Grupa Producencka Karpia Zatorskiego w skład, której weszli Rybacki Zakład Doświadczalny w Zatorze oraz Zatorskie Towarzystwo Wędkarskie. Grupa producencka złożyła wniosek o rejestrację produktu w Unii Europejskiej. W pierwszej kolejności został oceniony na poziomie krajowym przez Ministerstwo Rolnictwa i Rozwoju Wsi a następnie już przez urzędników w Brukseli. Po uzupełnieniach ostateczna wersja wniosku została pozytywnie zaopiniowania i ostatecznie zaakceptowana. Karp Zatorski jest 27 polskim produktem włączonym do unijnego systemu chronionych nazw pochodzenia, chronionych oznaczeń geograficznych i gwarantowanych tradycyjnych specjalności. Przed wprowadzeniem do obrotu produktu posiadającego zarejestrowaną nazwę, producenci muszą poddać się kontroli zgodności procesu produkcji ze specyfikacją. Ma ona na celu potwierdzenie, że na każdym etapie wytwarzania danego produktu spełnione zostały wymagania specyfikacji. Pozytywny wynik kontroli jest gwarancją wysokiej jakości produktu. Wyróżnienie Karpia Zatorskiego znakiem potwierdzającym jego pochodzenie i jakość, pomoże głównie lokalnym producentom w jego promocji, a także zwiększy wiarygodność w oczach klientów. Zarejestrowanie nazwy podlegać będzie szerokiej ochronie. Przypominamy, że od 28 lutego 2007 roku Karp Zatorski został także wpisany na listę produktów tradycyjnych województwa małopolskiego prowadzoną przez Ministra Rolnictwa i Rozwoju Wsi. Co to jest Chroniona Nazwa Pochodzenia (ang. Protected Designation of Origin – PDO) oznacza nazwę regionu albo konkretnego miejsca albo w wyjątkowych przypadkach nazwę kraju używaną do opisu produktu rolnego lub środka spożywczego pochodzącego z regionu, konkretnego miejsca albo kraju. Produkt posiada szczególną jakość, reputację lub inne cechy przypisywane jego pochodzeniu geograficznemu. Produkcja lub przetwórstwo lub przygotowanie produktu odbywa się na ściśle określonym obszarze geograficznym. „Środowisko geograficzne” jest rozumiane poprzez środowisko naturalne i czynniki ludzkie, m.in. klimat, woda, jakość gleby lub lokalne know-how. System rejestracji nazw produktów regionalnych jest jedyną możliwością ochrony i promocji rodzimych specjałów, których przecież u nas nie brakuje. Uzyskany Certyfikat jest oficjalnym potwierdzeniem wysokiej jakości produktu i gwarancją jego pochodzenia Od daty publikacji zarejestrowana nazwa Karp Zatorski zaczyna korzystać z ochrony na terenie całej Unii Europejskiej. Zgodnie z przepisami zarejestrowane nazwy są chronione przed: • wszelkim bezpośrednim lub pośrednim wykorzystywaniem w celach komercyjnych zarejestrowanej nazwy dla produktów nie objętych rejestracją, o ile produkty te są porównywalne do produktów zarejestrowanych pod tą nazwą lub jeśli stosowanie nazwy narusza prestiż chronionej nazwy; • każdym niezgodnym z prawem zawłaszczeniem, imitacją lub aluzją, jeśli nawet prawdziwe pochodzenie produktu jest zaznaczone lub chroniona nazwa została przetłumaczona, lub towarzyszy jej wyrażenie „w stylu”, „rodzaju”, „przy użyciu metody”, „tak jak produkowane w”, „imitacja” lub „podobne”; • wszelkimi innymi fałszywymi lub mylącymi danymi odnoszącymi się do miejsca pochodzenia, właściwości lub podstawowych cech produktu na opakowaniu wewnętrznym lub zewnętrznym, w materiale reklamowym lub dokumentach odnoszących się do danego produktu lub na opakowaniu produktu w pojemniku, mogącym stworzyć fałszywe wrażenie co do jego pochodzenia; • wszelkimi innymi praktykami mogącymi wprowadzić w błąd zainteresowanych co do prawdziwego pochodzenia produktu.", "url": "https://www.zator.pl/sport_i_turystyka/karp_zatorski.html", "category": "małopolskie", "sub_category": "Mięso świeże oraz produkty mięsne", "phrase": "Karp zatorski"}