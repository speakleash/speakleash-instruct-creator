{"meta_description": "", "title": "Karp wędzony", "content": "Karp wędzony jest produktem o wyjątkowych walorach smakowych odzwierciedlający urok Doliny Karpia. Wędzony jest w sposób tradycyjny na drewnie owocowym. Oczyszczony, pokrojony w dzwonka jest płukany i układany warstwowo w dużym naczyniu oraz przyprawiany w celu nasolenia i nadania odpowiedniego smaku. Jego wyjątkowy smak zapewnia odpowiedni, świeży surowiec z gospodarstw rybackich Doliny Karpia z obszaru NATURA2000. Wszystkie produkty użyte do wytworzenia karpia wędzonego są produktami naturalnymi. Po uwędzeniu ryba przybiera złoty kolor. Doświadczenie i tradycja wędzenia sprawia, że karp wędzony jest wyjątkowy oraz niepowtarzalny. Karp zaliczany jest do ryb średniotłustych. Znajdują się w nim nienasycone kwasy tłuszczowe: kwasy omega-3 i omega-6, które wspomagają pracę mózgu oraz zmniejszają ryzyko udaru mózgu i zawału serca. Karp jest też źródłem witamin z grupy B (B1, B6, B12 oraz PP). Mięso karpia składa się także z łatwo przyswajalnego białka i minerałów: wapnia, fosforu, potasu, żelaza i sodu. Karp wędzony to produkt wpisany na Listę Produktów Tradycyjnych, prowadzoną przez Ministra Rolnictwa i Rozwoju Wsi, w kategorii - Produkty rybołówstwa.", "url": "http://dolinakarpia.org/780-dolinakarpiaorg-karp-wedzony", "category": "małopolskie", "sub_category": "Mięso świeże oraz produkty mięsne", "phrase": "Karp zatorski"}