{"meta_description": "Większość Polaków nie wyobraża sobie wigilijnej kolacji bez karpia. Najbardziej poszukiwanym i najpopularniejszym w Polsce jest zatorski. Historia jego hodowli w Zatorze sięga XII wieku. Z czasem zaczął trafiać na stoły królewskie na Wawelu i stąd także jego druga nazwa karp królewski.", "title": "Karp zatorski króluje na świątecznych stołach. Skąd bierze się wyjątkowość tej odmiany? Zdjęcia", "content": "Jak podkreślają mistrzowie kuchni do przyrządzenia smacznej potrawy z karpia potrzebny jest nie tylko kulinarny kunszt, ale także odpowiednia ryba. - Najsmaczniejsze są właśnie w Dolinie Karpia – zachwala niezmiennie Franciszek Sałaciak, producent i prezes Stowarzyszenia Dolina Karpia. Wielką zwolenniczką karpia zatorskiego jest od lat Ewa Wachowicz, była Miss Polonia, dziennikarka, obecnie autorka telewizyjnych programów kulinarnych. Podobnie jak kucharz Sebastian „Szromu” Schrom, który szerzej dał się poznać w programie Hell’s Kitchen, na co dzień będący szefem kuchni w restauracji La Rossa w Oświęcimiu. Na wysoką wartość odżywczą i zawartość składników biologicznie aktywnych w karpiu zwracali uwagę pracownicy naukowi z Wydziału Technologii Żywności Uniwersytetu Rolniczego w Krakowie. Jeszcze przed olimpiadą w Tokio pojawił się m.in. pomysł batonów energetycznych z dodatkiem karpia dla sportowców wyczynowych. Od 2007 roku karp zatorski znajduje się na liście produktów tradycyjnych Ministerstwa Rolnictwa i Rozwoju Wsi. Nazwa „karp zatorski” od 2011 roku zastrzeżona jest również w Unii Europejskiej. W ten sposób dołączył do produktów chronionych w UE ze względu na swoje tradycyjne pochodzenie, specyficzną recepturę i produkcję.", "url": "https://gazetakrakowska.pl/karp-zatorski-kroluje-na-swiatecznych-stolach-skad-bierze-sie-wyjatkowosc-tej-odmiany-zdjecia/ar/c1-18177989", "category": "małopolskie", "sub_category": "Mięso świeże oraz produkty mięsne", "phrase": "Karp zatorski"}