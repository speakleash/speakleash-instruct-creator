{"meta_description": "Do przygotowania czarnego salcesonu, typowo kaszubskiej wędliny, używano świeżych podrobów — najczęściej zaraz po świniobiciu. \r\n\r\n\r\n\r\n\r\nPrzygotowywano ją na duże uroczystości rodzinne.", "title": "Czarny salceson/Blutka", "content": "Przygotowywano ją na duże uroczystości rodzinne. Do wyrobu salcesonu używano serce, ozór, mielone płuca gotowane osobno, pół głowy, mielone gotowane skóry, pokrojone w kosteczkę podbrzusze. Wszystko gotowano do miękkości razem z pieprzem, zielem angielskim, listkami bobkowymi i solą. Mielone mięso łączono z tymi kawałeczkami, następnie dodawano przecedzoną przez sito porcję krwi i przysmażoną drobno posiekaną cebulę. Jeszcze dodawano dużo pieprzu, majeranku i sól do smaku. Doskonale wymieszaną masą napełniano dość luźno grube jelita, wiązano bardzo dokładnie końce i gotowano kiszkę około godziny w wodzie, na bardzo wolnym ogniu. Przestudzoną układano między dwie deski do zupełnego wystudzenia. W zimnej spiżarni mogła przeleżeć około tygodnia. Wyrób ten można było również pasteryzować w słoikach. Niektóre gospodynie używały słoniny lub boczku i nie mieliły mięsa drobno, tylko kroiły w grubszą kostkę — tak, aby przy krojeniu gotowej wędliny na plasterki widać było wyrób. Spotkałam też takich, którzy podwędzali blutkę w ciepłym dymie, ale nie dłużej niż dwie godziny.", "url": "https://pomorskie.naszemiasto.pl/czarny-salcesonblutka/ar/c17-198693", "category": "pomorskie", "sub_category": "Mięso świeże oraz produkty mięsne", "phrase": "Czarny salceson (blutka)"}