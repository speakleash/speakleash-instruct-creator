{"meta_description": "", "title": "KASZËBË - Blutka - Geocaching Opencaching Polska", "content": "Tradycja świniobicia na Kaszubach sięga przełomu XIX i XX wieku, jednak mięso było produktem luksusowym, a ubój odbywał się zaledwie dwa razy w roku. Potwierdzają to Friedrich Lorentz, Adam Fischer i Tadeusz Leher-Spławiński w książce „Kaszubi. Kultura ludowa i język” (Toruń, 1934 r.). Ryszard Kukier zaś w wydawnictwie „Kaszubi bytowscy. Zarys monografii etnograficznej” podaje: Mięso nie było częstym produktem spożycia, poza okresem świątecznym i zapustnym. Po zabiciu zwierzęcia całość dzielono na sztuki (połtë), po czym, solono je i układano w zasobowych drewnianych półbeczkach. (…) Dopiero w okresie międzywojennym zaczęto tu wyrabiać wursty z różnych gatunków mięsa i sporządzać większy zestaw kiełbas, m. in. liberkę czyli pasztetową, czerwoną wurstę lub krwawą kiszkę, a nawet salcesony. Bardzo popularnym wyrobem na Kaszubach był czarny salceson, znany również pod nazwą „czarna kiełbasa” czy też „krwawa kiszka”. Spotyka się też nazwę blutka (słowo zapożyczone z języka niemieckiego: „blut” – krew).", "url": "https://opencaching.pl/viewcache.php?wp=OP835E", "category": "pomorskie", "sub_category": "Mięso świeże oraz produkty mięsne", "phrase": "Czarny salceson (blutka)"}