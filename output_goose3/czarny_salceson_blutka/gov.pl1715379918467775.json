{"meta_description": "W dniu 29 czerwca 2020 roku na Listę Produktów Tradycyjnych został wpisany w kategorii: Mięso świeże oraz produkty mięsne: „czarny salceson”.", "title": "Czarny salceson - - Portal Gov.pl", "content": "Czarno-szara kula. Na przekroju ciemno-brązowa z widocznymi kawałkami mięsa, słoniny i skórek wieprzowych Tradycja kultywowania domowego wędliniarstwa na terenie województwa lubuskiego rozwinęła się w czasach powojennych. Osiedleni w miejscowości Krężoły (gmina Sulechów) w powiecie zielonogórskim Niemcy, tuż po wojnie zmuszeni byli opuścić teren Krężoł, pozostawiając po sobie całe domostwa, które zasiedlać zaczęli Wielkopolszczanie. W każdym gospodarstwie hodowano trzodę chlewną, przywiązując szczególną uwagę do naturalnych sposobów odżywiania. Odpowiednio zbilansowana dieta świń, wpływała na powolny przyrost masy co sprawiało, że ich mięso cechowało się wysoką jakością. Jednym z najpopularniejszych wyrobów wędliniarskich produkowanych w miejscowości Krężoły jest czarny salceson. Do wyrobu salcesonu używa się głowizny, nóżek, golonek, skórek, bogatych w cenny dla zdrowia kolagen. Przygotowanie czarnego salcesonu rozpoczyna się od ugotowania fragmentów surowca wraz z warzywami: marchwią, pietruszką, selerem, porem, czosnkiem, cebulą oraz przyprawami takimi jak ziele angielskie i liść laurowy. Ugotowane mięso należy oddzielić od kości i ręcznie pokroić, a skórki, cebulę oraz czosnek należy przepuścić przez maszynkę do mielenia o drobnym sicie. Rozdrobnione składniki miesza się z krwią i doprawią solą, pieprzem oraz majerankiem. Gotowym farszem wypełnia się pęcherze wieprzowe. Napełnione pęcherze trafiają do kotła z kiszczonką (wywarem z wcześniejszego gotowania składników salcesonu), w którym parzą się przez około 3 godziny w temperaturze 70-80ºC. Sparzony salceson należy nakłuć cienkim szpikulcem, w celu usunięcia nagromadzonego powietrza i przycisnąć deską, aż do ostygnięcia. W ostatnim etapie przygotowywania salcesonu, produkt wędzi się zimnym dymem. Proces ten nadaje wyrobowi trwałości i wyjątkowego aromatu.", "url": "https://www.gov.pl/web/rolnictwo/czarny-salceson", "category": "pomorskie", "sub_category": "Mięso świeże oraz produkty mięsne", "phrase": "Czarny salceson (blutka)"}