{"meta_description": "W Oleofarm24 znajdziesz Syrop pędy sosny, 250 ml w atrakcyjnej cenie 17,99 zł. Zadbaj o siebie i o swój portfel.", "title": "Syrop pędy sosny, 250 ml", "content": "Wartość energetyczna (energia) 1106 kJ/260 kcal, tłuszcz – 0 g, w tym: kwasy tłuszczowe nasycone – 0 g, węglowodany – 64 g, w tym: cukry – 55 g, błonnik – 1,1 g, białko – 0 g, sól – 0 g. Przechowywać w temperaturze pokojowej w suchym i ciemnym miejscu. Po otwarciu przechowywać w lodówce. Może wytrącić się naturalny osad. Przed spożyciem wstrząsnąć. Sosna zwyczajna (Pinus sylvestris) to zimozielone drzewo iglaste o wysokości do 25-40 m, które powszechnie występuje w Polsce – zajmuje ponad 69% powierzchni leśnej kraju. Jej drewno znajduje szerokie zastosowanie w przemyśle meblarskim, drzewnym, budowniczym i papierniczym, a pozyskiwane z niej olejki eteryczne są wykorzystywane w medycynie naturalnej oraz branży kosmetycznej i perfumeryjnej. Pędami sosny nazywamy natomiast zielone, miękkie przyrosty, które pojawiają się na gałązkach sosny zwyczajnej wiosną – na surowiec zielarski zbiera się je od kwietnia do maja, gdy są jeszcze pokryte żywicą i łuskami. Właściwości zdrowotne sosny są znane od wieków, a do surowców zielarskich zaliczamy młode pędy sosny (Gemmae Pini), igliwie, żywicę, a także drewno. Pędy i igliwie zawierają cenne olejki eteryczne, które pozyskuje się poprzez poddawanie ich destylacji parą wodną. Sucha destylacja drewna pozwala uzyskać dziegieć sosnowy, a z sosnowej żywicy otrzymuje się terpentynę. Sosna zwyczajna jest także obecna w symbolice ludowej – uosabia długowieczność, zdrowie, wytrzymałość, wierność, samotność, żal, smutek, nieśmiertelność, mądrość i karę. Dawniej podczas pogrzebów wrzucano do grobów gałązki sosny, by wzmocnić odchodzącą duszę i uchronić zwłoki od zepsucia. Młode pędy sosny są bogatym źródłem olejku eterycznego (ok. 0,4%) zawierającego m.in. α-pinen, β-pinen, limonen, borneol, kamfen, β-felandren, α-terpinolen, β-myrcen i β-kariofilen. W pędach sosny zwyczajnej znajdziemy także witaminę C, garbniki, kwasy diterpenowe, flawonoidy, saponiny, pochodne kwasu juniperowego i sabinowego, kumaryny, sole mineralne (potas, wapń, magnez) oraz substancje żywicowe i goryczowe. Dziedziński (2023) wskazuje, że na właściwości fizykochemiczne, zawartość związków bioaktywnych i aktywność przeciwutleniającą ekstraktów wodno-etanolowych wpływa sposób suszenia pędów sosny – najwyższą zawartością polifenoli wyróżnia się surowiec liofilizowany, a najniższą suszony konwekcyjnie (naturalnie). Ze względu na swoje unikalne właściwości wiosenne pąki sosnowe od lat znajdują zastosowanie w medycynie naturalnej. Najczęściej przypisuje im się działanie moczopędne, napotne, wykrztuśne, rozkurczowe, przeciwzapalne, żółciopędne, przeciwdrobnoustrojowe oraz stymulujące na nadnercza i układ immunologiczny. Ekstrakty z młodych pędów sosny mają też działanie przeciwutleniające i wykazują zdolność do hamowania wolnych rodników. W literaturze nie brakuje informacji na temat właściwości przeciwbakteryjnych i przeciwgrzybiczych pędów sosny. Szczególną skuteczność wykazują one wobec bakterii Gram-ujemnych i grzybów z gatunku Candida kefyr i Candida tropicalis. Dzięki temu, że działają przeciwzapalnie i przeciwdrobnoustrojowo, syrop z pędów sosny znajduje zastosowanie w infekcjach górnych dróg oddechowych. Dodatkowym wsparciem dla organizmu jest zawarta w pędach sosny witamina C, która wspiera układ odpornościowy. Olejek sosnowy bywa też stosowany w inhalacji podczas infekcji gardła, krtani i oskrzeli. Syrop sosnowy Oleofarm zawiera 55% wyciągu z pędów sosny oraz cukier – jest przygotowywany tylko z dwóch składników według sprawdzonej receptury i nie zawiera zbędnych dodatków. Syrop z pędów sosny można profilaktycznie pić przez cały rok, rozcieńczając z wodą. Zalecamy 1 łyżeczkę syropu sosnowego dziennie, aby wzmocnić organizm i odporność. Dzięki zawartości cukru świetnie sprawdzi się jako słodzik do herbaty. W przypadku przeziębienia można zwiększyć dawkę syropu do 1 łyżeczki 3 razy na dobę. Czy są przeciwwskazania do spożywania syropu sosnowego? Mimo swoich właściwości zdrowotnych syrop z pędów sosny zawiera cukier, dlatego nie powinien być spożywany przez diabetyków oraz osoby z insulinoopornością i zespołem metabolicznym. Młode pędy sosny mają działanie wykrztuśne, dlatego syrop nie jest też zalecany osobom z krztuścem i astmą, gdyż może nasilać istniejące dolegliwości.", "url": "https://www.oleofarm24.pl/product-pol-493-Syrop-pedy-sosny-250-ml.html", "category": "pomorskie", "sub_category": "Inne produkty ", "phrase": "Syrop z pędów sosny"}