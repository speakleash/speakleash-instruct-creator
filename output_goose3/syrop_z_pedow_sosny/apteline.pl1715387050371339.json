{"meta_description": "Syrop z sosny to tradycyjny sposób na kaszel suchy i mokry. Radzimy, jak stosować syrop z pędów sosny u dorosłych i dzieci oraz jak go zrobić.", "title": "Syrop z sosny - na co warto go stosować i jak go zrobić", "content": "W serwisie Apteline.pl zgodnie z wizją Grupy NEUCA zależy nam na przekazywaniu treści najwyższej jakości – sprawdzonych informacji, eksperckiej wiedzy. Dlatego nasze teksty piszą i weryfikują specjaliści – farmaceuci i lekarze. Syrop z sosny - na co warto go stosować i jak go zrobić Syrop z sosny to tradycyjny lek roślinny stosowany w leczeniu chorób układu oddechowego. Jako jeden z niewielu preparatów służy do leczenia kaszlu suchego i mokrego. Syrop z pędów sosny zawdzięcza swoje cenne właściwości żywicom i olejkowi eterycznemu o działaniu przeciwzapalnym, odkażającym i wykrztuśnym. Na rynku dostępne są gotowe preparaty, syrop z sosny można też sporządzić samodzielnie. Syrop z sosny – z pędów czy szyszek? Syrop sosnowy sporządza się z wykorzystaniem pędów sosny zwyczajnej (Pinus sylvestris) – pospolitego drzewa iglastego występującego na terenie Europy, Azji i Ameryki Południowej. Pędy sosny są bogate w olejek eteryczny (zawierający głównie cykliczne monoterpeny, takie jak α- i β-pinen) oraz związki żywicowe z grupy diterpenów. Ponadto są źródłem flawonoidów i naturalnych goryczy, a także witaminy C. • olejek eteryczny wspiera funkcjonowanie układu oddechowego – działa sekretolitycznie (upłynnia wydzielinę w drogach oddechowych oraz zwiększa jej ilość), słabo odkażająco oraz przeciwzapalnie (hamuje syntezę tlenku azotu) • witamina C jest również silnym przeciwutleniaczem i wspiera funkcjonowanie układu odpornościowego. Na co pomaga syrop z sosny? Stosowanie syropu z sosny jest wskazane przede wszystkim w objawach nieżytu górnych dróg oddechowych. Jako jeden z niewielu jest uniwersalnym środkiem w leczeniu obu rodzajów kaszlu. W przypadku kaszlu suchego wykazuje działanie łagodzące i niwelujące podrażnienie gardła. Z kolei w kaszlu mokrym upłynnia zalegającą wydzielinę i ułatwia jej odkrztuszanie. Syrop z sosny warto stosować podczas przeziębienia, gdyż wzmaga aktywność układu odpornościowego. Sprawdza się także w zwalczaniu bólu gardła, chrypki czy kataru. Można go zażywać jako środek rozkurczowy, moczopędny, uspokajający i pobudzający apetyt. >> Kaszel suchy, drapanie w gardle. Przyczyny i sposoby na suchy kaszel Syrop z sosny jest produktem z reguły dobrze tolerowanym przez pacjentów. Jeśli nie zawiera w składzie alkoholu, może być stosowany u dzieci już od 2. roku życia. Stosowanie syropu z sosny jest natomiast przeciwwskazane u pacjentów chorujących na astmę lub krztusiec oraz uczulonych na olejek eteryczny sosny. Z uwagi na zawartość cukru z ostrożnością powinni go używać diabetycy. Efektem ubocznym jego stosowania może być podrażnienie błony śluzowej i skóry. Na rynku farmaceutycznym istnieje spora grupa gotowych produktów pod nazwami „syrop z sosny”, „syrop z pąków sosny”, „syrop z pędów sosny”. Są to produkty o mniejszej lub większej zawartości wyciągu z pędów sosny, zawierające sacharozę, cukier trzcinowy lub syntetyczne substancje słodzące, czasem także miód. Spotykane są także połączenia syropu z sosny z innymi składnikami, np. z maliną, aronią czy kwiatami czarnego bzu. W aptece można spotkać tzw. syrop sosnowy złożony (zarejestrowany pod różnymi nazwami handlowymi w zależności od producenta), którego skład jest wzbogacony o inne składniki. Zawiera on płynny wyciąg z suchych pędów sosny ekstrahowany przy pomocy etanolu, a ponadto nalewkę koprową oraz fosforan kodeiny (w zmiennych proporcjach). Z uwagi na zawartość kodeiny wykazuje działanie typowo przeciwkaszlowe, dlatego zaleca się jego doraźne stosowanie w suchym, męczącym kaszlu. Można go podawać jedynie dorosłym oraz młodzieży powyżej 12. roku życia. To jeden z przetworów, które w łatwy sposób można wykonać w domu. Wystarczy wybrać się w słoneczny dzień do lasu i pozyskać jasnozielone, młode pędy sosny, najlepiej długości 10-12 cm. Warto zrobić to na przełomie kwietnia i maja, ponieważ wtedy surowiec ten zawiera najwięcej prozdrowotnych składników. • Zebrane pędy należy oczyścić z brązowych łusek, a następnie zmiażdżyć lub rozbić drewnianym tłuczkiem. • Następnie umieszcza się je w przygotowanym słoju, dosypując pomiędzy warstwy pędów cukier (można także dodać niewielką ilość wody). Jeśli syrop ma być przeznaczony dla osób dorosłych, można go zakonserwować etanolem w proporcji 1:10 (etanol należy dodać do umieszczonych w słoju pędów wraz z cukrem). • Tak przygotowany słój umieszcza się w nasłonecznionym miejscu i co jakiś czas miesza jego zawartość. • Po upływie 2-3 tygodni odcedza się otrzymany syrop, przelewa do butelek i krótko pasteryzuje. Otrzymany w ten sposób domowy syrop z pędów sosny można stosować profilaktycznie przez cały rok bądź posiłkować się nim w okresach zwiększonej zachorowalności na infekcje. W przypadku dzieci powyżej 4. roku życia zaleca się zażywanie 1 łyżeczki syropu 2-3 razy dziennie. Młodzież powyżej 12. roku życia i dorośli mogą stosować 1 łyżkę stołową syropu 2-3 razy dziennie.", "url": "https://apteline.pl/artykuly/syrop-z-sosny-na-co-warto-go-stosowac-i-jak-go-zrobic", "category": "pomorskie", "sub_category": "Inne produkty ", "phrase": "Syrop z pędów sosny"}