{"meta_description": "Syrop z pędów sosny to znakomity lek wykrztuśny i przeciwbakteryjny, mający też wiele innych właściwości leczniczych. Należy go przygotowywać z młodych pędów, z...", "title": "Syrop z pędów sosny - przepis na cudowny lek na przeziębienie i suchy kaszel", "content": "Syrop z pędów sosny - przepis na cudowny lek na przeziębienie i suchy kaszel Syrop z pędów sosny to znakomity lek wykrztuśny i przeciwbakteryjny, mający też wiele innych właściwości leczniczych. Należy go przygotowywać z młodych pędów, zbieranych w czasie ich intensywnego wzrostu, co zazwyczaj przypada w maju. Jak zrobić syrop z sosny? Oto sprawdzony przepis. Sosna w medycynie ludowej była stosowana od wieków jako środek silnie odkażający, przeciwpasożytniczy i przeciwzapalny, pomagający w leczeniu trudno gojących się ran, wyprysków czy wrzodów. Do sporządzania preparatów wykorzystywano dziegieć sosnowy, otrzymywany w wyniku suchej destylacji drewna. Dziś to jeden z surowców farmaceutycznych dodawanych do maści i roztworów przygotowywanych w aptece. Z kolei przy nieżycie górnych dróg oddechowych, suchym kaszlu, przeziębieniu, stanach zapalnych gardła czy chrypce stosowano syrop z pączków sosny. Syrop z sosny można dodawać do herbaty lub pić po łyżeczce po posiłku. Specyfik ten, bogaty w sole mineralne, olejki eteryczne i witaminę C, możemy przygotować sami. Młode pędy należy zbierać wiosną, od kwietnia do maja, gdy nie wypuszczą jeszcze igieł. Ostrym nożem lub sekatorem odcinamy około 5-centymetrowe gałązki, najlepiej z boku, co pobudzi sosnę do wzrostu. Pędy wkładamy do garnka i zalewamy wodą, po czym gotujemy przez godzinę na wolnym ogniu. Po odcedzeniu dodajemy cukier – kilogram na litr wywaru – i znów zagotowujemy, aż syrop zgęstnieje. Miksturę przelewamy do butelek i pasteryzujemy przez 15 minut, dzięki temu zachowa swoje właściwości na najbliższe dwa lata. Z pędów sosny możesz też sporządzić nalewkę. 100 g pączków zalej litrem białego wina, przelej do butelki i przechowuj w chłodnym miejscu. Polecamy także: Nalewka z pędów sosny. Jak i kiedy zbierać pędy sosny?", "url": "https://beszamel.se.pl/porady/jak-zrobic/syrop-z-sosny-cudowny-lek-na-przeziebienie-i-suchy-kaszel-wideo-aa-BJYR-uGpi-P7Qv.html", "category": "pomorskie", "sub_category": "Inne produkty ", "phrase": "Syrop z pędów sosny"}