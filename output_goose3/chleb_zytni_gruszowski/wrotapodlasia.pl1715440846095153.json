{"meta_description": "", "title": "Chleb żytni z pieca to kolejny produkt z naszego regionu, wpisany na Listę Produktów Tradycyjnych", "content": "Jak sama nazwa mówi, wypiekany jest w piecach, na wzór tradycyjnych. Do jego produkcji używa się mąki pochodzącej z XIX-wiecznego młyna z okolic Korycina. Jego główne cechy to chrupiąca, brązowo-złocista, na brzegach rumiana, przypieczona skórka, a na przekroju porowaty, jasnobrązowy miąższ. Chleb jest bardzo aromatyczny, lekko kwaśny o charakterystycznym zapachu dymu z drewna sosnowego. W zależności od wielkości blachy, waga bochenka w kształcie prostopadłościanu, o wymiarach długość ok. 30 cm, wysokość 10-12 cm oraz szerokość ok. 10-12 cm, to ok. 1,2 kg, Tradycja wypieku chleba w Podlaskiem znana jest od wieków. Dawniej pieczono go w olbrzymich piecach, opalanych najczęściej drewnem sosnowym. Do wypieku używano mąki żytniej, wody, soli i zakwasu, dodając nieraz także marchew, dynię czy ziemniaki. Po wyjęciu długo pozostawał świeży. Na ministerialnej Liście Produktów Tradycyjnych przedstawiciele Podlaskiego to 65 przysmaków reprezentujących różne kategorie: od produktów mlecznych, mięsnych, rybnych, przez warzywa i owoce, po wyroby piekarnicze i cukiernicze, oleje i tłuszcze, miody, a także gotowe dania, napoje oraz inne produkty. Reprezentanci naszego regionu to m.in.: Ser Koryciński „Swojski”, Kumpiak Podlaski, Sejneński Szczupak Faszerowany, Nadbużańska Kawa Żołędziówka, ciasto Mrowisko, Masło Swojskie, Miód Augustowski, Soczewiaki Sejneńskie, Miód Kwarciany (Dębniak), Pisanka lipska i wiele innych. Nowinkami w tym gronie są także Nalewka Żenicha, ciasto Hajnowski Marcinek oraz Augustowska jagodzianka, wpisane na listę w ubiegłym roku. N na etapie oceny w ministerstwie jest obecnie „Buza/Boza”( lekko sfermentowany, kwaskowaty napój bezalkoholowy, przygotowywany z kaszy jaglanej i rodzynek). Pełna lista podlaskich produktów tradycyjnych znajduje się na stronie Ministerstwa Rolnictwa i Rozwoju Wsi pod adresem: http://www.minrol.gov.pl/Jakosc-zywnosci/Produkty-regionalne-i-tradycyjne/Lista-produktow-tradycyjnych/woj.-podlaskie", "url": "https://www.wrotapodlasia.pl/pl/rolnictwo/wiadomosci/chleb-zytni-z-pieca-to-kolejny-produkt-z-naszego-regionu-wpisany-na-liste-produktow-tradycyjnych.html", "category": "małopolskie", "sub_category": "Wyroby piekarnicze i cukiernicze", "phrase": "Chleb żytni gruszowski"}