{"meta_description": "ŻYWNOŚĆ. Sześć tradycyjnych małopolskich wyrobów trafi na Listę Produktów Tradycyjnych. Z naszego regionu jest ich tam już 68.", "title": "Blachorze, zawijoki i pirogi trafią na listę", "content": "O wpisanie kolejnych produktów wnioskuje Rada ds. Produktów Tradycyjnych działająca przy Urzędzie Marszałkowskim w Krakowie. Za tradycyjny produkt mają być uznane \"blachorze\" z Mędrzechowa. To placki wyrabiane z mąki, kwaśnego mleka i jajek z dodatkiem sody, a pieczone \"na blasze\". To samo czeka nadwiślański ogórek konserwowy z Kanny o octowo-czosnkowym smaku. Udaje się go uzyskać dzięki przetworzeniu w przyprawionej zalewie octowej kruchych i delikatnych ogórków. Na ministerialną listę trafi też chleb żytni gruszowski, wypiekany z naturalnego zakwasu. Wyróżnia go dodawana do pieczenia maślanka, dzięki której ma on delikatny smak i odpowiednią wilgotność. Zolipskie pirogi swój smak zawdzięczają połączeniu farszu, w skład którego wchodzi m.in. podsmażana kapusta oraz kiełbasa wiejska, z odpowiednio wyrobionym i elastycznym ciastem. Pirogi wyróżnia także wykonywana podczas sklejania falbanka.", "url": "https://dziennikpolski24.pl/blachorze-zawijoki-i-pirogi-trafia-na-liste/ar/3229280", "category": "małopolskie", "sub_category": "Wyroby piekarnicze i cukiernicze", "phrase": "Chleb żytni gruszowski"}