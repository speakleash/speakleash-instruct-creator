{"meta_description": "", "title": "Zupa „nic” - - Portal Gov.pl", "content": "Dostosowany do talerza/miski, w której zupa jest podawana W zależności od talerza/miski, w której jest zupa podawana Zupa dość gęsta i lepka w dotyku Produkt pn. zupa „nic” to słodkie danie, znane w całej Polsce od bardzo dawna. Tradycja wytwarzania zupy „nic” na terenie województwa zachodniopomorskiego znana jest od 65 lat. Zawsze serwowana była przez domowe gospodynie okazjonalnie, podczas różnych kościelnych świąt, np. w dniu Bożego Ciała. Sięgając pamięcią do kulinarnych początków zupy „nic” w województwie zachodniopomorskim należy podkreślić, że jeden z pierwszych zapisków opisujących sposób jej wytwarzania pochodzi z lat 50. XX wieku. W Kurierze szczecińskim z dnia 20 maja 1955 r., w Numerze 119, na stronie 3 zapisano: ZUPA „NIC” - 15 dkg ryżu, 3 razy tyle mleka ile ryżu, 3 żółta, 6 dkg cukru, wanilia, 3 białka, cukier w mączce do smaku, litr i 1/4 mleka. Ryż przebrać, wymieszać z mlekiem rozkleić na brzegu płyty. Mleko zagotować: ubić pianę z białek i kłaść łyżką na wrzące mleko – zagotować. Pianę oddzielić od mleka, mleko wlać do wary, wymieszać z ubitymi z cukrem żółtkami, dodać ryż. Zupę „nic” można podawać ciepłą lub zimną. To proste w swoim składzie i sposobie wytwarzania danie zachęcało mieszkańców ówczesnego województwa szczecińskiego do jego przygotowywania i tym samym urozmaicenia ubogiego powojennego menu. Przez kolejne lata ta wyjątkowa zupa, jako wykwintne danie gościła w rodzinnych domach szczecinian. Jej receptura utrwalona została również w domowym zeszycie z przepisami kulinarnymi, który na początku lat 80. XX wieku założyła repatriantka pochodząca z Folwarku Terezjanowo gminy Jody, powiatu brasławskiego. Na jednej z pożółkłych stron zeszytu możemy przeczytać o sposobie jej przygotowania : 1 litr mleka, 4 jaja, 8 łyżeczek cukru, 1 łyżeczka cukru wanil. Białka oddzielić od żółtek. Żółtka utrzeć z 8 łyż. cukru + wanil. Z białek ubić pianę, dając do niej po ubiciu 2 łyżki cukru i dalej ubić. Zagotować mleko, do wrzącego wrzucać kulki (…) z białek, odwracać i wybierać łyżką cedzakową. (…) żółtka gorącym mlekiem. Połączyć (…). Na przestrzeni lat metoda wytwarzania zupy „nic” uległa niewielkim zmianom. Uprzednio, aby zupa stanowiła jedno z podstawowych sycących dań, przy jej przygotowaniu dodawano ryż. Jednak od ponad 30 lat zupa „nic” częściej przygotowywana jest w wersji bez ryżu. Jej podstawowymi składnikami cały czas są: mleko, jajka, cukier i laska wanilii/cukier wanilinowy, których ilość zmienia się w zależności od ilości spożywających ją osób.", "url": "https://www.gov.pl/web/rolnictwo/zupa-nic", "category": "zachodniopomorskie", "sub_category": "Gotowe dania i potrawy", "phrase": "Zupa \"nic\" "}