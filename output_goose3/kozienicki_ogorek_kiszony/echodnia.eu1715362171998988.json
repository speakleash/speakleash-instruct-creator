{"meta_description": "W niedzielę, 1 lipca rolnicy z Powiśla wspólnie świętowali w Piotrkowicach w czasie XV Dnia Kozienickiego Ogórka. Były konkursy, zabawy dla dzieci, koncert oraz stoiska gastronomiczne, na których można było oczywiście spróbować ogórków, ale nie tylko. Świetnej zabawy nie popsuła nawet pogoda, która tego dnia nie rozpieszczała.", "title": "Kozienice. Rolnicy z Powiśla obchodzili swoje święto. To były już XV obchody Dnia Kozienickiego Ogórka [zdjęcia]", "content": "Obchody zielonego święta rolników z Powiśla tradycyjnie rozpoczęły się od mszy świętej w miejscowym kościele, podczas której modlono się m.in. o pomyślne zbiory. Po nabożeństwie zebrani przemaszerowali na plac szkolny, gdzie zorganizowano festyn. Po krótkim koncercie Orkiestry Dętej Ochotniczej Straży Pożarnej przyszedł czas na oficjalne otwarcie obchodów XV Dnia Kozienickiego Ogórka. Dokonali go burmistrz gminy Kozienice Tomasz Śmietanka razem z zastępcami Małgorzatą Bebelską i Igorem Czerwińskim, wiceprzewodniczący rady powiatu kozienickiego Mirosław Górka, prezes Związku Producentów Rolnych w Kozienicach Włodzimierz Kowalski, sołtys Piotrkowic Monika Król i przedstawiciel sołectwa Kuźmy Monika Lis-Seremak. - Spotykamy się tutaj po raz XV, czyli dzisiaj mamy mały jubileusz. Po 14 latach starań Związku Producentów Rolnych i samych rolników udało się 8 lutego uzyskać certyfikat produktu regionalnego dla Kozienickiego Ogórka Kiszonego. Życzę wam satysfakcjonujących cen, a dziś szampańskiej zabawy – mówił starosta Andrzej Jung. Złożył on także list z podziękowaniami i gratulacjami dla rolników na ręce Włodzimierza Kowalskiego. - Niech trud waszej pracy będzie doceniony. Życzę wam, żeby zarejestrowanie znaku handlowego marki Kozienicki Ogórek Kiszony pozytywnie wpłyną na przyszłość, ponieważ jako rolnik wiem jak trudna i ciężka jest ta praca, a także jak wolno i ryzykownie w tej branży obraca się pieniądz – mówił burmistrz Tomasz Śmietanka.", "url": "https://echodnia.eu/radomskie/kozienice-rolnicy-z-powisla-obchodzili-swoje-swieto-to-byly-juz-xv-obchody-dnia-kozienickiego-ogorka-zdjecia/ar/13305157", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kozienicki ogórek kiszony"}