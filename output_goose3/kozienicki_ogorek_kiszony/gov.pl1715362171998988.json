{"meta_description": "Produkt wpisany na listę produktów tradycyjnych w dniu 2006-01-16 w kategorii Warzywa i owoce w woj. wielkopolskim.", "title": "Ogórek kiszony „osiecki” - - Portal Gov.pl", "content": "Smak lekko kwaśny, słonawy, z dającym się wyczuć posmakiem kwasu mlekowego, który powstaje w wyniku fermentacji; zapach przypraw – chrzanu, czosnku, kopru Tradycja kiszenia ogórków „osieckich” rozpoczęła się zaraz po II wojnie światowej, kiedy to m.in. rozpoczęto uprawę tych warzyw. Nasiona pochodziły z własnej produkcji. Przygotowywano je z przerośniętych, dojrzałych ogórków, a następnie wysiewano. Po zebraniu ogórków część z nich sprzedawano jako surowiec, a nadwyżkę kiszono w dębowych beczkach, które zanurzano w pobliskim stawie, traktując go jako naturalną chłodnię. Kiszone ogórki sprzedawano za pośrednictwem spółdzielni gminnych w Rawiczu, Miejskiej Górce, Pakosławiu, Jutrosinie i Miliczu, a także bezpośrednio do lokalnych restauracji. Z czasem zmieniono sposób produkcji i zaczęto kisić ogórki w silosach i beczkach, które przechowywano w chłodniach. Opracowano także specyficzną recepturę kiszenia ogórków, które poza wyjątkowym smakiem, charakteryzują się również długą przydatnością do spożycia. Specyficzny, niepowtarzalny smak ogórków kiszonych „osieckich” jest spowodowany tym, że cały ciąg produkcji – począwszy od doboru odmiany, odpowiedniego nawożenia i ręcznej pielęgnacji plantacji, po odpowiedni czas zbioru – ma istotny wpływ na jakość gotowego produktu. Nie bez znaczenia jest również przygotowanie ogórków do kiszenia, czyli dokładne ręczne mycie samych owoców oraz przypraw, a następnie stałe kontrolowanie przechowywania gotowego produktu w chłodniach o odpowiednich parametrach termicznych. O ostatecznych walorach smakowych ogórków kiszonych „osieckich” decyduje unikalna receptura, według której jest wytwarzany ten lokalny produkt.", "url": "https://www.gov.pl/web/rolnictwo/ogorek-kiszony-osiecki", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kozienicki ogórek kiszony"}