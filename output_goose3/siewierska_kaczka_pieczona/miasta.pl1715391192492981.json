{"meta_description": "Siewierz w woj. śląskim - to kolejne miasto przyjęte w poczet członków Związku Miast Polskich. Zarząd przyjął je jako 302. miasto na posiedzeniu, które odbyło się 21 lipca br. w Ełku.", "title": "Związek Miast Polskich | Kolejne miasto w ZMP", "content": "Liczący ok. 5,5 tysiąca mieszkańców Siewierz to miasto w południowej Polsce, w województwie śląskim, w powiecie będzińskim.  W 1276 r. Siewierz uzyskał prawa miejskie. Wytyczono wówczas rynek będący do dziś głównym centrum miasta. W XIV w. książęta bytomscy wznieśli lub zainicjowali budowę murowanego zamku, który stał się siedzibą biskupów. Od XV wieku miasto było stolicą świeckiego księstwa feudalnego, rządzonego przez biskupów krakowskich. Dzisiaj Siewierz stanowi ośrodek turystyczny, leżący w zapleczu aglomeracji górnośląskiej. Zachowane zabytki to barokowe kościoły datowane od XVI do XVIII w., a zwłaszcza ruiny gotyckiego zamku książąt siewierskich powstałego od XIV do XVI. Pod miastem zachował się romański kościół św. Jana Chrzciciela w Siewierzu z I poł. XII w. Ruch wypoczynkowy obsługuje także zalew Przeczycko-Siewierski, zalew powstały w wyniku spiętrzenia wód Czarnej Przemszy. Siedem siewierskich przysmaków jest wpisanych na listę potraw tradycyjnych przez Ministerstwo Rolnictwa i Rozwoju Wsi. Są to: żurek siewierski, żołądki z gęsi po siewiersku, wątróbki gęsie po siewiersku, siewierska gęś pieczona, siewierska kaczka pieczona, smalec gęsi oraz borówka/brusznica siewierska.", "url": "https://www.miasta.pl/aktualnosci/kolejne-miasto-w-zmp", "category": "śląskie", "sub_category": "Mięso świeże oraz produkty mięsne", "phrase": "Siewierska kaczka pieczona"}