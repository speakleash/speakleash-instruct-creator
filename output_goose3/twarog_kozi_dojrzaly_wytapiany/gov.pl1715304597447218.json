{"meta_description": "Produkt wpisany na listę produktów tradycyjnych w dniu 2016-04-01 w kategorii Produkty mleczne w woj. lubuskim.", "title": "Twaróg kozi dojrzały wytapiany - - Portal Gov.pl", "content": "Siedlisko to niewielka wieś położona w gminie Siedlisko w województwie lubuskim. Znajduje się tam wiele zabytków, z których najważniejszym są ruiny zamku Karolat. Mieszkańcy wsi Siedlisko wspominają, że wokoło zamku pasły się stada kóz, a mieszkańcy wsi trudnili się ich hodowlą i wyrabianiem serów z ich mleka. Mleko kozie uznawane jest za lekko strawne oraz antyalergiczne. Jednym z produktów wytwarzanych na bazie mleka koziego jest twaróg kozi dojrzały wytapiany. Charakterystyczną cechą twarogu jest długość jego dojrzewania, około tygodnia. „Następnie taki już dojrzały ser mama wrzucała na patelnię na rozgrzane masło podsmażała, a następnie dodawała jajko i żółtko oraz dosalała. Intensywnie mieszając ser odparowywał i uzyskiwał jednolitą konsystencję” (Wspomnienia mieszkańców gminy Siedlisko). Ponadto do twarogu mogą być dodawane przyprawy takie jak kminek lub koper czy czosnek, które podkreślają smak i zapach wyrobu. Dawniej przygotowywanie twarogu smażonego związane było głównie z możliwością dłuższego okresu jego magazynowania i sprzedażą w okresach świątecznych. Obecnie przygotowywany jest na co dzień, a także na ważniejsze uroczystości.", "url": "https://www.gov.pl/web/rolnictwo/twarog-kozi-dojrzaly-wytapiany", "category": "lubuskie", "sub_category": "Sery i inne produkty mleczne", "phrase": "Twaróg kozi dojrzały wytapiany"}