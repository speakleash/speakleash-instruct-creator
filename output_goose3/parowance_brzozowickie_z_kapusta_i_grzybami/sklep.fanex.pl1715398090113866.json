{"meta_description": "Nie wiesz, jak zrobić pampuchy? Możesz je podać w wersji z wytrawnym lub słodkim sosem! Poznaj przepis na ciasto i dobierz smakowite dodatki | Sprawdź ➡️", "title": "Z czym jeść pampuchy? Przepisy na słodko i wytrawnie", "content": "Pampuchy niejedno mają imię…. A to dlatego, że w zależności od regionu nazywane są inaczej! Receptura przeważnie jest podobna, ale sposób podania ma związek z lokalnymi przyzwyczajeniami oraz preferencjami. Serwuje się je zarówno w porze obiadowej, jak i w formie deseru. Między innymi pampuchy drożdżowe z kaszą jaglaną, kapustą i grzybami, serem oraz soczewicą znalazły się nawet na liście tradycyjnych produktów polskich przygotowanej przez Ministerstwo Rolnictwa i Rozwoju Wsi. Sprawdź, jak przygotować słynne kluski na parze oraz z czym komponują się najlepiej. Pampuchy z sosem wytrawnym lub słodkim to danie znane w całej Polsce. Nazwa ta ma związek tak naprawdę z niemieckim słowem pfannkuchen, lecz w spolszczonej wersji. Można się jednak spotkać z różnymi określeniami dla tego tradycyjnego dania. Wśród tych najpopularniejszych wymienia między innymi buchty, parowańce, parowce, kluski na parze czy pyzy drożdżowe. Kształtem przypominają nieco pączki, lecz nie są smażone na głęboki tłuszczu. Struktura z zewnątrz jest sprężysta, a środek zaskakuje swoją delikatnością oraz puszystością. Pampuchy na parze przygotowywane są z ciasta drożdżowego. Same w sobie są dość neutralne w smaku – na pograniczu czegoś wytrawnego i słodkiego, dzięki czemu można je podawać na różne sposoby. Wymagają czasu oraz odpowiednich składników koniecznie w temperaturze pokojowej. Rozczyn zawsze musi odczekać kilkanaście minut, aby był gotowy do użycia. Charakterystyczne pienienie się mieszanki oznacza, że można przejść do dalszych działań. Ciasto na pampuchy drożdżowe najlepiej jest zagniatać ręcznie w większej misce – ma się wtedy pełną kontrolę nad stopniem jego wyrabiania. W momencie, gdy przestanie się kleić do rąk, trzeba partiami dodawać masło z solą. Kiedy składniki połączą się w całość, należy przykryć ciasto ściereczką i zaczekać aż jego objętość wzrośnie dwukrotnie. Potem nadchodzi czas formowanie kształtnych kul, aby każda gotowała się w tym samym tempie. Podstawą są wysokiej jakości składniki oraz ich temperatura, lecz liczy się jeszcze coś… garnek! Warto, aby był szeroki i miał grube dno. W ten sposób pampuchy z sosem można rozłożyć równomiernie i to w taki sposób, żeby się nie zlepiały. Garnek może być od razu przystosowany do gotowania na parze albo mieć dodatkową, wyjmowaną kratkę. Niektórzy używają też bambusowych koszyków. Odpowiedni będzie również parowar albo piekarnik z funkcją parowania. Bardzo ważną kwestią podczas parowania pampuchów drożdżowych jest ilość wody w garnku – dobrze, aby sięgała ok. 1/3 jego wysokości. W ten sposób kluski nie opadają. Liczy się także czas gotowania. Nie warto go przeciągać, ponieważ struktura ciasta brzydko się wtedy marszczy, a całość wysycha. Powinno to trwać ok. 10-15 minut od momentu, gdy woda w garnku zacznie wrzeć. Aby uchronić się przed zakalcem, lepiej nie podnosić pokrywki podczas gotowania i cierpliwe czekać. Jakie są popularne przepisy na pampuchy? W niektórych domach receptury są przekazywane z pokolenia na pokolenie, aby zachować autentyczny smak tego uniwersalnego pod względem podania dania. Jeśli chodzi o ciasto drożdżowe, to przepis raczej jest podobny. Różnice wynikają z dodatków – nie w każdej części kraju serwowane są np. pampuchy na słodko z sosem. • Śląsk – tradycyjne buchty podaje się w wersji wytrawnej z gulaszem z wieprzowiny albo deserowej z powidłami bądź roztopionymi masłem i cukrem, • Kujawy – pampuchy na parze jadane są z mięsem albo ze słodką śmietaną i sezonowymi owocami, • Wielkopolska – zwykle serwuje się je ze schabowym lub pieczoną kaczką oraz zasmażaną kapustą, ale nie brakuje też propozycji na słodko w wersji faszerowanej, • Lubelszczyzna – parowańce są nadziewane np. kapustą i grzybami czy soczewicą i smażoną cebulką bądź białym serem, gdy mówimy o pampuchach na słodko. Pamiętajmy, że te puszyste bułeczki są popularne nie tylko w Polsce. W kuchni czeskiej i słowackiej podaje się tak zwane knedliki pokrojone w grubsze plastry – to dodatek do potraw mięsnych. Natomiast w Chinach popularne są gotowane na parze baozi faszerowane mięsem czy pastą z czarnej fasoli. Parowańce na słono są dodatkiem do dania albo grają główne skrzypce na talerzu. Szczególnie smacznym przepisem na pampuchy jest podanie ich z aromatycznym sosem grzybowym. Można wykorzystać borowiki albo tradycyjne pieczarki. Niezbędny okazuje się również bulion, śmietana lub jogurt dla zagęszczenia, smażona cebula oraz przyprawy, które nadadzą głębi. To taka wegetariańska wersja klusek na parze podawana w wielu regionach w Polsce. Dla mięsożerców polecamy pampuchy drożdżowe z gulaszem wołowym. Taka kompozycja smaków aż się prosi o dodatek w postaci modrej kapusty albo kiszonek. W tym zestawieniu parowańce z powodzeniem zastępują ziemniaki czy regionalne kluchy. A jak zrobić pampuchy w nieoczywisty sposób? W formie mini zapiekanek! Wystarczy przekroić bułeczki, każdą połówkę posmarować masłem i dodać ulubione dodatki, a następnie zapiec w piekarniku. Świetnie smakują z pieczarkami, cebulą, szynką oraz startym żółtym serem, który przyjemnie się ciągnie po rozpuszczeniu. Nie zapomnij o przyprawach! Kluski na parze w słodkiej wersji to dla niektórych świetna alternatywa dla wytrawnych obiadów. Część osób traktuje je jednak jako pyszny deser. Jedną z najczęściej spotykanych form są pampuchy z sosem truskawkowym lub całymi owocami. Parowańce w takiej odsłonie uwielbiają również dzieci. Jeśli masz ochotę na takie danie poza sezonem na truskawki, możesz też użyć ich mrożonej wersji albo postawić na słodką konfiturę domowej roboty. Drożdżowe bułeczki świetnie smakują również z sosem jagodowym. Przygotowywanie pampuchów na parze wcale nie musi być pracochłonne – samo gotowanie ich to kilkanaście minut. Jeśli nie masz akurat pod ręką ulubionych owoców, możesz postawić na szybką opcję z roztopionym masłem, cukrem oraz cynamonem. Smakowite są też parowańce ze słodką bułką tartą. Niemal każdy przepis na pampuchy da się dowolnie dostosowywać do swoich preferencji kulinarnych, dzięki czemu można zajadać je przez cały rok. Bułeczki nadają się do przechowywania w lodówce nawet przez 5 dni, jeśli są szczelnie zamknięte w pojemniku – powinny jednak najpierw ostygnąć. Aby odzyskały swoją sprężystość, wystarczy je odgrzać na patelni albo w mikrofali. W ten sposób możesz się rozkoszować ich smakiem, nawet jeśli ilość przygotowanego ciasta drożdżowego okazała się zbyt duża jak na jeden posiłek.", "url": "https://sklep.fanex.pl/pl/blog/z-czym-jesc-pampuchy-przepisy-na-slodko-i-wytrawnie-n195", "category": "lubelskie", "sub_category": "Gotowe dania i potrawy", "phrase": "Parowańce brzozowickie z kapustą i grzybami"}