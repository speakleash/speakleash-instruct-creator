{"meta_description": "Pampuchy to rodzaj popularnego w kuchni polskiej dodatku, uznawanego za rodzaj klusek. Niektórzy nazywają je jednak pączkami, a jeszcze inni mówią o nich \"pyzy\". Nazwy są zróżnicowane m.in. ze względu na region. Te ciekawsze to: parzaki, kluchy z łacha, parowce lub parowańce oraz buchty. Nazywane są także po prostu bułkami i pyzami na parze lub kluskami parowymi. Którejkolwiek nazwy byśmy jednak nie usłyszeli, powinniśmy wiedzieć, że chodzi o kuliste, drożdżowe, sprężyste, pulchne i miękkie kluski gotowane na parze.", "title": "Pampuchy - przepis na tradycyjne parowańce według Ewy Wachowicz", "content": "Pampuchy to rodzaj popularnego w kuchni polskiej dodatku, uznawanego za rodzaj klusek. Niektórzy nazywają je jednak pączkami, a jeszcze inni mówią o nich \"pyzy\". Nazwy są zróżnicowane m.in. ze względu na region. Te ciekawsze to: parzaki, kluchy z łacha, parowce lub parowańce oraz buchty. Nazywane są także po prostu bułkami i pyzami na parze lub kluskami parowymi. Którejkolwiek nazwy byśmy jednak nie usłyszeli, powinniśmy wiedzieć, że chodzi o kuliste, drożdżowe, sprężyste, pulchne i miękkie kluski gotowane na parze. Pampuchy znajdują się na \"Liście produktów tradycyjnych\" Ministerstwa Rolnictwa i Rozwoju Wsi. W kuchni kujawsko-pomorskiej była to dawniej podstawa każdego obiadu. Serwowane z mięsem i sosami, lub na słodko z kwaśną śmietaną, cukrem lub z owocami cieszyły domowników. Pampuchy kochali nie tylko Kujawianie. Na Lubelszczyźnie tradycyjne danie to „Parowańce z kaszą jaglaną”, „Parowańce brzozowickie z kapustą i grzybami” oraz „Parowańce z serem” i „Parowańce żakowolskie z soczewicą”. W Wielkopolsce nazywane m.in. kluchami na lumpie podawano z kapustą i pieczoną kaczką z jabłkami. Dla poznaniaków był to najbardziej uroczysty obiad, jaki mogli sobie wówczas wymarzyć. W Kaliskiem tradycyjnie serwowano pampuchy z pieczonym schabem i słodko-kwaśną zasmażaną białą kapustą. Górny Śląsk kochał pampuchy z kompotem z jagód, powidłami, wieprzowiną i kiszoną kapustą. Doceniał także pampuchy w wydaniu na słodko - polane topionym masłem i posypane cukrem. Jak widać, pampuchy są kluskami naprawdę uniwersalnymi, które od zawsze podawano zarówno jako dodatek do obiadu, zwłaszcza do mięs i sosów, ale także doceniano je w wydaniu na słodko. Dziś także często jemy z owocami, jogurtem lub śmietaną, dżemem, miodem i cynamonem. Ich skład jest bardzo prosty: mąka pszenna, drożdże, mleko, masło, jaja, sól i pieprz. Pampuchy nie są bardzo kaloryczne, bowiem w 100 gramach mają ok. 59 kcal. Są jednak niemal w połowie złożone z węglowodanów (w 100 g węglowodanów będzie aż 46,9 g) Obecnie pampuchy są dość łatwo dostępne w sklepach, ale wiemy przecież, że nie ma to jak kuchnia domowa. Dlatego polecamy wam mój ulubiony przepis na najlepsze pampuchy, jakie kiedykolwiek jadłam. Przepis jest autorstwa Ewy Wachowicz. Drożdże rozpuszczamy w mleku. Dodajemy szczyptę cukru i mąkę – chodzi o to, aby nasz rozczyn miał konsystencję śmietany. Tak przygotowaną mieszankę odstawiamy w ciepłe miejsce do wyrośnięcia. Resztę mąki przesiewamy. Dodajemy do mąki jajka a następnie całość łączymy z rozczynem. Ciasto wyrabiamy do momentu, gdy zacznie odchodzić od brzegów naczynia. Teraz dodajemy letnie masło i szczyptę soli. Dalej wyrabiamy. Gotowe przykrywamy ściereczką i odstawiamy w ciepłe miejsce do wyrośnięcia. Kiedy nasze ciasto będzie już wyrośnięte, formujemy z niego kule. Wielkością powinny przypominać pączki. Kule układamy na oprószonej mąką stolnicy. Znów odstawiamy na trochę aż zaczną rosnąć. Gdy ten moment nadejdzie, możemy przystąpić do gotowania.", "url": "https://www.ofeminin.pl/kuchnia/przepisy/pampuchy-przepis-na-tradycyjne-parowance-wedlug-ewy-wachowicz/z9t0jtc", "category": "lubelskie", "sub_category": "Gotowe dania i potrawy", "phrase": "Parowańce brzozowickie z kapustą i grzybami"}