{"meta_description": "", "title": "Okręgowa Spółdzielnia Mleczarska w Stalowej Woli sprzedana", "content": "Jeszcze 17 lipca br. Okręgowa Spółdzielnia Mleczarska w Stalowej Woli otrzymała nagrodę honorową „Lasowiacka firma roku” podczas III Lasowiackiego Festiwalu Pierogów i Lasowiackiego Festiwalu Rzemiosła, a teraz gruchnęła informacja, że OSM jest sprzedane. Spółdzielnię kupił ojciec i syn, lokalni przedsiębiorcy, potentaci na rynku mleczarskim i jak już wiadomo, zamierzają póki co utrzymać produkcję. Kończy się jednak pewna epoka i zaczyna nowa. Dotychczas wyroby OSM sprzedawane były w: Stalowej Woli, Tarnobrzegu, Sandomierzu, Mielcu, Tarnowie, Krakowie, Rzeszowie, Lublinie i w Warszawie, a Śmietana Lasowiacka, Twarogi Lasowiackie oraz Masło Lasowiackie zostały wpisane na listę produktów tradycyjnych Ministra Rolnictwa i Rozwoju Wsi. Nowi właściciele, którzy w swojej firmie skupują około 80 mln litrów mleka rocznie (dla porównania OSM Stalowa Wola- 4,5 mln) mieszkają na miejscu. Wróży to dobrze dla przyszłości zakładu. Pracownicy na razie nie muszą bać się o pracę, gdyż mają ją zapewnioną przez co najmniej rok. Wobec tego, że mleczarnia ma się rozwijać, być może czekają nas kolejne produkty? OSM w Stalowej Woli istnieje od 1962 roku. Zatrudnia na etatach około 60 osób.", "url": "https://stalowemiasto.pl/artykuly/artykuly.php?mode=pokaz&id=54350", "category": "podkarpackie", "sub_category": "Oleje i tłuszcze (masło, margaryna itp.)", "phrase": "Masło lasowiackie "}