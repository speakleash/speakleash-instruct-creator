{"meta_description": "Wędzonki szadkowskie...", "title": "Tradycyjne wyroby mięsne z województwa łódzkiego", "content": "Wędzonki szadkowskie Produkt wpisany na listę produktów tradycyjnych w dniu 2010-09-21 w kategorii Produkty mięsne w woj. łódzkim. wędzonki szadkowskie Wygląd: Bryła owalna o nieregularnym kształcie, o barwie jasnobrązowej do ciemniejszej różowej na zewnątrz, na przekroju jasnoróżowa z jasnobrązowymi brzegami. Kształt: Kształt owalny, nieregularny, na przekroju owalny o nieregularnych brzegach. Rozmiar: Od 700 g do 3000 g. Barwa: Na zewnątrz jasny brąz do ciemnoróżowego, na przekroju jasnoróżowy. Konsystencja: Stała, mięso kruche, lekko soczyste, ale nie suche. Smak: Charakterystyczny dla szynek i baleronów, wędzonych w tradycyjnej wędzarni, delikatny i aromatyczny. Tradycja: Ziemia Szadkowska to tereny rolnicze leżące w sercu Polski. Okoliczne łąki obfitujące w zioła i rezerwat Jamno z dębami i grabami, stwarzają specyficzne środowisko przyrodnicze, zapewniające wysoką jakość i oryginalny smak produkowanych wędzonek. Mieszkańcy osiadli tu „z dziada pradziada” kultywują tradycje, w tym również kulinarne. Ziemia ta, rdzennie polska, stanowiła w XIX wieku część Królestwa Polskiego. Na wsi Polski środkowej, na przełomie XIX i XX wieku, najczęściej spożywano mięso wieprzowe. Tradycyjnie zabijano świnię przed świętami Bożego Narodzenia i przed Wielkanocą. „W gospodarstwach większych i średniorolnych zabijano w ciągu roku zwykle wieprza wagi od 100 do 150 kg. Czyniono to zawsze przed Wielkanocą, najczęściej w dzień świętej Katarzyny”. Część mięsa przechowywano na okres późniejszy. „Większą część otrzymanego mięsa, słoniny i sadła przeznaczano na zapasy, resztę zaś do spożycia bezpośredniego” (J. P. Dekowski, „Z badań nad pożywieniem ludu łowickiego (1880-1939)”, Łódź 1968). Aby przechowywane mięso nadawało się do spożycia przez dłuższy czas, przerabiano je na wędliny i konserwowano. „Przechowywanie przez dłuższy czas mięsa i jego przetworów (…) wymagało stosowania odpowiednich sposobów konserwacji. Stosowano technikę peklowania, suszenia, wędzenia. (…) kiełbasy, szynki i schab wędzą się do przechowania na dłuższy czas (…)” (T. Sobczak, „Konsumpcja żywnościowa chłopska w Królestwie Polskim w 2 połowie XIX i na początku XX wieku”, Warszawa 1986). „Wędzeniu poddawano najczęściej boczki i kiełbasy, rzadziej szynki. Do zabiegów tych służyły wędzarnie (…). Do wytwarzania potrzebnego dymu w wędzarni używano zwykle drewna olszowego lub dębowego. (…) Wszystkie produkty przygotowane do wyrobu wędlin przyprawiano solą, majerankiem, pieprzem, a niekiedy czosnkiem lub zielem angielskim. Zaprawy te odpowiadały wymogom zawodowych masarń” (J. P. Dekowski, „Z badań nad pożywieniem ludu łowickiego (1880-1939)”, Łódź 1968). W Szadku wędzonki od ponad 60 lat produkowane są w oparciu o tradycyjne receptury. Mięso pochodzi ze świń hodowanych przez okolicznych rolników, które karmione są naturalnymi paszami, głównie przetwarzanymi z ziarna w miejscowych młynach i mieszalniach. W regionie szadkowskim do peklowania mięsa na wędzonki, oprócz podstawowych przypraw, dodaje się również wywar ze skrzypu polnego i pokrzywy oraz liście wiśni. Do wędzenia używa się drewna olszowego, dębowego, jałowcowego oraz drewna drzew owocowych z okolicznych sadów. Tradycyjnym wyrobem Ziemi Szadkowskiej jest baleron w pęcherzu. Mięsa zarówno solone jak i wędzone stają się często suche, aby temu zapobiec można wyrabiać je w pęcherzu. Dzięki tradycyjnym recepturom oraz szczególnym walorom Ziemi Szadkowskiej, z której pochodzą stosowane przy produkcji wędzonek surowce i przyprawy, powtarzalny od dziesięcioleci smak i jakość tych wyrobów znajdują wysokie uznanie wśród konsumentów. Szynka wieluńska z lagi Produkt wpisany na listę produktów tradycyjnych w dniu 2011-04-14 w kategorii Produkty mięsne w woj. łódzkim. szynka wieluńska z Iagi Wygląd: Szynka w ażurowej siatce. Na przekroju liczne, dobrze przerośnięte włókna. Kształt: Kształt owalny, podłużny, dość regularny. Rozmiar: Masa szynki wieluńskiej z lagi waha się w granicach 0,7-1 kg. Jej długość wynosi około 20 cm, średnica około ½ jej długości. Barwa: Jednolita, równa, jasno-brązowa na zewnętrz. Na przekroju jaśniejsza, różowa z kawałkami mięsa przerośniętego tłuszczem. Konsystencja: Konsystencja stała, szynka miękka, elastyczna, lekko porowata. Smak: Smak naturalny, delikatny, łagodny. Utrwalony zapach aromatycznej lagi oraz dymu dębowego, wiśniowego, jałowcowego. Tradycja: We wisi Felinów w latach 50-tych ubiegłego stulecia wypracowano recepturę produktu o nazwie szynka wieluńska z lagi. Jest to tradycyjna metoda wytwarzania szynki, której specyficzne właściwości wynikają z jakości mięsa, proporcji lagi oraz wędzenia w naturalnym dymie. Mięso jest peklowane w ladze przygotowanej z wody, soli oraz przypraw: ziaren pieprzu, ziaren ziela angielskiego, liści laurowych, czosnku, kolendry i goździków, przez okres 4 tygodni. Wędzone jest wyłącznie drewnem z drzew liściastych, takich jak: dąb, olcha oraz wiśnia z niewielkim dodatkiem jałowca. W środkowej Polsce do wędzenia wykorzystywano „wędzarnie, składające się z paleniska, przewodów dymnych oraz ze starej drewnianej beczki bez dna. Na górnych krawędziach beczki opierano dość gruby drąg, na którym wieszano produkty przeznaczone do wędzenia. W czasie wędzenia wylot beczki zasłaniano starą szmatą. Do wytwarzania potrzebnego dymu w wędzarni używano zwykle drewna olszowego lub dębowego” (J. P. Dekowski, „Z badań nad pożywieniem ludu łowickiego (1880-1939)” [w] „Prace i Materiały Muzeum Archeologicznego i Etnograficznego w Łodzi”, Seria Etnograficzna nr 12, Łódź 1968). Z przeprowadzonych przez Muzeum Archeologiczne i Etnologiczne w Łodzi ankiet etnograficznych wynika, że szynka wieluńska z lagi to produkt, który wywołuje „emocje” i przywołuje wspomnienia. Stosowanie od lat tej samej receptury wraz z doświadczeniem przekazywanym ustnie z pokolenia na pokolenie sprawia, że szynka charakteryzuje się niezmienną jakością oraz specyficznym smakiem i zapachem. Kiełbasa chłopska Produkt wpisany na listę produktów tradycyjnych w dniu 2011-06-02 w kategorii Produkty mięsne w woj. łódzkim. kiełbasa chłopska Wygląd: Batony w osłonkach naturalnych. Na przekroju widoczne duże kawałki mięsa. Osłonka ściśle przylega do masy mięsnej, powierzchnia lekko pomarszczona. Kształt: Kształt walca, na przekroju kształt koła o średnicy od 4 do 6 cm. Batony o długości 25-35 cm. Rozmiar: Batony o różnej wielkości od 500 do 1000 g. Barwa: Mięso ciemnoróżowe, tłuszcz biały. Kawałki mięsa średnio rozdrobnione, związane masą wiążącą i równomiernie rozmieszczone na przekroju. Konsystencja: Konsystencja stała, dobrze się kroi w cienkie plasterki. Smak: Smak i zapach charakterystyczne dla kiełbasy z mięsa peklowanego, wędzonej, parzonej z wyraźnym zapachem wędzenia. Smak lekko słony z wyczuwalnym dodatkiem przypraw. Tradycja: Kotulin to wieś znajdująca się na terenie gminy Rogów w powiecie brzezińskim. W XIX w. nie była to bogata wieś i nie każdy gospodarz posiadał własną trzodę, jednakże ci zamożniejsi mogli wyżywić 2 sztuki trzody. „Przez bardzo długie lata jedynie świnie w zamożniejszych gospodarstwach łowickich uchodziły za zwierzęta rzeźne. Inne zwierzęta, jak barany, bydło czy drób, bito tylko wówczas, gdy zdychały” (J. P. Dekowski, „Z badań nad pożywieniem ludu łowickiego (1880-1939)” [w] „Prace i Materiały Muzeum Archeologicznego i Etnograficznego w Łodzi”, Seria Etnograficzna nr 12, Łódź 1968). Uboju dokonywano w okresie zimowym, bo najłatwiej było przechować produkty mięsne. Przygotowywano kiełbasy, wędzonki, kiszki i salcesony. Noblista Władysław Rejmont, który był związany przez wiele lat z gminą Rogów, w latach 1888-1893 mieszkał w Przyłęku Dużym i pracował w Rogowie na kolei Warszawsko-Wiedeńskiej, obserwując życie chłopów, opisał w powieści „Chłopi” świniobicie przed świętami Wielkanocnymi i przed weselem Jagny z Boryną. „Właśnie był Ambroży ćwiartował wieprza i obrzynał mięsiwo na kiełbasy, a Jagustyna, rozłożywszy połacie na stole, uczynionym ze drzwi, narzynała słoninę, troskliwie ją przesalając, gdy wleciał kowal. (…) O samym zmierzchu, gdy już zapalili światło, zabrali się pośpiesznie do robienia kiełbas, kiszek i onych grubaśnych salcesonów. Hanka siekała mięso z jakąś ponurą wściekłością, (…) Jagustyna szprycując mięso w długachne flaki, że się skręcały po stole, kiej te węże czerwone a tłuste, i co trochu rozwieszała je na żerdce nad kominem” (Wł. St. Reymont, „Chłopi”, Warszawa 1952, PIW). Kiełbasa chłopska wytwarzana jest z trzech rodzajów mięsa wieprzowego – szynki, łopatki i mięsa tłustego II klasy. Kiełbasę wędzi się dymem letnim z drewna bukowego, aż uzyska barwę złocistą, charakterystyczną dla wędlin parzonych. Dzięki wędzeniu kiełbasa może być dość długo przechowywana w chłodnym pomieszczeniu. Doprawiona jest kompozycją przypraw, które nadają jej niepowtarzalny smak, aromat i konsystencję. Receptura wyrobu kiełbasy chłopskiej powstała z połączenia doświadczenia kilku pokoleń mieszkańców Kotulina i jego okolic oraz przepisów zawartych w starych poradnikach. Od czasów powojennych receptura w niezmienionej formie jest przekazywana z pokolenia na pokolenie. Kiełbasa wyrabiana jest na potrzeby rodziny, okolicznych mieszkańców, zamawiana na święta, wesela oraz cieszy się dużym uznaniem wśród konsumentów. Szynka cygańska zwana niedźwiedzią z Zaborowa Produkt wpisany na listę produktów tradycyjnych w dniu 2011-06-02 w kategorii Produkty mięsne w woj. łódzkim. szynka zaborowska Wygląd: Bryła o nieregularnym kształcie. Kształt: Kształt nieregularny. Rozmiar: 1000-1200 g. Barwa: Zewnętrzna barwa szynki brązowa, na przekroju od czerwonej do ciemnobrązowej. Konsystencja: Konsystencja stała, mięso soczyste, a jednocześnie kruche. Smak: Smak i zapach charakterystyczny dla szynki wędzonej w zimnym dymie. Tradycja: Szynka cygańska zwana niedźwiedzią jest produktem powstałym z lokalnych praktyk kulinarnych rejonu Zaborowa, Ujazdu i obyczajów przekazanych przez przebywających sezonowo w tym rejonie Romów. Do lat 60-tych XX wieku tabory cygańskie zimowały, za zgodą ówczesnych właścicieli tych ziem hr. Ostrowskich, na łąkach w okolicach Zaborowa i Sangrodza. Szynkę cygańską wytwarzano w karczmach w miejscowościach Tobiasze i Sangrodz na własne potrzeby, okolicznych wsi jak również dworu hr. Ostrowskich w Ujeździe i Tomaszowie Mazowieckim. Szynkę cygańską nazywano również „niedźwiedzią”. Część mieszkańców twierdzi, że nazwa pochodzi „od cyganów co mieli z sobą tresowanego niedźwiedzia”, a inni, że to od niedźwiedzia w herbie, namalowanego na pojazdach, którymi do wędzarni (przy karczmie w Tobiaszach) przyjeżdżali dworscy po szynkę. W Zaborowie przygotowywano szynkę według receptury stosowanej od początku XX wieku. „Na szynkę cygańską zwaną niedźwiedzią (…) brało się mięso wieprzowe – szynkę, albo biodrówkę odczyszczało, nacierało, a następnie wieszało na 2 dni do skruszenia i wychłodzenia. Później się je marynowało w specjalnej niecce wykonanej z drewna liściastego (najlepszy dąb, ale może być też lipa, topola) albo beczce (ale takiej dawnej z klepek drewnianych). Używano ich tylko do marynowania mięsa. Brało się do marynaty sól, trochę saletry ziarna jałowca i miejscowe zioła. W marynacie leżały szynki 10-14 dni. (…) Po wyjęciu mięso przewiązywano (…) nie sznurowano. Suszono je w przewiewnym miejscu do 2 dni. Później wędzono. Gromadzono grube i drobne drewno olszowe, dębowe i bukowe. Najwięcej dymu dawały trociny i żeby były wilgotne. Wędzono zimnym dymem – to musi być specjalnie urządzona wędzarnia, żeby ogień był daleko od mięsa. To trwało kilka dni. Na koniec krótko dodawano zielonych gałęzi jałowca, a szynki przez kilka chwil opiekano nad ogniskiem żeby się zapiekły. Później dojrzewały w chłodnym miejscu kilka dni” (Wywiad etnograficzny przeprowadzony z mieszkańcami Zaborowa). Przy wyrabianiu szynki „dużą rolę odgrywała sprawa konserwowania mięsa”, gdyż mięso z zabitej świni musiało wystarczyć na długi okres czasu „część mięsa i słoniny solono” (B. Baranowski, „Życie codzienne wsi między Wartą a Pilicą w XIX w.”, Warszawa 1969). Charakterystyczny smak i wygląd wyrobu opartego technologicznie o silnie zakorzenioną tradycję, wywołuje wspomnienie o zwyczajach karczm wiejskich, taborów i ognisk cygańskich.", "url": "https://dzienniklodzki.pl/tradycyjne-wyroby-miesne-z-wojewodztwa-lodzkiego-produkty-tradycyjne-z-wojewodztwa-lodzkiego/gh/c17-16337365/9", "category": "łódzkie", "sub_category": "Mięso świeże oraz produkty mięsne", "phrase": "Szynka cygańska zwana niedźwiedzią z Zaborowa"}