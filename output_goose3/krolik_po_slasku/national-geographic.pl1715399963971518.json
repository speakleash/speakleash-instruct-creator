{"meta_description": "Nie ma dla mnie pyszniejszej kuchni od śląskiej. Śląsk to jeden z najciekawszych kulinarnie regionów Polski, z wpływami czeskimi, austriackimi, niemieckimi i ży", "title": "\"Nie ma dla mnie pyszniejszej kuchni od śląskiej\" - mówi nasz redaktor. Przepis na królika, czyli czas na Śląsk", "content": "Nie ma dla mnie pyszniejszej kuchni od śląskiej. Śląsk to jeden z najciekawszych kulinarnie regionów Polski, z wpływami czeskimi, austriackimi, niemieckimi i żydowskimi. Tutejszy szlak kulinarny otrzymał nawet certyfikat Polskiej Organizacji Turystycznej. Znalazły się na nim wyselekcjonowane restauracje, które serwują lokalne specjały według tradycyjnych receptur. Można w nich skosztować nie tylko typowej kuchni śląskiej, ale również jurajskiej, zagłębiowskiej, czy beskidzkiej. Mnie najbardziej zasmakował królik w restauracji \"Pod prosiakiem\" w Tychach. W tym znanym w mieście lokalu cztery lata temu pojawiła się Magda Gessler i przeprowadziła kuchenną rewolucję. - I bardzo nam pomogła - przyznaje właścicielka Jolanta Jakubowska. Jednak przez cztery lata nie mogła wypromować królika w rozmarynie, schodziła tylko rolada śląska z kluskami i \"modro\" kapustą. Dopiero wpisanie go na listę Śląskich Smaków spowodowało kolejną kulinarną rewolucję. - Goście zjeżdżają na niego z całej Polski - cieszy się Jakubowska.  Hanna Szymanderska, autorka książek kucharskich nazywana pierwszą kucharką Rzeczpospolitej mówi Travelerowi:- To świetnie, że królik wraca na polskie stoły, bo jego mięso jest bardzo delikatne i czyste.    Restauracje sprawdzone przez Travelera:    Zajazd Hetman, Lgota Murowana k. Kroczyc  Pasztet z dziczyzny  Żurek z Jury  Kaczka Rotmistrza  Smażalnia pod Lasem Sygontka k. Złotego Potoku  Pierogi z pstrągiem i suszonym pomidorem  Jesiotr na maśle klarowanym z pieczonym jabłkiem    Browar Czenstochovia, Częstochowa  Terina z wędzonego pstrąga na zielonej sałacie z chlebkiem piwnym  Wędzona szynka szpikowana boczkiem w kąpieli piwnej z wytrawnym chutneyem i koperkowo maślanym puree  Gruszka na gorąco na sezamkach z piwnych wysłodzin, orzechów i czekolady    Restauracja EM, Koziegłowy  Kurzina, czyli zupa z pokrzyw na wędzonej słoninie Marchwiak, czyli ciasto marchewkowe  Pod Prosiakiem, Tychy  Królik w rozmarynie  Szpajza czekoladowa    U Przewoźnika, Tychy  Ajerkuchy z apfelmusem    Stara Piekarnia, Pszczyna  Książęcy rosół z kluskami kładzionymi i warzywami jullien  Kopa pszczyńska    Karczma Rogata, Bielsko-Biała  Zupa Rogata- kwaśnica z żeberkiem i z ziemniakami  Chrzanowa Babuni – krem z chrzanu z jajkiem i tostem    Korbasowy Dwór, Cieszyn  Wiedeńska zupa ziemniaczana z borowikami  Gęś pieczona z jabłkami, kluski śląskie, modra kapusta    PRZEPIS NA KRÓLIKA DUSZONEGO ZE ŚLIWKAMI:    Składniki:  1 królik sprawiony  60g octu winnego  po 150g marchwi, selera i pietruszki (korzeń)  150g cebuli  350g suszonych śliwek bez pestek  30g mąki pszennej  80g smalcu  40g masła  100g suszonych śliwek do dekoracji mięsa  sól, pieprz mielony, tymianek    Obrane warzywa zetrzeć na tarce o grubych oczkach, cebule obrać, pokroić w półksiężyce. Królika podzielić na części, natrzeć tymiankiem, obłożyć jarzynami. Tak przygotowanego zawinąć w lnianą ściereczkę skropioną octem i zostawić na noc w lodówce. Śliwki (350g) namoczyć w niewielkiej ilości przegotowanej wody.  Z kawałków mięsa obrać warzywa, osuszyć, oprószyć mąką i obsmażyć na rozgrzanym smalcu, pod koniec posypując solą i pieprzem. Przełożyć do brytfanny, obłożyć namoczonymi śliwkami, plastrami cebuli i włoszczyzny, w której królik się bejcował, przykryć i piec w dobrze nagrzanym piekarniku, od czasu do czasu podlewając wodą, w której śliwki się moczyły. Gdy mięso będzie miękkie, ułożyć na wierzchu wiórki masła i zarumienić. Mięso ułożyć na półmisku i polać przetartym przez sito sosem, udekorować śliwkami.", "url": "https://www.national-geographic.pl/traveler/artykul/przepis-na-krolika-czyli-czas-na-slask", "category": "śląskie", "sub_category": "Gotowe dania i potrawy", "phrase": "Królik po śląsku"}