{"meta_description": "", "title": "Kolejne małopolskie smakołyki mają być chronione / Aktualne wiadomości z Polski, informacje rolnicze z kraju, wydarzenia / Agropolska", "content": "Aplikacje z Małopolski trafią do ministerstwa rolnictwa, które dokona ich ponownej oceny i zadecyduje o ewentualnym wpisie na prowadzoną przez siebie Listę Produktów Tradycyjnych. Małopolska Rada do spraw Produktów Tradycyjnych i Dziedzictwa Kulinarnego na ostatnim posiedzeniu pozytywnie zaopiniowała wszystkie 10 wniosków złożonych przez lokalnych wytwórców o wpisanie na listę ich wyrobów.    Wnioskodawcy przedstawili w trakcie posiedzenia rady historyczne korzenie zgłoszonych produktów, tradycyjne metody wyrobu oraz surowce wykorzystywane przy ich wytwarzaniu. Teraz aplikacje z Małopolski trafią do ministerstwa rolnictwa, które ponownie je oceni i zadecyduje o ewentualnym wpisaniu na prowadzoną przez siebie Listę Produktów Tradycyjnych.    Zgłoszone potrawy to: sakiewka ziemniaczana, placki pasterskie, kładzionki ziemniaczane witanowickie, obwarzanek pobiedrski, pulpeciki z karpia w zalewie octowej, fileciki karpiowe w pomidorach, chleb podegrodzki, masło z Limanowej, śmietana z Limanowej i zsiadłe mleko z Limanowej.    Wszystkie wyroby mają wieloletnią tradycję. Masło z Limanowej jest na przykład robione ręcznie od 1927 roku, fileciki karpiowe w pomidorach to potrawa znana i chętnie przyrządzana na terenie Doliny Karpia od ponad 40 lat, a kładzionki ziemniaczane witanowickie znane są od ponad 60 lat.", "url": "https://www.agropolska.pl/aktualnosci/polska/kolejne-malopolskie-smakolyki-maja-byc-chronione,2086.html", "category": "małopolskie", "sub_category": "Wyroby piekarnicze i cukiernicze", "phrase": "Obwarzanek pobiedrski"}