{"meta_description": "Produkt wpisany na listę produktów tradycyjnych w dniu 2012-05-15 w kategorii Napoje w woj. dolnośląskim.", "title": "Tłoczony sok jabłkowy z Lutyni - - Portal Gov.pl", "content": "Tłoczony sok jabłkowy przygotowywany jest według receptury, która na terenie Lutyni istnieje od czterech pokoleń, a swą oryginalność zyskuje dzięki jabłkom pochodzącym z lutyńskich sadów. Wyjątkowy mikroklimat okolic Lutyni potrafią wykorzystać ich mieszkańcy, którzy stosując specjalne, integrowane metody uprawy uzyskują każdego roku wyjątkowe i pełne smaku owoce. Odpowiedni stopień dojrzałości jabłek gwarantuje charakterystyczny smak i zapach soku. Jak wspominają mieszkańcy Lutyni w wywiadach etnograficznych: „Produkcja jest prosta, wg. tej samej, od dziesiątków lat, stosowanej receptury. Jako filtr nadal stosuje się lniane chusty, tradycyjnie używane w tłoczniach. Sok przepuszczany przez te chusty jest esencjonalny, lekko mętny, dzięki dużej zawartości miąższu jabłkowego”. Proces produkcji polega na wyciskaniu soku ze świeżych owoców, co umożliwia zachowanie naturalnych witamin i składników.", "url": "https://www.gov.pl/web/rolnictwo/tloczony-sok-jablkowy-z-lutyni", "category": "dolnośląskie", "sub_category": "Napoje (alkoholowe i bezalkoholowe)", "phrase": "Tłoczony sok jabłkowy z Lutyni"}