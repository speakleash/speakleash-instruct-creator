{"meta_description": "", "title": "DOLNY ŚLĄSK > Rozwój Obszarów Wiejskich > Aktualności Wydział Obszarów Wiejskich", "content": "Działania informacyjno-promocyjne prowadzone są w dniach 8-28 czerwca br. odpowiednio do odbywających się meczów we Wrocławiu, Warszawie, Gdańsku i Poznaniu. W każdym z czterech „piłkarskich” miast goście przybyli na mecze częstowani są polskimi tradycyjnymi specjałami, wysokiej jakości: we Wrocławiu kibice degustują tłoczony sok jabłkowy z Lutyni, wpisany na Listę Produktów Tradycyjnych, w Warszawie rozdawane są jabłka grójeckie, których nazwa znajduje się w unijnym rejestrze Chronionych Oznaczeń Geograficznych, tak truskawki kaszubskiej, promowanej w Gdańsku i rogala świętomarcińskiego, wypiekanego tradycyjnie w Poznaniu. Akcja polega na prezentacji oraz degustacji produktów przy wykorzystaniu specjalnie przygotowanych riksz oznaczonych hasłem „Polska Smakuje”.  Nie tylko kibice piłki nożnej, ale turyści, którzy również po zakończonym turnieju Euro odwiedzą Wrocław, mają okazję poznać smaki kuchni Dolnego Śląska. Pierwszego czerwca na Dworcu Głównym we Wrocławiu swoje podwoje otworzył nowy bar „Komnata Smaków”, prowadzony przez właścicieli wrocławskiej Restauracji „Karczma Łemkowska”, serwującej m.in. dania kuchni łemkowskiej. Restauracja posiada certyfikat członkowski w regionalnej Sieci Dziedzictwa Kulinarnego Dolnego Śląska, co oznacza, że dania i potrawy, przygotowywane są z lokalnych surowców wysokiej jakości, a właściciele podkreślają przez to swój dolnośląski rodowód, kultywują różnorodną tradycję kulinarną w naszym regionie. Świeże i bardzo smaczne ciepłe dania w barze mogą zaspokoić nawet wybrednych smakoszy z zagranicy, którzy dodatkowo mogą zaopatrzyć się w lokalne, tradycyjne produkty, m.in.: tłoczony sok jabłkowy z Lutyni, przetwory owocowe z firmy Runoland, miody ze Spiżarni Miodowej Państwa Migockich, a także słodycze z wrocławskiej Manufaktury Doti. Rozgrywane podczas Mistrzostw Europy mecze we Wrocławiu są doskonałą okazją do zaprezentowania przybyłym gościom wyjątkowej, smacznej dolnośląskiej kuchni i dolnośląskich produktów wysokiej jakości. Wszyscy przybyli goście są bardzo mile zaskoczeni akcją, entuzjastycznie reagują na gościnność i smaczny poczęstunek, dzięki któremu wzmacniają siły do kibicowania swoim drużynom w rozgrywkach turniejowych Euro 2012.", "url": "https://umwd.dolnyslask.pl/obszarywiejskie/aktualnosci-wydzial-obszarow-wiejskich/artykul/tloczony-sok-jablkowy-z-lutyni-najlepszy-na-euro-2012/?no_cache=1&cHash=4c56bb387601eba5811183241d2d299d", "category": "dolnośląskie", "sub_category": "Napoje (alkoholowe i bezalkoholowe)", "phrase": "Tłoczony sok jabłkowy z Lutyni"}