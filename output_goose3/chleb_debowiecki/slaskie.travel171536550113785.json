{"meta_description": "Położony nieopodal Cieszyna Dębowiec to malownicza, uzdrowiskowa miejscowość, która pod względem geograficznym znajduje się na pograniczu trzech krain: Pogórza Ciesz", "title": "Stawy Dębowieckie - Śląskie. Informacja Turystyczna Wojew...", "content": "Położony nieopodal Cieszyna Dębowiec to malownicza, uzdrowiskowa miejscowość, która pod względem geograficznym znajduje się na pograniczu trzech krain: Pogórza Cieszyńskiego, Wysoczyzny Kończyckiej i Doliny Górnej Wisły. Krajobraz najbliższej okolicy wsi tworzy dolina rzeczki Knajki. Położone tu płaskie tereny dawno już zostały zagospodarowane poprzez stworzenie kompleksu stawów, z którymi wiąże się (kontynuowana także współcześnie) hodowla ryb. Powierzchnia dębowieckich stawów zajmuje łącznie 237 hektarów. Tutejsze akweny posiadają wiele oryginalnych nazw. Mamy więc nieopodal Dębowca m.in. Morskie Oko, a także staw Zamkowy, czy staw Górniok. Długie tradycje hodowlane kontynuowane są tutaj także obecnie, największym zaś przedsiębiorstwem tej branży jest Gospodarstwo Rybackie w Dębowcu, gdzie między innymi prowadzone są wylęgi wielu gatunków ryb słodkowodnych. Należą do nich karp, tołpyga, amur, karaś, jaź, płoć, sum, szczupak, sandacz, okoń, jesiotr, wiosłonos, a także ryby ozdobne. Dębowieckie stawy przyczyniają się do znacznych wahań poziomu rzeczki Knajki, która przyjmuje zrzuty ich wody. Rejon stawów wraz z Knajką, która częściowo została uregulowana, częściowo zaś - powyżej zbiorników - posiada bieg bardziej naturalny, jest także środowiskiem występowania wielu gatunków roślin, z których część stanowią rośliny rzadkie oraz objęte ochroną gatunkową. Do zbiorowisk roślinnych w okolicy doliny Knajki należą m.in. trzcinowiska, murawy ciepłolubne, zbiorowiska łąkowe (szczególnie interesujące w miejscu zwanym „Na Bagnach”) czy pozostałości lasów grądowych. Spośród starych dębów pięć zarejestrowanych jest jako pomniki przyrody. Okolice stawów to atrakcyjne miejsce spacerów. Rejon ten obfituje również w dobre punkty widokowe na Beskidy. Zobaczymy stąd sporą część wzniesień Beskidu Śląskiego ze znajdującymi się w niedalekiej odległości pasmami Czantorii, Równicy czy Klimczoka, oraz górującym nad nimi pasmem Skrzyczniańsko-Baraniogórskim. Widać stąd także grzbiety górskie należące do Beskidu Śląsko-Morawskiego, znajdujące się na terytorium Republiki Czeskiej. Przy dobrej widoczności zobaczymy stąd m.in. najwyższy szczyt czeskiej części Beskidów, Łysą Górę (Lysá Hora).", "url": "https://www.slaskie.travel/nature/3742/stawy-debowieckie", "category": "podkarpackie", "sub_category": "Wyroby piekarnicze i cukiernicze", "phrase": "Chleb dębowiecki"}