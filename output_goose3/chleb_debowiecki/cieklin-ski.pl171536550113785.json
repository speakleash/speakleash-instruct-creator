{"meta_description": "", "title": "Dożynki Gminne w Woli Dębowieckie", "content": "Dnia 4 września 2022 r. odbyły się Dożynki Gminne na placu przy Wiejskim Domu Kultury w Woli Dębowieckiej. Piękna i słoneczna pogoda tłumnie zgromadziła Mieszkańców i przybyłych Gości. Uroczystość rozpoczęła się tradycyjnie od Mszy Świętej, będącej dziękczynieniem za tegoroczne zbiory. Mszę Świętą odprawił Proboszcz Parafii Załęże ks. Marian Drozd, a także Proboszcz Parafii Dębowiec ks. Leszek Kwiatkowski. Przedstawiciele Kół Gospodyń Wiejskich z każdej miejscowości złożyli dary ołtarza w postaci chleba i wina. Nieopodal sceny podziwiać można było misternie wykonane wieńce dożynkowe, przyniesione przez zaproszone delegacje. Tuż po godzinie 16:00 wszystkich Mieszkańców oraz przybyłych Gości serdecznie powitał Wójt Gminy Dębowiec Marcin Bolek. W swoim przemówieniu podziękował rolnikom za trud ich pracy, dzięki której na stoły w naszych domach codziennie trafia pachnący bochen chleba. Docenił również wkład Mieszkańców w organizację i piękną dekorację dożynek. W uroczystości udział wzięli również: poseł na sejm Pani Maria Kurowska oraz radny powiatu jasielskiego Pan Ryszard Lisowski, jako przedstawiciel Starostwa Powiatowego w Jaśle. Zabierając głos, przyznali, iż dożynki to staropolski zwyczaj, będący jednym z najpiękniejszych dni dla każdego rolnika, jako odpoczynek i radość po ciężkiej pracy. Kolejnym punktem programu był obrzęd dożynkowy w wykonaniu Zespołu KAŚKA, który to w oprawie muzyki ludowej zaprezentował zbiór plonów, na końcu wręczając Wójtowi Gminy Dębowiec tradycyjny bochen chleba. Tuż po obrzędzie nastąpiło krojenie chleba i dzielenie go wśród Gości i Mieszkańców. Chleb pokroili gospodarze dożynek Pani Radna Zofia Misiołek i Pan Sołtys Woli Dębowieckiej Edward Setlak wraz z Wójtem Gminy Dębowiec Marcinem Bolkiem, Przewodniczącą Rady Gminy Dębowiec Teresą Pachana oraz ks. Marianem Drozd.   Po tym, jak wszyscy zostali obdarowani chlebem, ponownie na scenę wyszedł Zespół KAŚKA prezentując parę ludowych piosenek.  Następnie w nastrój biesiady wprawił wszystkich zespół NARWANI, porywając pierwszych Gości do tańca tuż pod sceną. O godzinie 20:00 na scenie pojawił się Dawid Narożny, który zgromadził tłumy podczas swojego koncertu, po którym wykonywał sobie pamiątkowe zdjęcia i rozdawał płyty. Ostatnim punktem programu niniejszego wydarzenia była zabawa taneczna poprowadzona przez dobrze znany i lokalny zespół REMIX. Na placu nie zabrakło namiotów PODR w Boguchwale, KRUS w Jaśle czy ARiMR, w których przeprowadzane były konkursy tematyczne i liczne rozmowy oraz porady dla zainteresowanych Rolników. Najmłodsi mogli pobawić się w strefie dmuchanych atrakcji, ale też zostali zaangażowani w różne zabawy ruchowe i animacje. Świetną rozrywką okazała się fotobudka, w której wykonać można było wiele zdjęć. W imieniu Wójta Gminy Dębowiec Marcina Bolka serdecznie dziękujemy wszystkim za obecność, pomoc i zaangażowanie w przygotowanie dożynek. Dziękujemy wszystkim przybyłym delegacjom wraz ze swoimi niezwykłymi wieńcami. Szczególne słowa uznania należą się strażakom OSP z Woli Dębowieckiej i Zarzecza, Paniom z KGW z Woli Dębowieckiej oraz Mieszkańcom niniejszej miejscowości za organizację i swój wkład w wykonanie dekoracji. Wdzięczność kierujemy w stronę Księży sprawujących ofiarę, ale również ks. Marianowi Drozd za pomoc w przygotowaniu pięknej dekoracji ołtarza. Podziękowania również dla Pana Organisty wraz z obsługą ołtarza podczas Mszy Świętej. Zespołowi KAŚKA dziękujemy za uświetnienie uroczystości swoim artystycznym występem. Słowa podziękowania należą się także dla Gminnego Pocztu Sztandarowego OSP i Gwardii Dębowieckiej, pracownikom Urzędu Gminy Dębowiec za zorganizowanie wydarzenia, a Pana Bogusława Pacek za prowadzenie tegorocznych dożynek.", "url": "https://www.cieklin-ski.pl/serwis/wiadomosci/dozynki-gminne-w-woli-debowieckie-958", "category": "podkarpackie", "sub_category": "Wyroby piekarnicze i cukiernicze", "phrase": "Chleb dębowiecki"}