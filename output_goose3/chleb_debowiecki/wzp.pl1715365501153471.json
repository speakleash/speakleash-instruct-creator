{"meta_description": "Posiadają cechy wyróżniające je od innych, są wyjątkowe, a ich specyficzny charakter i właściwości wynikają z zastosowania tradycyjnych oraz historycznie potwierdzonych metod produkcji. To produkty, które znajdują się na Liście Produktów Tradycyjnych. W tym roku trafił na nią kolejny przedstawiciel z Pomorza Zachodniego – chleb dębnowski. List gratulacyjny wnioskodawcom", "title": "Chleb z Dębna na Liście Produktów Tradycyjnych", "content": "Posiadają cechy wyróżniające je od innych, są wyjątkowe, a ich specyficzny charakter i właściwości wynikają z zastosowania tradycyjnych oraz historycznie potwierdzonych metod produkcji. To produkty, które znajdują się na Liście Produktów Tradycyjnych. W tym roku trafił na nią kolejny przedstawiciel z Pomorza Zachodniego – chleb dębnowski. List gratulacyjny wnioskodawcom Państwu Anecie i Stanisławowi Dobropolskim wręczył 22 marca br. marszałek województwa Olgierd Geblewicz. - Z uznaniem odnoszę się do osobistego Państwa zaangażowania w zakresie pielęgnowania tradycji wytwarzania chleba dębnowskiego oraz cieszę się, że Państwa trud docenił także Minister Rolnictwa i Rozwoju Wsi. Życzę dalszej owocnej pracy oraz podejmowania wielu ciekawych inicjatyw dotyczących kultywowania tradycji kulturowych, w tym kulinarnych województwa zachodniopomorskiego - mówił marszałek województwa Olgierd Geblewicz. Chleb dębnowski wypiekany jest w Dębnie od ponad 30 lat, w oparciu o recepturę przywiezioną w 1946 r. przez powojennych osadników powiatu myśliborskiego. Przy jego wypieku wytwórcy starają się stosować jak najwięcej surowców pochodzących z własnego ekologicznego gospodarstwa, zachowując przy tym te same proporcje mąki pszennej i żytniej. Tak jak dawniej zakwas przygotowywany jest w rodzinnej, glinianej makutrze, a sam wypiek chleba odbywa się w zachowanych do dnia dzisiejszego poniemieckich piecach chlebowych. Chleb dębnowski znany jest od wielu lat społeczności lokalnej. Można go zakupić bezpośrednio u jego wytwórców, a także podczas różnych lokalnych wydarzeń. Został wpisany na LPT 25 stycznia 2024 r. Jest to drugi produkt Państwa Dobropolskich, który znalazł się na tej ministerialnej liście. Pierwszym był zakwas buraczany z Dębna (wpisany 10 września 2019 r.). Obecnie na Liście Produktów Tradycyjnych, którą prowadzi Minister Rolnictwa i Rozwoju Wsi, znajduje się 58 produktów tradycyjnych z województwa zachodniopomorskiego.", "url": "https://www.wzp.pl/biuro-prasowe/biuro-prasowe/aktualnosci/chleb-z-debna-na-liscie-produktow-tradycyjnych", "category": "podkarpackie", "sub_category": "Wyroby piekarnicze i cukiernicze", "phrase": "Chleb dębowiecki"}