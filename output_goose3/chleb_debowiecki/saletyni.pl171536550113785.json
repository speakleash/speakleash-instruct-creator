{"meta_description": "", "title": "Dębowiecki wieczernik", "content": "– Ta kaplica wieczystej adoracji jest wotum wdzięczności za objawienie Maryi w La Salette, a nam samym ma pomóc zbliżać się do Jezusa – mówił prowincjał polskich saletynów ks. Grzegorz Zembroń MS podczas Eucharystii rozpoczynającej nieustającą adorację Najświętszego Sakramentu w bazylice w Dębowcu. Wyjątkowym akcentem odbywającego się w dniach 18–20 października 2021 roku w Dębowcu dorocznego spotkania przełożonych domów zakonnych i dyrektorów dzieł polskiej prowincji saletynów było poświęcenie kaplicy wieczystej adoracji. Dokonał go we wtorek 19 października bp Jan Wątroba. Msza św. o godz. 18.00 w bazylice NMP z La Salette koncelebrowana pod przewodnictwem ordynariusza rzeszowskiego zgromadziła ponad 50 kapłanów, głównie misjonarzy saletynów, siostry zakonne i wiernych świeckich. W homilii biskup Wątroba przypomniał, czym dla całego Kościoła i każdego wierzącego jest Eucharystia. Nawiązując do rozpoczynającej się w sanktuarium wieczystej adoracji, podkreślił, jak ważne jest słuchanie Boga w ciszy. – Chrystus, który się ukrył pod postacią chleba, mówi do człowieka, mówi do nas, mówi do mnie. To jest Bóg, który wchodzi w dialog z nami i chce wejść z nami w najserdeczniejszą z możliwych relacji. On mówi nieustannie. Z naszej strony potrzeba jednak wysiłku, by usłyszeć to, co Bóg chce nam przekazać, a także by dać odpowiedź na Jego wezwanie. Jest to zatem słuchanie i dialog. Istotna jest nasza świadomość świętej obecności, czyli obecności Boga, który pokornie, cierpliwie, dzień i noc czeka na nas – wyjaśniał kaznodzieja. Biskup rzeszowski podziękował też misjonarzom saletynom za przygotowanie miejsca, w którym wierni będą trwali na modlitwie przed obecnym w Eucharystii Chrystusem. Zebranych w dębowieckiej bazylice zaprosił do częstej adoracji w ciszy w tym właśnie miejscu. Ks. prowincjał Grzegorz Zembroń MS, dziękując biskupowi za poświęcenie tego miejsca modlitwy, wyraził również nadzieję, że wierni, którzy będą gromadzić się przy Maryi z La Salette, będą jednocześnie zbliżać się do Jezusa Chrystusa. Kustosz sanktuarium w Dębowcu ks. Paweł Raczyński MS podkreślił, że powstanie kaplicy jest owocem długiej modlitwy i duchowego rozeznawania, a także odpowiedzią na prośby parafian i wielu przybywających do bazyliki pielgrzymów. Po zakończeniu Eucharystii biskup, kapłani i wierni świeccy przeszli w procesji do podziemi bazyliki, gdzie została urządzona kaplica. Po modlitwie i poświęceniu, którego dokonał bp Jan Wątroba Najświętszy Sakrament został umieszczony w specjalnie przygotowanym ołtarzu adoracji. Na stronie www sanktuarium w Dębowcu można zapisywać się na poszczególne godziny adoracji oraz uzyskać szczegółowe informacje o organizacji dyżurów modlitewnych.", "url": "https://saletyni.pl/2021/10/23/debowiecki-wieczernik/", "category": "podkarpackie", "sub_category": "Wyroby piekarnicze i cukiernicze", "phrase": "Chleb dębowiecki"}