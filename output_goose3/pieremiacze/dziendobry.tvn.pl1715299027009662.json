{"meta_description": "Potrawy kuchni tatarskiej łączą w sobie smaki kuchni Wschodu i naszego Podlasia. Zobacz, co jedzą polscy Tatarzy! Więcej w serwisie Dzień Dobry TVN.", "title": "Kuchnia tatarska – czym się charakteryzuje?", "content": "Polscy Tatarzy, ich gościnność, kuchnia i kultura, zyskały na popularności w dużej mierze dzięki gospodarstwu agroturystycznemu na skraju Puszczy Knyszyńskiej, zwanemu \"Tatarska Jurta w Kruszynianach\". To właśnie tam możemy poznać zwyczaje gospodarzy, zobaczyć jak wygląda meczet i muzułmański cmentarz tatarski. A przede wszystkim dowiedzieć się, jak smakuje kuchnia tatarska, która na Podlasiu wyewoluowała dzięki silnym wpływom polskiej kuchni kresowej, litewskiej, białoruskiej, ukraińskiej, a nawet żydowskiej. Taka mieszanka w kuchni oznacza zazwyczaj jedno – niesamowite bogactwo smaków. Flagowym daniem kuchni polskich, a właściwie podlaskich Tatarów, są pierogi tatarskie. Jest ich co najmniej kilka rodzajów, a więc każdy z pewnością znajdzie coś dla siebie. Pieróg tatarski prawie zawsze zawiera mięso i cebulę. Kibiny, pieremiacze, cebulniki, jeczpoczmaki, czebureki i samse różnią się jednak przede wszystkim kształtem, ewentualnie rodzajem użytego mięsa. Mogą być też pieczone lub smażone. Natomiast kartoflaniki, a także manty z białym serem gotuje się na parze. Tatarskie pierogi mają więc różne oblicza, a przygotowanie ich wymaga niemałego kunsztu, choćby ze względu na misternie sklejone brzegi, wyglądające niczym kulinarne dzieła sztuki. Najprostsze do zrobienia wydają się kibiny z drożdżowego ciasta, które sklejamy w miarę prostym sposobem. Odwiedzając polskich Tatarów, nie można przegapić piekarczewnika – okrągłego ciasta składającego się z sześciu warstw przekładanych farszem. Trudno pomylić go z czymkolwiek innym, ponieważ warstwy ciasta nie tylko układa się na przemian z wypełnieniem, ale też zwija w wałek przypominający struclę, a następnie umieszcza w okrągłym naczyniu do pieczenia, zwinięte tak jak kot zwija się „w kłębek”. Pierekaczewnik może być zarówno daniem głównym, jak i deserem – w zależności od tego, czy przyrządzimy je ze słodkim czy mięsnym farszem. Jeśli chodzi o ten pierwszy, najczęściej pierekaczewnik przekłada się białym serem z rodzynkami lub jabłkami. Tatarska kuchnia pod wieloma względami może też przypominać kuchnię arabską. Przykładem tego jest sarma – gołąbki, ale zawinięte nie w kapustę, a liście winogron, zupełnie jak libańskie gołąbki faszerowane ryżem i mięsem. Nie mniej słynne są też kołduny tatarskie (a raczej kułduny tatarskie – bo tak poprawnie powinno się pisać i wymawiać tę nazwę) – pierogi wypełnione mięsem. Co ciekawe, kułduny nie tylko podaje się w rosole (lub po prostu w jego towarzystwie), ale też w nim gotuje, dzięki czemu nabierają wyjątkowo pełnego smaku. Jeśli mamy już dość pierogów, spróbujmy kryszonki (nie mylić z kruszonką!) – potrawy przyrządzanej z ziemniaków, jagnięciny i warzyw lub sycących tatarskich zup, takich jak cymes (marchewkowo-ziemniaczana) lub czynaki (przypominającej gulasz). Największy problem, by najeść się w tatarskiej kuchni, będą mieli wegetarianie. Nie znaczy to jednak, że nic się dla nich nie znajdzie. Pierogi tatarskie zwane kartoflaniki, wypełnione ziemniakami, jajkiem, cebulą i pietruszką, są bezmięsne. Można też zapytać o pyzy w wersji wege, a więc z serowo-czosnkowym nadzieniem. Ostatecznie jarosze mogą również zadowolić się słodkimi daniami. Jeśli zaś chcą spróbować przyrządzić coś z kuchni tatarskiej w domu, mogą zrobić bezmięsną wersję babki ziemniaczanej, mięso zastępując smażonym tofu. Co na deser w kuchni tatarskiej? Prócz wspomnianego już pierekaczewnika na słodko, na pewno warto spróbować kruchych, smażonych ciasteczek o egzotycznej nazwie czak-czak. W odróżnieniu od skomplikowanych tatarskich wypieków, ciastka te bez trudu przygotujemy w domu, zwłaszcza, że nie będziemy do nich potrzebować żadnych trudno dostępnych składników. Wystarczą nam jajka, mąka, soda, ocet, miód, cukier i orzechy oraz rodzynki. Ciasteczka czak-czak smaży się na oleju. • None Zdrowe osoby sięgają po środki dla cukrzyków. Lekarz ostrzega przed ich zażywaniem", "url": "https://dziendobry.tvn.pl/przepisy-kulinarne/kuchnia-tatarska-czym-sie-charakteryzuje-st6174389", "category": "lubelskie", "sub_category": "Gotowe dania i potrawy", "phrase": "Pieremiacze"}