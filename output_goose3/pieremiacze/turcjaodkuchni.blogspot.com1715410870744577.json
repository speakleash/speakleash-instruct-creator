{"meta_description": "", "title": "Rodzime tatarskie smaki - pieremiacz", "content": "Drożdże rozpuszczamy w 0,5 szklanki ciepłej wody, dodajemy cukier i odstawiamy na 15 minut żeby ruszyły. Jogurt, jajka, wodę, sól i drożdże wlewamy do miski i dokładnie mieszamy dodajac mąkę. Na początek 2 szklanki a następnie po kilka łyżek. Gdy ciasto zacznie robić się gęste dodajemy roztopione i ostudzone masło zagniatamy ponownie do uzyskania sprężystego ciasta. Jeśli to konieczne należy dodawać mąkę. Wyrobione ciasto zostawiamy do wyrośnięcia. W tym czasie robimy farsz mieszając mięso z przyprawami i drobno posiekaną cebulą. Gdy ciasto podwoi swoją objętość wyjmujemy je z miski, ponownie zagniatamy i dzielimy na kilka części. Każdą część wałkujemy na duży placek o grubości 1 cm. Wykrajamy szklanką kółka i nakładamy farsz następnie sklejamy brzegi nadając kształt trójkątów środek pieremiacza zostawiamy otwarty, nie sklejamy go. Pieremiacze smażymy na dobrze rozgrzanym oleju wkładając je do naczynia z nagrzanym olejem najpierw dziurką do dołu nastepnie smażymy kilka minut i przewracamy dziurką do góry nie przewracamy ponownie gdyż mięso wypuści sok który po ponownym przewróceniu pieremiacza wyleje się nam do oleju a tego nie chcemy. Czas smażenia zależy od wielkości naszych pierożków. Usmażone przekładamy na talerz wyłożony papierem by pozbyć się nadmiaru tłuszczu. Podajemy je z dowolnym sosem. Być może ktoś nie wie, że na wschodzie Polski mieszka mniejszość tatarska z której wywodzę się i ja. Mamy swoją odmienną kuchnię, typowe dla nas potrawy. W większości są to dania mączne. Ciasto w połączeniu z mięsem. Ostatnio jakoś bierze mnie na sentymenty i zaczynam tęsknić za tymi tuczącymi aczkolwiek przepysznymi potrawami. Postanowiłam więc wraz z koleżanką Turczynką zrobić pieremiacze. To drożdżowe\"bułeczki\" smażone w głębokim tłuszczu. Podajemy je z sosem jogurtowo-czosnkowym lub ze zwykłym keczupem.Ze względu na to iż pieremiacze robiłyśmy w derneku, miejscu gdzie spotykają się nasi znajomi musiałyśmy zrobić ich dużo więc kształt jaki nadałysmy pieremiaczom nie jest oryginalny. W oryginale pierożki są okrągłe z dziurką w środku, nasze są trójkątne. To mały niuans by nikt mnie nie oskarżał o profanację tatarskich potraw :)", "url": "http://turcjaodkuchni.blogspot.com/2014/03/rodzime-tatarskie-smaki-pieremiacz.html", "category": "lubelskie", "sub_category": "Gotowe dania i potrawy", "phrase": "Pieremiacze"}