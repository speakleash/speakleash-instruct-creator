{"meta_description": "", "title": "Brukowiec kujawski na Liście Produktów Tradycyjnych", "content": "Brukowiec kujawski, czyli piernik na karmelu, został zgłoszony na Listę Produktów Tradycyjnych przez gospodynię z Pławina. Produkt przeszedł pozytywną weryfikację, najpierw w w Departamencie Rolnictwa Urzędu Marszałkowskiego w Toruniu, następnie w Polskiej Izbie Produktu Regionalnego i Lokalnego, i we wrześniu został wpisany na Listę Produktów Tradycyjnych Ministerstwa Rolnictwa i Rozwoju Wsi jako 51. z kolei produkt z województwa kujawsko-pomorskiego. Warunkiem rejestracji produktu na ministerialnej liście jest wytwarzanie go przez co najmniej pięć gospodarstw domowych na danym obszarze geograficznym od co najmniej 25 lat. Produkt powinien nawiązywać do regionalnej lub lokalnej tradycji. Brukowiec kujawski to ciasto korzenne typu piernikowego, podawane na Kujawach na Boże Narodzenie. Do jego przygotowania potrzebna jest mąka pszenna, mleko, smalec, kwaśna śmietana, cukier, proszek do pieczenia oraz przyprawy – cynamon, zmielone goździki, amoniak. Ciasto przygotowywane jest co najmniej na miesiąc przed świętami, ponieważ dobre ciasto piernikowe musi się wyleżeć w chłodzie, aby dojrzało. Brukowiec z wierzchu jest przyozdobiony kuleczkami z ciasta piernikowego, tworzącymi swoisty \"bruk\" - stąd nazwa wypieku. Po upieczeniu piernik przekłada się domowymi powidłami śliwkowymi.", "url": "http://aktywnawies.pl/brukowiec-kujawski-na-liscie-produktow-tradycyjnych,429,l1.html", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Piernik na karmelu/ Brukowiec kujawski"}