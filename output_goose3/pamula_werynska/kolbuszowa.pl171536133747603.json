{"meta_description": "KOLBUSZOWA - Urząd Miejski w Kolbuszowej. Kompleksowa informacja, aktualności, przetargi, wiadomości, kultura, sport, historia, urząd miejski, plan miasta, ogłoszenia, galeria, ochrona środowiska, kamery online", "title": "Aktualności - Aktualności - Wigilijne spotkanie mieszkańców - KOLBUSZOWA - Miejski Portal Internetowy - www.", "content": "Wigilia miejska organizowana dla mieszkańców Kolbuszowej i okolicznych miejscowości, to już tradycja podtrzymywana w naszym mieście od ponad dekady. Na przedświątecznym spotkaniu, które odbyło się w niedzielę, 17 grudnia br. na kolbuszowskim rynku zgromadzeni dzielili się opłatkiem, śpiewali kolędy i kosztowali świątecznych potraw. Podczas wigilii życzenia dla mieszkańców na nadchodzące święta przekazali Poseł na Sejm RP Zbigniew Chmielowiec, Starosta Kolbuszowski Józef Kardyś, Burmistrz Kolbuszowej Jan Zuba oraz Przewodniczący Rady Miejskiej Krzysztof Wilk. Samorządowcom lampiony z Betlejemskim Światełkiem Pokoju wręczyli harcerze Hufca ZHP im. Janka Bytnara w Kolbuszowej. Następnie po wspólnej modlitwie poprowadzonej przez ks. proboszcza Lucjana Szumierza przyszedł czas na składanie życzeń i dzielenie się opłatkiem. Wspólnemu śpiewaniu kolęd i pastorałek przewodziła Grupa Folklorystyczna Seniorów „Ziemia Kolbuszowska”. Na wszystkich przybyłych gości czekały ciepłe potrawy, m.in gołąbki, pierogi, ryby, bigos, łazanki, barszcz czerwony, pamuła weryńska. Nie zabrakło też pieczywa, ciasteczek, słodyczy i owoców. Atrakcją dla najmłodszych była wizyta św. Mikołaja z prezentami oraz świątecznie ubrane koniki huculskie. Kolbuszowskie instytucje i stowarzyszenia przygotowały kiermasz bożonarodzeniowy, na którym można było zakupić stroiki, ozdoby i dekoracje świąteczne. Burmistrz Kolbuszowej serdecznie dziękuje wszystkim osobom, przedsiębiorcom, instytucjom i stowarzyszeniom, które zaangażowały się i wsparły organizację świątecznego spotkania.", "url": "https://kolbuszowa.pl/20-aktualnosci/55-aktualnosci/11541-wigilijne-spotkanie-mieszkancow.html", "category": "podkarpackie", "sub_category": "Gotowe dania i potrawy", "phrase": "Pamuła weryńska"}