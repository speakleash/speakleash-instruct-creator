{"meta_description": "Podlaski sękacz, kindziuk, kumpia, kartacze czy miody zachwycają smakiem i recepturami, według których powstają. Jednak nie są należycie docenione. Na ministerialnej liście produktów tradycyjnych jest zaledwie około 50 przysmaków z naszego regionu. Inni mają na niej nawet trzy razy więcej. A to doskonały sposób na promocję regionu i dochody dla ich wytwórców.", "title": "Lista produktów tradycyjnych. Z Podlaskiego mamy zaledwie 50 przysmaków", "content": "Andrzej Modzelewski recepturę na wytwarzanie kumpii wieprzowej pracowicie odtworzył na podstawie opowieści najstarszych mieszkańców okolic Zambrowa. To jeden z podlaskich przysmaków, wpisanych na listę produktów tradycyjnych. Podlaski sękacz, kindziuk, kumpia, kartacze czy miody zachwycają smakiem i recepturami, według których powstają. Jednak nie są należycie docenione. Na ministerialnej liście produktów tradycyjnych jest zaledwie około 50 przysmaków z naszego regionu. Inni mają na niej nawet trzy razy więcej. A to doskonały sposób na promocję regionu i dochody dla ich wytwórców. Aby zrobić kumpię wieprzową z komina trzeba wykroić z tuszy wieprzowej całą łopatkę z kością i skórą. Koniecznie należy wytrybować ręcznie golonkę, aby gałka gości ramieniowej była widoczna. Mięso naciera się na sucho solą kamienną i dodaje liść laurowy. Żadnej saletry czy innych przypraw. Układa się w garnku kamiennym, by zalewa pokryła sztukę mięsa. Tak leży sobie 2-3 tygodnie - do mięsa trzeba zaglądać, odwracać je, żeby sól wszędzie dotarła. Potem wyjmuje się je i moczy trzy doby, zmieniając wodę. Po wyjęciu wieprzowinę trzeba powiesić nad kuchnią, najlepiej taka opalaną drewnem lub węglem, aby trochę obeschła. Po obwiązaniu mięsa sznurem masarskim, wędzi się je długo, co najmniej trzy tygodnie, w delikatnym, zimnym dymie Chodzi o to, aby w środku zachowało ono soczystość, a z wierzchu przywędziło się. Obsuszona kumpia w smaku i konsystencji przypomina trochę szynkę parmeńską - jest dość słona i pikantna. - Najlepiej jeść ją z jakąś tradycyjną nalewką regionalną, np. mirabelką - śmieje się producent kumpii wieprzowej z komina Andrzej Modzelewski z Woli Zambrowskiej. W 2005 roku kumpia została wpisana na prowadzoną przez ministerstwo rolnictwa listę produktów regionalnych. Pan Andrzej jest z tego dumny, bo mocno napracował się, by przywrócić jej smak współczesnym Polakom. - Tę recepturę wykopałem z martwych - opowiada. - Wiedziałem, że w mojej okolicy robiło się dawno temu takie mięso, które wieszało się w kominie i potem było długo trwałe. Ale konkretów dowiedzieć się było trudno. Żeby poznać metodę wytwarzania kumpii chodził i wypytywał po ludziach, zwłaszcza starszych mieszkańców południowego Podlasia z okolic Zambrowa czy Ciechanowca. - Najwięcej opowiedziała mi o tym pewna starsza pani z Długoborza. Potem dowiedziałem się, że przed wojną w Woli Zambrowskiej był masarz Gawrychowski. I jego syn podpowiedział mi recepturę. Przywrócona kulinarnej pamięci kumpia spod Zambrowa została doceniona w różnych konkursach - dostała np. w 2006 roku tytuł Perły na targach Polagra. Podobnie jak kumpia, na Podlasiu po wielu latach zapomnienia popularność odzyskały kartacze. - To był regionalny wyrób, który już niemal zanikł, ale ja je reaktywowałam na Suwalszczyźnie - mówi Maria Juśkiewicz, która prowadzi restaurację \"Pod Jelonkiem\" w Jeleniewie. - Jak wystąpiłam w programie Agroliga, to dopiero wtedy reszta kraju dowiedziała się, gdzie są Suwałki i gdzie można zjeść kartacze. Przyrządzać je pani Maria nauczyła się jeszcze od swojej babci. - Trzeba wziąć ziemniaki z odpowiednią ilością skrobi - zdradza swój przepis. - Surowe trzeba utrzeć i odcisnąć, dodać do masy część ziemniaków gotowanych, posolić i wyrobić ciasto. Zawijamy w nie farsz z surowego mięsa - może to być dziczyzna albo wieprzowina. Choć może też być nadzienie z kaszy gryczanej, ruskie albo z grzybkami. Potem wystarczy duże ziemniaczane kluski ugotować i polać cebulką ze skwareczkami z boczku. Te z dziczyzną najbardziej lubią turyści - dlatego \"Pod Jelonkiem\"najwięcej gotuje się ich latem. Kartacze sejneńskie, czyli cepeliny pani Maria wpisała na listę produktów tradycyjnych, prowadzoną przez ministerstwo rolnictwa, w 2006 roku. Jak również kiszkę i babkę ziemniaczaną. Przyznaje, że załatwienie wszystkiego trwało, ale pomogli w tym urzędnicy marszałka. - Trzeba udowodnić regionalne pochodzenie produktów i to, że taką potrawę na tym terenie robiło się od lat - opowiada pani Maria. - Rolnik, który dostarcza ziemniaki też przechodzi odpowiednią kontrolę. Ale w końcu pozbieraliśmy całą dokumentację i jakoś poszło. A to, że nasze wyroby znalazły się na tej liście, zareklamowało i wypromowało naszą restaurację. I nie tylko pojawiło się więcej chętnych na nie klientów u nas, ale też pobudziło to resztę regionu do wytwarzania kartaczy, kiszki i ziemniaczanej babki. U pani Marii certyfikat produktu regionalnego wisi na honorowym miejscu: na ścianie pod łbem jelenia. - I to on tu rządzi - żartuje pani Maria. W sumie z województwa podlaskiego na liście produktów tradycyjnych w Polsce jest obecnie 47 wyrobów. Są wśród nich bardzo dobrze znane regionalne przysmaki jak kartacze, sękacz sejneński, kindziuk z Puńska, kołduny i chołodziec litewski, ale też śliwowica zwana mirabelką czy mrowisko. Na listę wpisywane są wyroby stanowiące element dziedzictwa kulturowego regionu, które wytwarzane są tradycyjnymi metodami wykorzystywanymi co najmniej od 25 lat. Jednak nasze województwo plasuje się dopiero na 12. miejscu pod względem liczby tego typu specjałów. Prym wiedzie tu południowa i południowo-wschodnia Polska. Sąsiadujące z nami lubelskie do tej pory umieściło na liście 114 produktów, a podkarpackie - 154, czyli trzy razy więcej niż podlaskie. O tym, że odstajemy pod tym względem od innych świadczy też choćby fakt, że w ubiegłym roku na listę przybył tylko jeden produkt z naszego województwa. To może dziwić w takim regionie jak podlaskie - z bogatymi tradycjami kulinarnymi, opartymi na ekologicznych, najwyższej jakości produktach. Przyczyny takiego stanu rzeczy są zróżnicowane. Owszem - z inicjatywą wpisu produktu na Listę Produktów Tradycyjnych musi wystąpić sam zainteresowany producent żywności. Sama rejestracja związana jest z procedurą, która wymaga od wnioskodawcy wypełnienia wniosku o wpis i skompletowania niezbędnych załączników, potwierdzających 25 letnią historię wytwarzania. I to jest pierwszy, niełatwy szczebel do przebrnięcia dla zainteresowanego. - Wnioski trzeba wypełnić, uzasadnić, przedstawić historię, ja miałem zeznania ludzi, dotyczące wytwarzania kumpii nawet z 1920 roku - opowiada Andrzej Modzelewski. - Jest to bardzo trudne. Zajmuję się tą żywnością tradycyjną już z dziesięć lat, ale czasem człowiek tak jest umordowany tymi przepisami, że odchodzi ochota na wszystko. Urząd marszałkowski podkreśla jednak, że to właśnie województwo podlaskie jako pierwsze w Polsce rejestrowało produkty na ministerialnej Liście Produktów Tradycyjnych oraz w unijnym systemie ochrony i promocji wyrobów regionalnych i tradycyjnych. Zajmujący się w naszym regionie promowaniem produktów tradycyjnych dodają też, że na ten rok mają już chętnych producentów, którzy zadeklarowali chęć zarejestrowania swoich produktów na LPT i podjęli już kroki w tym kierunku. Wszyscy przyznają, że Podlasie ma ogromny potencjał kulinarny. - Region ma się czym pochwalić - podkreśla Bartosz Sosnowski, prezes MT Polska, organizatora Targów Regionalia. - Na wyjątkowość kuchni z województwa podlaskiego nakładają się przecież wpływy wielu kultur, jak choćby litewskiej, białoruskiej, tatarskiej czy żydowskiej. Tego typu tradycyjne produkty z Podlasia chcemy też promować w kwietniu w Warszawie podczas Targów Regionalia. Dużą rolę w wielu regionach, np. na Śląsku czy w kujawsko-pomorskiem, odgrywają również ośrodki doradztwa rolniczego. - Panie w nich pracujące same wręcz wyszukują produkty, które mogłyby być wpisane na ministerialną listę i jeżdżą w teren, pomagając wszystko załatwić producentowi - opowiada Izabella Byszewska. Na takie właśnie szeroko zakrojone działania postawiło województwo podkarpackie, będące rekordzistą w liczbie zarejestrowanych produktów tradycyjnych. Samorząd tego województwa organizuje targi, wystawy, kiermasze, festiwale oraz konkursy, które umożliwiają producentom zaprezentowanie się. Aby zwiększyć liczbę zarejestrowanych produktów tradycyjnych nawiązano też owocną współpracę m.in. z Polską Izbą Produktu Regionalnego i Lokalnego w Warszawie, Muzeum Kultury Ludowej w Kolbuszowej, Muzeum Historycznym w Sanoku, a także licznymi stowarzyszeniami i kołami gospodyń wiejskich oraz osobami zainteresowanymi zachowaniem dziedzictwa kulinarnego swojego regionu.", "url": "https://poranny.pl/lista-produktow-tradycyjnych-z-podlaskiego-mamy-zaledwie-50-przysmakow/ar/4883581", "category": "podlaskie", "sub_category": "Mięso świeże oraz produkty mięsne", "phrase": "Kumpia wieprzowa „z komina”"}