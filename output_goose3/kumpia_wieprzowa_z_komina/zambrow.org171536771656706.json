{"meta_description": "We wrześniu 2005 roku ruszyła II edycja konkursu „Podlaska Marka Roku” organizowanego przez Marszałka Województwa Podlaskiego. Celem konkursu je", "title": "Czy zambrowska kumpia wieprzowa z komina zdobędzie tytuł Podlaskiej Marki Roku?", "content": "We wrześniu 2005 roku ruszyła II edycja konkursu „Podlaska Marka Roku” organizowanego przez Marszałka Województwa Podlaskiego. Celem konkursu jest wyłonienie i wypromowanie produktów, miejsc oraz przedsięwzięć, które ze względu na swoją jakość i unikatowe walory reprezentują poziom nieprzeciętny, godny do naśladowania.„Podlaskie Marki Roku” wskaże kapituła powołana przez Marszałka Województwa. W jej skład wejdą specjaliści do spraw gospodarki, turystyki, specjaliści z dziedziny jakości oraz marketingu, przedstawiciele świata kultury oraz przedstawiciele lokalnych mediów. Zwycięzcy wszystkich trzech kategorii konkursowych otrzymają statuetkę „Liść dębu”.Aktualnie trwa głosowanie internetowe, które rozpoczęło się 12 stycznia i zakończy się 10 marca 2006 r. o godz. 1200. Aby zagłosować, trzeba zarejestrować się na portalu Wrota Podlasia. Jedna osoba może oddać jeden głos w każdej z trzech kategorii. W kategorii smak, razem z kumpią z Zambrowa konkurują jeszcze 54 inne produkty lokalne.W momencie pisania tego artykułu (czwartek, 9 lutego godz. 20.00) kumpia wieprzowa z komina miała zaledwie 1 głos, podczas gdy Chlebek myśliwski z PSS Społem Białystok miał 787. Zachęcamy mieszkańców naszego powiatu do wsparcia produktu z Gminy Zambrów poprzez udział w głosowaniu internetowym, w wyniku którego przyznane zostaną wyróżnienia „Najpopularniejszy Produkt Podlaski - Nagrody Podlaskich Konsumentów”.Kumpia wieprzowa z komina wytwarzana przez pana Andrzeja Modzelewskiego w całości wygląda jak naturalny wyrąb wieprzowy - łopatka, spłaszczona, owalna część mięsa z kością. Smak ujawnia się podczas żucia kęsa, jest lekko pikantny i słony, charakterystyczny dla obsuszonego mięsa. Pan Andrzej Modzelewski jest rolnikiem w Woli Zambrowskiej, który dodatkowo wytwarza i sprzedaje na licznych jarmarkach wyroby tradycyjne, czyli takie, które mają udokumentowaną przynajmniej 25-letnią tradycję.", "url": "https://zambrow.org/artykul/czy-zambrowska-kumpia/425187", "category": "podlaskie", "sub_category": "Mięso świeże oraz produkty mięsne", "phrase": "Kumpia wieprzowa „z komina”"}