{"meta_description": "Produkt wpisany na listę produktów tradycyjnych w dniu 2012-11-09 w kategorii Miody w woj. warmińsko-mazurskim.", "title": "Miód lipowy z Barcji - - Portal Gov.pl", "content": "Na początku gęsta, lepka, a po odwirowaniu płynna ciecz koloru jasnożółtego. Od jasno-żółtej wpadającej w odcień jasno-zielonkawy do koloru jasno herbacianego. Po skrystalizowaniu złocisto-żółta. Po odwirowaniu gęsta lejąca „patoka”, z czasem przybierająca formę stałą „krupiec”. Barcja to jedna z historycznych krain dawnych Prus, zamieszkiwana przez plemię Bartów (obecne tereny m.in. powiatu kętrzyńskiego). Olbrzymie obszary leśne były dużym naturalnym bogactwem tych terenów. Różnorodność gatunków roślin w poszczególnych okresach wegetacyjnych i średnich temperatur wiosny i lata oraz żyznych ziem tego regionu dawała mieszkańcom znakomite sposoby gospodarowania w naturalnym środowisku, w tym m.in. zajmowania się pszczelarstwem. Prusowie już w dawnych czasach słynęli jako mistrzowie sztuki bartniczej. Pozyskany przez nich miód miał wiele zastosowań, m.in. pomagał przy chorobach układu oddechowego, przeziębieniach i podawano go dla wzmocnienia serca. Powszechnie wykorzystywany był wosk, który używano do wyrobu świec i do odciskania pieczęci na dokumentach. Dawniej wartość miodu była tak duża, że często używano go jako środka płatniczego. „W piwnicach zakonu krzyżackiego (który w XIII w. podbił tereny Prus) zawsze przechowywano tysiące kilogramów miodu i dziesiątki garnców z woskiem. Transporty tego skarbu rycerze krzyżowi wysyłali do Niemiec i Anglii” (Małgorzata K. Jankowska-Buritta, „Niezapomniana kuchnia Warmii i Mazur”, Wyd. Jaworowy Dwór). Tereny dawnej Barcji to obszary tzw. Zielonych Płuc Polski oraz obszary Natura 2000, wolne od wielkich aglomeracji miejskich i ruchliwych szlaków komunikacyjnych. Dzięki tym czynnikom środowiskowym, pozyskiwany z tego terenu od 60 lat XX wieku miód lipowy jest wyjątkowy. Teren ten charakteryzuje się żyznymi siedliskami lasowymi i olsowymi. Dlatego głównymi gatunkami drzew panującymi na tym terenie są gatunki liściaste, w tym lipy. Szczególnie duże obszary starodrzewu lipowego umożliwiają pozyskanie miodów lipowych o wyjątkowym i niepowtarzalnym smaku. Ponadto zachowany został po dzień dzisiejszy tradycyjny sposób jego pozyskiwania, np. miód odwirowuje się ręcznie na zimno przy pomocy miodarki. Miód lipowy jest to miód, który może być zbierany wyłącznie w okresie od lipca do sierpnia. Za swoje niezwykłe walory smakowe miód lipowy z Barcji został wyróżniony podczas targów Natura Food w 2010 roku oraz zdobył Puchar Marszałka Województwa Warmińsko-Mazurskiego w 2011 roku.", "url": "https://www.gov.pl/web/rolnictwo/miod-lipowy-z-barcji", "category": "warmińsko-mazurskie", "sub_category": "Miody", "phrase": "Miód wielokwiatowy z Barcji"}