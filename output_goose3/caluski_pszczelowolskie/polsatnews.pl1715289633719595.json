{"meta_description": "Purcle, amoniaczki, całuski pszczelowolskie to smakołyki z listy regionalnych produktów dostępnych na portalu DANE.gov.pl. Jeśli zwykłe pączki wam się przejadły, przed Tłustym Czwartkiem można poszukać słodkiej alternatywy - zachęca resort cyfryzacji.", "title": "Tłusty Czwartek to nie tylko pączki. Sprawdź regionalne specjały - Polsat News", "content": "Purcle, amoniaczki, całuski pszczelowolskie to smakołyki z listy regionalnych produktów dostępnych na portalu DANE.gov.pl. Jeśli \"zwykłe\" pączki wam się przejadły, przed Tłustym Czwartkiem można poszukać słodkiej alternatywy - zachęca resort cyfryzacji. Jak wskazuje Ministerstwo Cyfryzacji w środowym komunikacie, listę regionalnych specjałów na www.dane.gov.pl można przeszukiwać według województw lub kategorii, np. \"wyroby piekarnicze i cukiernicze\". Grochowinki kociewskie to - jak czytamy - przysmak z Pomorza. Nazwę wzięły od tego, że po usmażeniu przypominają wysuszone strąki grochu lub fasoli. \"Ponoć różnią się od tradycyjnych faworków. Są od nich bardziej chrupiące i lekko drożdżowe w smaku\" - napisano. Śląski chrustek, który na liście produktów tradycyjnych jest od 2011 r., wyglądem przypomina z kolei tradycyjne faworki. A purcle kaszubskie - na liście od 2008 r. - to pulchne okrągłe pączki o brązowej skórce z kremowym wnętrzem. ZOBACZ: Nie tylko pierogi i kiełbasa. Amerykański serial o polskiej kuchni Przed laty, jak zaznaczył MC, w Polsce objadano się pączkami nadziewanymi słoniną, boczkiem i mięsem. Ciasteczkami m.in. ze skwarek nadal \"szczycą się województwa opolskie i łódzkie\". W Opolskiem to ciastka ze szpyrek, a w Łódzkiem - słoninki. Na liście specjałów znajdują się też m.in.: smalcówki (ciastka kręcone z maszynki (woj. lubuskie), amoniaczki - ciasteczka na niedzielę (woj. kujawsko-pomorskie), całuski pszczelowolskie (woj. lubelskie), czy drobne ciasteczka cieszyńskie (woj. śląskie). \"Jeśli na jedzenie ciastek szkoda Wam energii, Waszej uwadze polecamy Kretowinę, czyli ciasto biszkoptowe o smaku czekoladowym - przysmak z woj. opolskiego oraz tort z fasoli Piękny Jaś - spécialité de la maison z Podkarpacia\" - wskazał resort. Jest też Jeż z woj. opolskiego, czyli ciasto tortowe z masą kremową z czarnej porzeczki, albo tort chlebowy z Korniakowa (woj. podkarpackie). Na liście DANE.gov.pl - jak podał resort cyfryzacji - znajduje się w sumie ponad 1800 potraw z różnych zakątków kraju i z różnych kategorii. Są np. sery i inne produkty mleczne, ryby, miody, napoje, oleje.", "url": "https://www.polsatnews.pl/wiadomosc/2020-02-19/tlusty-czwartek-to-nie-tylko-paczki-sprawdz-regionalne-specjaly/", "category": "lubelskie", "sub_category": "Wyroby piekarnicze i cukiernicze", "phrase": "Całuski pszczelowolskie"}