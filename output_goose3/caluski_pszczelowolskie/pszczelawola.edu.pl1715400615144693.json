{"meta_description": "", "title": "Święta pachnące piernikami – Pszczela Wola – Zespół Szkół Rolniczych – Centrum Kształcenia Zawodowego", "content": "Święta Bożego Narodzenia to szczególny czas kultywowania wielu tradycji i zwyczajów świątecznych. Wzmacniamy w ten sposób więzy rodzinne i tworzymy niezapomnianą atmosferę. Część z tych zwyczajów sięga bardzo odległych czasów i do dziś przetrwała. Ubieranie choinki, postne potrawy podczas wigilii, łamanie się opłatkiem, siano pod obrusem, dodatkowe puste miejsce przy stole, kolędy to są niezaprzeczalnie symbole, które zna każdy. Boże Narodzenie wielu z nas, a szczególnie dzieciom kojarzy się również z aromatycznymi, pachnącymi przyprawami piernikami. Wypiekanie ich oraz zdobienie to w wielu domach rodzinna tradycja. Piernik ma długą historię, przed wiekami był symbolem dobrobytu i lekarstwem, a nawet towarem eksportowym. Nazwa wywodzi się od korzennych przypraw, takich jak imbir, gałka muszkatołowa, cynamon, goździki czy właśnie pieprz, który zaczął być dodawany do ciasta z mąki i miodu. Piernik znany jest od starożytności, jednak popularność zyskał w średniowieczu za sprawą benedyktynów, którzy zauważyli zdrowotne właściwości tych przypraw w walce z przeziębieniem. Jedna z legend głosi, że piernik musiała dostać w wianie każda panna młoda. Pokruszonego piernika dodawano do staropolskiego sosu szarego. Współcześnie pierniki są bardzo popularnymi ciastkami, zazwyczaj wypiekane są właśnie w okresie świąt Bożego Narodzenia. Nadaje im się różne kształty i dekoruje na wiele sposobów. Wśród wielu przepisów, które możemy wykorzystać do upieczenia tych smakołyków szczególnie warty uwagi jest przepis na „Całuski pszczelowolskie”, który powstał w Pszczelej Woli. „Całuski pszczelowolskie” to drobne ciastka miodowe, które w kwietniu 2012 roku zostały wpisane na „Listę produktów Tradycyjnych” prowadzoną przez Ministerstwo Rolnictwa. Wzmianka o pierniczkach po raz pierwszy pojawiła się w miesięczniku „Pszczelarstwo” (w 1955r.). Propagatorem i głównym realizatorem ich wypieku był wieloletni nauczyciel szkoły w Pszczelej Woli – Mieczysław Wojtacki. Wykonanie:  Cukier utrzeć z jajami, dodać rozpuszczony i schłodzony miód, przyprawy korzenne oraz 50 dag mąki przesianej i wymieszanej z sodą oczyszczoną. Wszystko dokładnie wymieszać, wyłożyć na stolnicę i wyrobić gładkie ciasto. Odciąć porcję, utoczyć wałeczek o grubości palca, pociąć ciasto na 1-centymetrowe kawałki i na dłoni wyrobić kuleczki. Ogrzaną blachę piekarniczą wysmarować lekko woskiem pszczelim, a po przestygnięciu układać na niej kuleczki ciasta. Piec w piekarniku około 10 minut. Wizualizacja sposobu wykonania znajduje się na stronie szkoły w Pszczelej Woli w zakładce: O szkole https://pszczelawola.edu.pl/caluski-pszczelowolskie/ Przepis ten może nam posłużyć do nadawania piernikom innych ciekawych kształtów, a następnie dekorowania. Zapach aromatycznych, pachnących korzennymi przyprawami i miodem pierników, roznoszący się po domu na pewno będzie jednym z elementów tworzących świąteczny klimat. Życzymy pachnących piernikami świąt!", "url": "https://pszczelawola.edu.pl/swieta-pachnace-piernikami/", "category": "lubelskie", "sub_category": "Wyroby piekarnicze i cukiernicze", "phrase": "Całuski pszczelowolskie"}