{"meta_description": "Najlepszy przepis na domową ćwikłę z chrzanem na zimę, na Święta i na co dzień do obiadu. Ta ćwikła z chrzanem to przepis mojej Babci. Buraczki z chrzanem to nasz ulubiony dodatek do mięs na świąteczny stół.", "title": "Ćwikła", "content": "Domowa ćwikła z chrzanem i octem lub sokiem z cytryny to dodatek, którego nie może zabraknąć na Wielkanoc oraz na Boże Narodzenie. Ćwikła jest bardzo prosta do zrobienia! Zapraszam. Poznajcie przepis mojej Babci! Domowa ćwikła z chrzanem. Ja nauczyłam się szykować ćwikłę z buraków krojonych na drobne kawałki lub też w kosteczkę. Buraki możesz też zetrzeć na tarce, na grubych oczkach. Ćwikła jest niezastąpiona na świątecznym stole. Zawsze pojawia się obok sałatek ze śledziem oraz grzybków marynowanych. Dodajemy ją na kanapki z pieczonymi mięsami oraz jako dodatek do świątecznego obiadu. Korzeń chrzanu średniej wielkości można zastąpić chrzanem ze słoiczka. Zwróć jednak uwagę na skład. Wybierz chrzan z zawartością minimum 60% chrzanu oczyszczonego. Na i kilogram buraczków dodaj około 200 gramów chrzanu ze słoiczka. Buraki umyj i gotuj w garnku do miękkości około 60-80 minut. Buraków nie obieraj. Buraki po ugotowaniu powinny być zwarte i jędrne - nie gotuj ich za długo. Wystarczy tyle, by bez problemu wbić w nie widelec. Buraki można też upiec. Wówczas surowe buraczki osuszam ręcznikiem papierowym i każdą sztukę i zawijam w kawałek folii aluminiowej, spożywczej. Dla wygody umieszczam buraki w foremce do pieczenia/keksówce, czy też innym naczyniu zabezpieczającym piekarnik przed ewentualnym wyciekiem soku z buraka. Tak przygotowane buraki piekę około 60-90 minut. Małe sztuki do godziny, zaś te duże nawet do 1,5 godziny. Umieszczam je na środkowej półce z opcją grzania góra/dół i temperaturą 200 stopni. Po upieczeniu ostrożnie zdejmuję folię a buraki odkładam na talerz do przestudzenia, by obrać je potem ze skóry. Niezależnie od tego czy buraki były gotowane, czy też pieczone polecam obrać je ze skórki jeszcze dość ciepłe. Warto do obierania i tarcia założyć rękawiczki kuchenne, by nie zabarwić skóry sokiem z buraków. Skóra ugotowanych buraków schodzi sama przez lekkie zeskrobywanie jej nożem. Tylko oba końce buraków warto odciąć. Obrane buraki możesz zetrzeć na tarce na większych oczkach lub pokroić na plasterki, czy też w drobną kostkę. Obierz chrzan i zetrzyj na tarce z drobnymi oczkami. Przełóż na sitko i zalej wrzątkiem (niekoniecznie). Po odsączeniu dodaj do miski ze startymi buraczkami. Jeśli używasz chrzanu ze słoiczka nie dodawaj octu i cukru w całości, tylko porcjami. Chrzan ze słoiczka zawiera bardzo często ocet i inne przyprawy, więc może się okazać, że będziesz potrzebować ich mniej niż przy świeżym korzeniu. Dodaj sok z cytryny, cukier i sól i zamieszaj ćwikłę. Sprawdź smak.  Dobrze jest odstawić ćwikłę na noc do lodówki, do połączenia smaków i spróbować ją następnego dnia, gdy jest już zimna i wszystkie smaki się połączą. W razie czego dopraw ją wedle upodobań. Gotową ćwikłę przełóż ćwikłę do słoiczków i trzymaj w lodówce.Jest to super przepis na domową ćwikłę z chrzanem do słoików. Po przeniesieniu ćwikły do wyparzonych i suchych słoików wystarczy już tylko odstawić je do pasteryzacji. Ja umieszczam zakręcone słoiki z ćwikłą w piekarniku nagrzanym do 110-120 stopni i pasteryzuję je około 50 minut. Nie ustawiam wyższej temperatury, by nie uszkodzić gumek w zakrętkach słoików.Gorąco zachęcam też do marynowania innych ostrych dodatków. Zobacz mój przepis na czosnek marynowany w occie.", "url": "https://aniagotuje.pl/przepis/domowa-cwikla-z-chrzanem", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ćwikła z chrzanem po łowicku"}