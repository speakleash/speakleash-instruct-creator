{"meta_description": "Kluski ziemniaczane to zawsze dobry pomysł - zarówno na codzienny, jak i niedzielny obiad, np. jako dodatek do rolady wołowej i modrej kapusty. Jeśli zależy", "title": "Pyzy zawsze wychodzą jędrne i miękkie, ale nie rozgotowane. Wszystko dzięki zasadzie 1:3", "content": "Pyzy można zrobić zarówno z ziemniaków, jak i z ciasta drożdżowego. Pyzy drożdżowe to inaczej po prostu bułki na parze (zwane też pampuchami lub parowańcami). Na Podhalu takie drożdżowe pyzy nazywa się bombolkami. Są podawane z masłem i miodem. Pyzy ziemniaczane podaje się zwykle z okrasą na słono - z przysmażoną cebulką lub skwarkami. W wielu regionach przepis na pyzy jest znany, ale w niektórych różni się on szczegółami, w tym nadzieniem. Pyzy ziemniaczane z Polskowoli (dawniej Ruskowoli, zamieszkiwanej przez Rusinów) były wypełnione pozostałościami po wyrobie domowej kiełbasy. Pyzy polskowolskie w 2009 roku zostały wpisane na listę produktów tradycyjnych woj. lubelskiego. Początkowo robiono je bez dodatku mąki ziemniaczanej. Kluski są smaczne również bez nadzienia (tzw. tertuny). Są one równie smaczne, co z farszem. Pyzy ziemniaczane można nadziać nie tylko mięsem, ale również grzybami i twarogiem. Pomorskie pyzy borowiackie robi się jedynie ze startych nieugotowanych ziemniaków z farszem z sera białego i okrasą ze skwarków. Wasze pyzy często wychodzą rozmiękłe, skapciałe i wypada z nich farsz? Przyczyną może być zbyt długie gotowanie, ale również nieodpowiednia proporcja ziemniaków w masie. Możecie, tak jak Pomorzanie, zrobić kluski wyłącznie ze startych surowych i dobrze odciśniętych ziemniaków. Jeśli jednak chcecie, by pyzy były wyjątkowo mięciutkie, a jednocześnie jędrne, użyjcie 1 kg ugotowanych, zmielonych lub wyciśniętych przez praskę ziemniaków i ok. 300 g surowych kartofli startych na najmniejszych oczkach wraz z cebulą i dokładnie odciśniętych. Stosujcie zasadę 3 części ugotowanych ziemniaków na 1 część surowych. Do takiej masy dodajcie 1 duże jajko, 1 łyżkę mąki pszennej oraz opcjonalnie, jeśli masa podczas wyrabiania się nie klei, 1 łyżkę mąki ziemniaczanej i doprawcie solą. Z gotowej masy uformujcie niewielkie kuleczki (o szerokości ok. 4-5 cm), zróbcie w każdej dziurkę, nadziejcie np. zmielonym i doprawionym mięsem z rosołu, zwińcie brzegi, utoczcie z powrotem kulki i wrzucajcie pojedynczo na osolony wrzątek. Pyzy należy gotować przez ok. 2-2,5 minuty od wypłynięcia. Garnek powinien być na tyle szeroki, a wody tyle, by pyzy swobodnie pływały w wodzie i nie sklejały się ze sobą. Podczas gotowania co chwilę delikatnie je przemieszajcie.", "url": "https://www.przyslijprzepis.pl/artykul/pyzy-zawsze-wychodza-jedrne-i-miekkie-ale-nie-rozgotowane-wszystko-dzieki-zasadzie-1-3", "category": "lubelskie", "sub_category": "Gotowe dania i potrawy", "phrase": "Pyzy polskowolskie z mięsem"}