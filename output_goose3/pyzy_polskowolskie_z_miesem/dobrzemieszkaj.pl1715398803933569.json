{"meta_description": "Polska ziemniakiem stoi, co potwierdzają dziesiątki przepisów na dania z kartoflem w roli głównej. Góralskie moskole z masłem, wielkopolskie ślepe ryby, czyli wyjątkowa zupa-kartoflanka oraz podkarpackie kacapoły nadziane twarogiem to tylko kilka z ogromnej liczby regionalnych przysmaków, w których króluje pyra.", "title": "Pyrolandia – to brzmi dumnie!", "content": "Góralszczyzna Grule, czyli ziemniaki w góralskiej gwarze są bazą wielu dań z długą tradycją. Tamtejsza wariacja na temat placków ziemniaczanych, czyli moskole, to bardzo popularne regionalne danie, choć jego nazwa pochodzi od rosyjskich jeńców sprzed I wojny światowej, którzy podczas pracy na terenach dawnej Galicji żywili się plackami z ziemniaków i owsianej mąki podpiekanymi na blasze zawieszonej nad paleniskiem. Dzisiejsze moskole powstają identycznie, choć blachę z kuchni z paleniskiem może zastąpić teflonowa patelnia. Podstawą moskoli są ugotowane ziemniaki przepuszczone przez praskę, które łączy się z jajkiem, mąką i solą, a po uformowaniu placków podpieka bez tłuszczu i podaje z masłem. Na góralszczyźnie spotykamy je w kilku wariacjach – na przykład w Zakopanem do składników dołączają mleko i drożdże. Kolejną ziemniaczaną pozycją w jadłospisie górali są bukty, zwane również tarciokami lub kluskami scykanymi, które tradycyjnie jadano podczas wykopków. Bukty powstają ze startych ziemniaków, mąki, jajka, soli oraz soku z ziemniaków pozostałym po tarciu. Po połączeniu składników ze sprężystego ciasta formuje się małe, podłużne kluseczki, gotuje je w osolonej wodzie i serwuje ze skwarkami ze słoniny. To samo danie kryje się pod nazwą hałuski, jednak w tym wypadku kluseczki nie są starannie formowane, ale po prostu kładzione na gotującej się wodzie jak lane ciasto. Można podawać je z tłuszczem lub bryndzą.W ziemniaczanym menu Podkarpacia znajdują się kacapoły, czyli kluski nadziewane białym serem, serwowane z tłuszczem i skwarkami. Ciasto wyrabia się z ziemniaków gotowanych i surowych, przy czym 1/4 powinna być ugotowana i utłuczona, a 3/4 porcji surowe i starte na tarce. Surowe warzywa łączy się z mąką ziemniaczaną i odsącza na ściereczce, a następnie ponownie łączy z sokiem i dodaje ziemniaki gotowane, jajka sól oraz pieprz i wyrabia masę. Do środka uformowanych kacapołów trafia farsz z białego sera, jajka, soli i pieprzu, a kluski trzeba gotować we wrzącej wodzie przez kilkadziesiąt minut, od pół godziny do godziny.Nadziewane, ale tym razem nie serem, a podrobami, są ziemniaczane bałabuchy robione z gotowanych ziemniaków połączonych z mąką, jajkiem i solą. Gotowe ciasto formuje się w wałki i tnie na porcje podobne do kopytek, które nadziewa się farszem z wcześniej ugotowanych, zmielonych i podsmażonych z cebulką i czosnkiem podrobów różnego typu. Nadziane kluseczki następnie piecze się w piekarniku w temperaturze 180 stopni.W gronie regionalnych dań z ziemniaków znajdują się również nieco skromniejsze hałuszki, podobne do góralskich hałusek, ale podawane z mlekiem, cebulką i masłem, a także fuczki, czyli placki z ziemniaczanej masy z kapustą i serem, podpiekane jak moskole lub smażone oraz stolniki, czyli pierogi z utartych ziemniaków pieczone na kapuścianych liściach. W daniach z Lubelszczyzny króluje kasza, ale propozycji ziemniaczanych również nie brakuje. Tradycyjny pieróg biłgorajski, zwany też krupniakiem zawiera oba składniki, do których dodaje się biały ser, smalec ze skwarkami, jaja oraz przyprawy. Ugotowane ziemniaki i kaszę łączy się z resztą składników tworząc masę, która następnie trafia na blachę i do pieca, gdzie powstaje danie przypominające pasztet.Różne składniki kryją także ziemniaczane pyzy polskowolskie nadziewane mięsem i wyrabiane z ziemniaków surowych oraz gotowanych. W regionie, z którego pochodzą, czyli Polskowoli, pyzy bez nadzienia zwane tertunami były elementem codziennego jadłospisu, natomiast faszerowane pojawiały się na stole przy specjalnych okazjach. Pyzy z masy ziemniaczanej wyrobionej z dodatkiem soli, jaj i mąki ziemniaczanej są faszerowane wołowiną przesmażoną z cebulką i przepuszczoną przez maszynkę do mięsa, a następnie gotowane we wrzątku.Wielopolska pyra również była podstawą jadłospisu mieszkańców regionu, dając początek potrawom dziś popularnym w całej Polsce. Właśnie stąd wywodzą się ziemniaczane kopytka, w regionie znane jako szagówki, wyrabiane z ugotowanych ziemniaków połączonych z jajkiem, mąką pszenną oraz solą. Z masy formuje się wałeczki, tnie je na kawałki i gotuje w osolonym wrzątku.Z kolei swojskie placki kartoflane to wielkopolskie plyndze robione z tartych, surowych ziemniaków z dodatkiem jaja i mąki, koniecznie smażone na oleju. Placki można jeść na słono lub słodko, wedle uznania. W wielkopolskim menu jest również sporo klusek, od nagusów robionych z surowych ziemniaków i bez dodatku mąki, przez prażuchy z gotowanych pyr po sztaplarki z surowych ziemniaków z dodatkiem mąki oraz jaj.Typowo regionalnym daniem jest także pyra z gzikiem, czyli ziemniaki gotowane w mundurkach z dodatkiem zmielonego twarogu ze śmietaną, cebulą oraz solą. Wielkopolska specjalnością spod znaku ziemniaka są również ślepe ryby, czyli zupa na bazie tartych kartofli, tradycyjnie robiona bez grama ryb czy innego mięsa. By ją przyrządzić, ugotowane i przepuszczone przez sito ziemniaki zalewa się mlekiem i śmietaną oraz okrasza słoniną – w gotowej zupie łyżka powinna stać na sztorc. Alternatywne przepisy karzą gotować ziemniaki w bulionie i zagęszczać całość zasmażką. W tym regionie najbardziej powszechnym daniem z ziemniaków jest rejbak. To zapiekana potrawa z tartych, wyciśniętych surowych ziemniaków, kaszy, mąki oraz soli z dodatkiem polewy ze słoniny. Potrawa została przejęta przez Kurpiów z kuchni żydowskiej, gdzie nazywała się kugel i przygotowywana była w formie koszernej. Kurpiowska nazwa dania wywodzi się od rejbowania, czyli tarcia ziemniaków na tarce. Ze względu na czasochłonność i stopień trudności przygotowywania dania, rejbak pojawia się na stołach kurpiowskich głównie podczas świąt.Innym sycącym daniem z kuchni kurpiowskiem jest kartoflak, nazywany też tercią, czyli potrawa podobna do babki ziemniaczanej. Do jego przygotowania wykorzystuje się starte ziemniaki, które zapieka się z dodatkiem jajek, słoniny i cebuli. W niektórych przepisach znajdziemy też wzmiankę o stosowaniu mięsa, jednak składnik w przypadku tego dania nie jest obowiązkowy. Daniem z ziemniaka były także kurpiowskie bliny, czyli placki podawane ze zsiadłym mlekiem.Tradycyjną potrawą wschodniego Mazowsza z ziemniakiem w roli głównej są szlachcice, czyli duże, gotowane pierogi ze startych i pieczonych ziemniaków. Podawane są na gorąco, do tego polane tłuszczem z dodatkiem skwarków i cebulki. To, co odróżnia je od tradycyjnych pierogów to rozmiar – są nawet dwukrotnie większe od tych, które zwykle widujemy na talerzach. Niegdyś przygotowanie potrawy było bardzo pracochłonne, bo wszelkie czynności, tj. obieranie i tarcie ziemniaków oraz wyrabianie ciasta wykonywane były ręcznie. Danie uważane było za „bogate” ze względu na dużą ilość wykorzystywanych składników. Na uwagę zasługuje też mazowiecka baba ziemniaczana, która zawiera w sobie boczek, jaja, cebulę i śmietanę. Z ziemniaków wyrabiane są także kluski ziemniaczane z twarogiem i skwarkami. Najbardziej charakterystycznym daniem z ziemniaków jest na Podlasiu kiszka ziemniaczana, nazywana także kiszką kartoflaną. To jelito wieprzowe wypełnione samymi ziemniakami, którym może towarzyszyć mięso wieprzowe, boczek bądź słonina. Potrawa pieczona jest w piekarniku, a wyglądem przypomina tradycyjną kiełbasę o chrupiącej skórce. Kiszka ziemniaczana wywodzi się z kuchni białoruskiej, a najbardziej powszechna na ziemiach polskich stała się w XIX w.Innym, charakterystycznym daniem są kartacze, czyli dużych rozmiarów pyzy ziemniaczane o podłużnym kształcie z farszem złożonym z mięsa i cebuli. Danie zostało wpisane w 2005 r. na Listę Potraw Tradycyjnych. Od klasycznych pyz z mięsem kartacze różnią się przede wszystkim wielkością – mają podłużny kształt, a farsz nie jest wyrabiany z mięsa gotowanego, a surowego. Ciasto natomiast przygotowuje się zarówno z ziemniaków gotowanych, jak i pieczonych. Na Podlasiu z ziemniaków piecze się także babę ziemniaczaną z tartych ziemniaków i słoniny, która kiedyś była potrawą typową dla rodzin ubogich. W późniejszych przepisach znaleźć można w niej dodatek w postaci mąki i jaj.Na Kresach popularne są cepeliny, czyli pyzy ziemniaczane nadziewane mięsem wieprzowym z dodatkiem majeranku. Potrawa pierwotnie wywodzi się z kuchni litewskiej i można ją podawać również ze śmietaną. Nazwa pochodzi od tego, że kształtem przypominały sterowce, których konstruktorem był hrabia Zeppelin.Inną potrawą z ziemniaków są draniki, czyli placki z dodatkiem mięsnego farszu. Danie wywodzi się z kuchni białoruskiej, a jego najważniejszą cechą jest to, że bardzo syci. Draniki najlepiej smakują podawane na ciepło ze śmietaną. Kresy to także kołduny wyrabiane z surowych, startych ziemniaków z dodatkiem białego sera i cebuli. Innym wariantem jest także farsz z mielonego lub drobno siekanego mięsa, najczęściej wołowego. Mogą być gotowane w wodzie lub pieczone. Kształtem przypominają tradycyjne kluski i wywodzą się z kuchni białoruskiej. Jeśli Śląsk i ziemniaki to wiadomo – kluski. Przez mieszkańców innych części kraju traktowane są jako jeden rodzaj potrawy, jednak miejscowi wiedzą, że należy rozróżniać je na dwa typy – kluski tradycyjne oraz kluski szare. Czym się różnią? Pierwszy rodzaj przygotowywany jest z ziemniaków gotowanych, natomiast drugi z surowych. Tradycyjne kluski śląskie z charakterystyczną dziurką serwuje się z sosem i często także z kapustą, natomiast kluski szare z przysmażoną cebulką lub skwarkami.Popularną potrawą pochodzącą z Niemiec i niezwykle powszechną na terenach śląskich są bratkartofle. Danie przygotowywane jest z ugotowanych ziemniaków w mundurkach pokrojonych na małe kawałki, które następnie smaży się z dodatkiem cebuli i tłuszczu. Bratkartofle najczęściej popija się kwaśnym mlekiem lub maślanką. Mogą też stanowić dodatek dla wodzionki, żuru lub brateringów. Wypada też wspomnieć o szałocie śląskim podawanym niegdyś na wszystkie ważne uroczystości, takie jak chrzciny, wesele, Wielkanoc czy Wigilię. Potrawa składa się z gotowanych w mundurkach ziemniaków, kiszonych ogórków, cebuli i boczku.", "url": "https://www.dobrzemieszkaj.pl/kuchnia_i_jadalnia/87/pyrolandia_to_brzmi_dumnie,200219.html", "category": "lubelskie", "sub_category": "Gotowe dania i potrawy", "phrase": "Pyzy polskowolskie z mięsem"}