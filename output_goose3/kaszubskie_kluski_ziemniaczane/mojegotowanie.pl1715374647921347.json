{"meta_description": "To danie to prawdziwy kaszubski przysmak, a przepis jest banalnie prosty, dlatego nie zastanawiajcie się ani chwili i zróbcie nadżé klósczi w swoich domach.", "title": "Nadżé klósczi to kaszubski przysmak. Tylko 2 tanie składniki, a naje się cała rodzina", "content": "Choć ta nazwa może wydawać się dziwna i trudna do wymówienia, to kryje się pod nią bardzo proste i tanie danie. Taki kaszubski przysmak zrobicie dosłownie z 2 produktów, a całość nie zajmie wam dużo czasu. Gotowy obiad będzie jednak przepyszny i bardzo sycący, więc z pewnością naje się nim cała rodzina. Poznajcie nadżé klósczi i koniecznie ich spróbujcie, a staną się waszą ulubioną potrawą w dni, gdy lodówka świeci pustkami. Kaszubskie nadżé klósczi to banalnie proste i tanie jak barszcz danie, które zachwyca smakiem. Są to po prostu sycące kluski ziemniaczane, ale przygotowywane nie na mące pszennej czy skrobi, tylko z dodatkiem mąki żytniej. Takie 2 składniki w zupełności wystarczą i nie trzeba tu już dodawać żadnego jajka i to właśnie dzięki tym niewielkim zmianom w przepisie, kaszubskie kluski wychodzą znacznie bardziej delikatne i miękkie niż klasyczne kluski żelazne. Sam przepis na kluski kaszubskie jest banalnie prosty bo wystarczy tylko podzielić całą ilość ziemniaków na pół i jedną część ugotować oraz przecisnąć przez praskę, a drugą zetrzeć na surowo. Do tego sypiemy już tylko mąkę, doprawiamy całość solą i pieprzem, a następnie wszystko dokładnie mieszamy. Jedyne, o czym musicie tu pamiętać, to zachowanie odpowiedniego stosunku ziemniaków do mąki, bo zarówno zbyt duża, jak i za mała ilość tego składnika może popsuć wszystko. Zobaczcie więc dokładne proporcje poniżej i koniecznie spróbujcie. Wszystkie ziemniaki obieramy, a następnie połowę gotujemy, a drugą część ścieramy na tarce o drobnych oczkach. Teraz starte ziemniaki wystarczy już tylko dokładnie odcisnąć na sicie, aby pozbyć się z nich nadmiaru wody. Płynu jednak nie należy wylewać, tylko odstawić, aż na dnie pojawi się skrobia. Dopiero wtedy ostrożnie zlewamy wodę, a pozostałą skrobię wrzucamy do tartej masy ziemniaczanej. Z kolei ugotowane ziemniaki studzimy i przeciskamy przez praskę, aby stworzyły gładką papkę bez żadnych grudek. Obie masy łączymy w jednej misce i dodajemy do tego mąkę żytnią oraz sól i pieprz. Wszystko dokładnie mieszamy i wyrabiamy w dłoniach na jednolite ciasto. Tak przygotowaną masę wykładamy łyżką na wrzącą osoloną wodę i gotujemy kluski przez około 2 minuty od momentu wypłynięcia na powierzchnię. Gotowe nadżé klósczi najlepiej smakują z podsmażoną cebulką lub skwarkami, a idealnym dodatkiem do nich będzie surówka z kiszonej kapusty.", "url": "https://www.mojegotowanie.pl/artykul/nadze-klosczi-to-kaszubski-przysmak-tylko-2-tanie-skladniki-a-naje-sie-cala-rodzina", "category": "pomorskie", "sub_category": "Gotowe dania i potrawy", "phrase": "Kaszubskie kluski ziemniaczane"}