{"meta_description": "Przepis na Golce - kluski ziemniaczane - kuchnia kaszubska.     Dziś kolejna odsłona kuchni z mojego regionu - kuchni kaszubskiej. Kuchnia regionalna, to tradycyjne przepisy przekazywane z…", "title": "Golce - kluski ziemniaczane - kuchnia kaszubska", "content": "Dziś kolejna odsłona kuchni z mojego regionu - kuchni kaszubskiej. Kuchnia regionalna, to tradycyjne przepisy przekazywane z pokolenia na pokolenie. Regionalizm potraw, to nie tylko tradycja i stare receptury, ale również w dużej mierze pochodzenie produktów. Kuchnia regionalna, w moim przypadku kaszubska, opiera się na produktach wyhodowanych na Kaszubach. Jeżeli mając w ręku przepis np. na chleb kaszubski z ziemniakami, użyjemy ziemniaków z Maroka, czy z południa Polski, nie będzie to prawdziwy chleb kaszubski. Regionalność potraw, jak sama nazwa wskazuje, kładzie nacisk na składniki rosnące wokół nas. Czyli mąka z okolicznych pól, owoce i warzywa z ogrodu lub kupione u lokalnego hodowcy. To samo się tyczy mleka, jajek i mięsa – muszą pochodzić z sąsiedztwa. A z kolei grzyby i jagody – z kaszubskich lasów. Kuchnia regionalna, to również kuchnia ekologiczna i zdrowa. Jedna z teorii zdrowego odżywiania mówi, że najkorzystniejsze dla ludzi jest żywienie się tym, co rośnie i żyje wokół nas. Zacytuję fragment ciekawego artykułu o ludziach Kaukazu: W jaki sposób odżywiają się długowieczni mieszkańcy Kaukazu? Przede wszystkim jedzą produkty regionalne, z klimatu w którym mieszkają. (...) sprzyja to maksymalnemu przystosowaniu człowieka do miejsca. Staje się on jakby cząstką tego regionu i w związku z tym w mniejszym stopniu ulega wpływom destrukcyjnym. Nadmiar energii idzie wówczas na wzmocnienie organizmu. Dzisiaj zapraszam na kluski ziemniaczane, które po kaszubsku nazywają się golce. Jest to moja wersja. To kluski pół na pół z ziemniaków gotowanych i surowych. Podałam je z sosem z suszonych grzybów. Pycha! Wszystkie składniki zarówno na kluski jak i na sos pochodzą z sąsiedztwa (mąka z młyna oliwskiego). Oprócz soli ;). Niestety w moim regionie nie wydobywa się soli. Ziemniaki ugotować w mundurkach, wystudzić, obrać i przecisnąć przez praskę. Ziemniaki surowe obrać, zetrzeć na tarce o małych otworach i dobrze odcisnąć. Dobrze jest wyłożyć je na gęste sito, obciążyć np. miseczką i zostawić na 15 minut, aby odprowadzić cały sok. Oba rodzaje ziemniaków połączyć ze sobą, dodać jajko, mąkę, szczyptę soli i wymieszać łyżką aby składniki się dobrze się połączyły. Uformować kulki z ciasta. Zagotować osoloną wodę w garnku. Kulki wkładać na wrzątek i gotować 4 minuty od momentu wypłynięcia. Wyjąć kluski łyżką cedzakową. Grzyby wypłukać (jeśli trzeba) i zalać 2 szklankami wody. Odstawić na kilka godzin. Wyjąć z wody (wody nie wylewać), drobno posiekać i wrzucić z powrotem do wody. Cebulę drobno posiekać i usmażyć na maśle. Grzyby ugotować w tej samej wodzie, w której się moczyły. Gotować 10 minut. Dodać cebulę i gotować następne 10 minut. Doprawić do smaku solą. Zaprawić mąką ze śmietaną. Zagotować ponownie mieszając, aby równomiernie rozprowadzić mąkę. Gotowe!", "url": "https://zpierwszegotloczenia.pl/przepis/golce-kluski-ziemniaczane-kuchnia-kaszubska", "category": "pomorskie", "sub_category": "Gotowe dania i potrawy", "phrase": "Kaszubskie kluski ziemniaczane"}