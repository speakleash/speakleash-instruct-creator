{"meta_description": "„Woleńskie kartoflaki” – owalne kluski na bazie ziemniaków, nadziewane soczewicą, kaszą lub grochem oraz polane tłuszczem ze skwarkami – zgłoszone przez", "title": "Setny produkt na Liście Produktów Tradycyjnych", "content": "„Woleńskie kartoflaki” – owalne kluski na bazie ziemniaków, nadziewane soczewicą, kaszą lub grochem oraz polane tłuszczem ze skwarkami – zgłoszone przez Gminny Ośrodek Kultury w Borkach, zostały zarejestrowane jako setny produkt z województwa lubelskiego na Liście Produktów Tradycyjnych prowadzonej przez Ministerstwo Rolnictwa i Rozwoju Wsi. Jako pierwszy z województwa lubelskiego na Liście Produktów Tradycyjnych pojawił się „olej świąteczny roztoczański” zgłoszony w 2005 r. przez Tomasza Kostrubca z Ruszowa na Zamojszczyźnie. Obecnie zajmujemy czwarte miejsce w Polsce pod względem ilości wyrobów zarejestrowanych u Ministra Rolnictwa. Wiele z tych produktów, dzięki umiejętnej promocji, zyskało uznanie konsumentów z całego kraju, a nawet z zagranicy, co dało szansę na rozwój małym firmom rodzinnym oraz przedsiębiorstwom na obszarach wiejskich regionu. Szarytka w marynacie, warzonka kryształówka, miodownik, całuski pszczelowolskie i zupa chłopska to kilka w wielu produktów uhonorowanych certyfikatami, laurami promocyjnymi i dyplomami. Dziesięć procent produktów zarejestrowanych w ministerstwie pochodzi właśnie z Lubelszczyzny.", "url": "https://www.wrp.pl/setny-produkt-na-liscie-produktow-tradycyjnych/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Szarytka w marynacie"}