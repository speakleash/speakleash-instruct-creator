{"meta_description": "O tym, że Lubelszczyzna słynie z regionalnych wybornych smaków przeczytacie już niedługo w wywiadzie z Robertem Makłowiczem. Kolejnym potwierdzeniem na to jest aż pięć statuetek \"Perły\" - prestiżowej nagrody w ogólnopolskim konkursie \"Nasze Kulinarne Dziedzictwo - Smaki Regionów\", które przyznano 20 września wytwórcom z naszego województwa. Specjalną nagrodę za promowanie produktów lokalnych - Klucz do Polskiej Spiżarni -", "title": "\"Perły\" dla lubelskich wytwórców - LAJF magazyn lubelski", "content": "O tym, że Lubelszczyzna słynie z regionalnych wybornych smaków przeczytacie już niedługo w wywiadzie z Robertem Makłowiczem. Kolejnym potwierdzeniem na to jest aż pięć statuetek “Perły” – prestiżowej nagrody w ogólnopolskim konkursie “Nasze Kulinarne Dziedzictwo – Smaki Regionów”, które przyznano 20 września wytwórcom z naszego województwa. Specjalną nagrodę za promowanie produktów lokalnych – Klucz do Polskiej Spiżarni – otrzymała z kolei Sekretarz Województwa Anna Augustyniak. Te wyjątkowe wyróżnienia wszyscy laureaci odebrali podczas wielkiego finału, który odbył się 20 września w trakcie targów Smaki Regionów w Poznaniu. Przypomnijmy, że ten projekt, przeprowadzany już po raz piętnasty przez Polską Izbę Produktu Regionalnego i Lokalnego, ma za zadanie nie tylko wyłonić i wypromować najlepsze produkty i potrawy regionalne, ale także przygotować ich producentów do uczestniczenia w systemach jakości żywności. Stąd też wiele zgłoszonych w konkursie smakołyków trafia na prowadzoną przez ministra rolnictwa Listę Produktów Tradycyjnych (LPT) bądź już na niej figuruje, a część z nich otrzymuje później unijny certyfikat jakości (jak regionalny specjał cebularz lubelski czy miody pitne z lubelskiego “Apisu”). W 2015 r. kapituła konkursu wyróżniła aż cztery produkty (wszystkie już wpisane na LPT) i jedną potrawę związaną z regionem lubelskim. Nasze perłowe specjały to: – konfitura z owoców róży, zgłoszony przez Jolantę Mazurkiewicz ze Starej Wsi k. Końskowoli, – szarytka w marynacie, zgłoszona przez Janinę Bańkę z Kraśnika,  – masło Extra, zgłoszone przez Okręgową Spółdzielnię Mleczarską w Opolu Lubelskim,  – golasy z kaszy gryczanej, zgłoszone przez Koło Aktywnych Kobiet z Łobaczewa Małego. Finał konkursu to niejedyna atrakcja poznańskich targów. Na 24 metrach kwadratowych lubelskiej ekspozycji w oryginalny sposób zaprezentowano dziedzictwo kulinarne – i nie tylko – lubelskiej wsi. Wytwórcy z Końskowoli zaoferowali tu różane smakołyki, z Wojciechowa – tradycyjne soki owocowe, z Turzych Rogów – oleje tłoczone na zimno, spółdzielnia z Piask – gamę nabiału, a z Baranowa – słynne nadwieprzańskie wędliny. Piekarze ze Starej Wsi i Stasina zaproszą zaś na degustację cebularza lubelskiego, pierwszego produktu pochodzącego tylko z województwa lubelskiego, który został zarejestrowany w Unii Europejskiej pod znakiem Chronionego Oznaczenia Geograficznego. We współpracy z “Ambrą” zaprezentowano także inną specjalność regionu – produkowany z rodzimych jabłek cydr lubelski, którego święto obchodziliśmy w minioną sobotę.", "url": "https://lajf.info/perly-dla-lubelskich-wytworcow/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Szarytka w marynacie"}