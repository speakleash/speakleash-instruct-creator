{"meta_description": "Lubelska Lista Produktów Tradycyjnych obejmuje już 100 pozycji. Wizytówką regionu są cebularze. Jako setny produkt wpisano woleńskie kartoflaki z socz...", "title": "Lubelskie produkty tradycyjne", "content": "Lubelska Lista Produktów Tradycyjnych obejmuje już 100 pozycji. Wizytówką regionu są cebularze. Jako setny produkt wpisano woleńskie kartoflaki z soczewicą, które robi się z ciasta z surowych i gotowanych ziemniaków, nadziewanego soczewicą, kaszą lub serem. Listę Produktów Tradycyjnych, których historia wytwarzania ma co najmniej 25 lat prowadzona jest w Ministerstwie Rolnictwa i Rozwoju Wsi. Z okazji wpisania na listę setnego produktu na uroczystej gali w Urzędzie Marszałkowskim w Lublinie spotkali się twórcy regionalnych przysmaków z Lubelszczyzny. W spotkaniu uczestniczyła wiceminister rolnictwa i rozwoju wsi Zofia Szalczyk, która podkreśliła, że pielęgnowanie tradycji kulinarnych jest dobrym sposobem na podnoszenie jakości polskiej żywności i promowanie regionu. Lista Produktów Tradycyjnych, które służą promowaniu lokalnych tradycji kulinarnych, prowadzona jest od 8 lat. Jest na niej obecnie 1017 produktów z całego kraju. W setce z Lubelszczyzny najwięcej jest wyrobów piekarniczych i cukierniczych (20), m.in.: Zawijaki wygnanowskie, Pączki żakowolskie z powidłami z antonówek, Piernik lubelski, Rudnicki pieróg jaglany, Gryczak janowski, Kodeński chleb razowy żytni, Sękacz podlaski, Piernik żydowski, Miodownik z Jaszczowa, Całuski pszczelowolskie czy Chleb niedrzwicki. Jest Szyneczka z karpia z Pustelni, Szarytka w marynacie, Olej Świąteczny Roztoczański, Kulebiak generałowej Kickiej czy Grzaniec Marcina z Urzędowa, są Wędzone dzwonka karpia z Pustelni, Karasie z Polesia i Pyzy polskowolskie z mięsem. Lubelszczyzna ze swoimi tradycyjnymi produktami zajmuje czwarte miejsce w Polsce. Na pierwszym jest woj. pomorskie (134 produkty), na drugim miejscu woj. śląskie (130), na trzecim – podkarpackie (111).", "url": "https://kurier365.pl/globtroter/10920-lubelskie-produkty-tradycyjne.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Szarytka w marynacie"}