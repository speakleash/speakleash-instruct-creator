{"meta_description": "Guncwały ziemniaczane, nalewka z liścia bobkowego czy wereszczanki cynamonowe – to tylko niektóre z dwustu przysmaków, jakich można było skosztować w niedzielę w lubelskim skansenie.", "title": "W skansenie było smacznie, aż palce lizać (foto)", "content": "Ich wytwórcy walczyli o wygraną w konkursie „Nasze Kulinarne Dziedzictwo-Smaki Regionów” i podniebienia lublinian, którzy licznie odwiedzili stragany uginające się pod ciężarem smakołyków z całej Lubelszczyzny. Ten, kto wygra smaczną rywalizację, pojedzie 15 września reprezentować Lubelszczyznę na finale konkursu w Poznaniu. Wśród regionalnych smakołyków znalazły się chleby, pierogi, mięsa i wędliny, ryby, sery, potrawy z kaszy, ciasta, przetwory warzywne i nalewki. Furorę wśród odwiedzających skansen zrobiły guncwały ziemniaczane. - Farsz do guncwałów robi się z przysmażanych tartych ziemniaków i cebuli, doprawionych pieprzem i solą – wyjaśnia Zofia Kuzioła z Koła Gospodyń Wiejskich Moszenki z gm. Jastków. – Potem trzeba zagnieść ciasto na pierogi, nałożyć farsz, zwinąć ciasto jak na struclę, pokroić na kawałki i gotować. Uwagę przyciągały ciekawy nazwy smakołyków, m.in. napój z darni lasu, piróg reczany kocudzki, dusoki, hyćka nadbużańska, pazibroda, czy szarytka w marynacie. - Przywieźliśmy nalewkę z liścia bobkowego i pieczeń drwala – wyjaśnia Jolanta Kaniewska, która przyjechała z gospodarstwa agroturystycznego w Andrzejowie. – Nalewka ma specyficzny kolor i smak. Robi się ją z liści laurowych, herbaty, spirytusu i cukru. Z kolei pieczeń drwala to mięso wieprzowe i drobiowe doprawione czosnkiem, tymiankiem i majerankiem. – Nasze wino może spokojnie konkurować z zachodnimi winami z tzw. średniej półki – zachwala Maciej Mickiewicz, który produkuje wina czerwone i białe z winogron z własnej winnicy Solaris w Opolu Lubelskim. – Owoce są ręcznie zbierane, wybieramy tylko najlepsze winogrona. Rocznie produkujemy kilkaset litrów wina, które rozprowadzamy wśród znajomych i rodziny. Smakołyków można było spróbować za drobną opłatą. – Mnie najbardziej smakowały nalewki, mężowi spodobała się pieczona kaszanka, a dzieciom sernik – wyjaśnia pani Anna, która do skansenu wybrała się z rodziną. – Przyszliśmy mimo deszczu, bo byliśmy ciekawi, czym może się pochwalić Lubelszczyzna.", "url": "https://lublin.naszemiasto.pl/w-skansenie-bylo-smacznie-az-palce-lizac-foto/ar/c8-2956476", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Szarytka w marynacie"}