{"meta_description": "Zabawa rozpocznie się o godz. 12. W finale konkursu \"Nasze Kulinarne Dziedzictwo - Smaki Regionów\" wystartuje aż 140 potraw i produktów.", "title": "W niedzielę w skansenie finał konkursu \"Nasze Kulinarne Dziedzictwo - Smaki Regionów\"", "content": "- Wśród nich znajdą się m.in. mięso żniwiarza, babka rabarbarowa, groszkówka nadwieprzańska, zsiadlaki oraz sekret Sapiehów – zachęca Tomasz Makowski z Departamentu Rolnictwa i Środowiska Urzędu Marszałkowskiego. Goście odwiedzający skansen będą mogli spróbować wielu oryginalnych kompozycji, takich jak: smalec fasolowy, pasztet z cukinii czy konfitura cebulowa. Ambitni kucharze zaserwują nam kawior żydowski i \"Tęczowy przysmak\", czyli rybną pasztetową, a do picia np. \"Jabłuszko po lubelsku\", naturalny syrop z mięty polnej czy sok tłoczony \"Jabłko-buraczek\". W niedzielę w skansenie nie zabraknie też przysmaków, które goszczą na ministerialnej \"Liście Produktów Tradycyjnych\" w tym: pralin z Lublina, konfitury różanej z Końskowoli, piernika żydowskiego, szarytki w marynacie oraz serów z ziołami. W programie imprezy znajdą się również pokazy przyrządzania jagnięciny, prezentacja wczesnośredniowiecznej kuchni Słowian. Zmaganiom konkursowym będzie towarzyszyło wiele innych atrakcji.", "url": "https://kurierlubelski.pl/w-niedziele-w-skansenie-final-konkursu-nasze-kulinarne-dziedzictwo-smaki-regionow/ar/3509831", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Szarytka w marynacie"}