{"meta_description": "Przepis na pieczoną kaczkę w miodzie nadziewaną jabłkami, towarzyszył mi całe dzieciństwo, gdyż w gospodarstwie moich dziadków zawsze hodowano kaczki. Do tego dziadek posiadał pszczelą pasiekę złożoną z 12 uli. Więc i miodu zawsze było pod dostatkiem. A dom zawsze był otoczony dużym sadem, w którym pierwsze jabłka pojawiały się już w połowie lipca. Dlatego…", "title": "Kaczka w miodzie nadziewana jabłkami", "content": "Przepis na pieczoną kaczkę w miodzie nadziewaną jabłkami, towarzyszył mi całe dzieciństwo, gdyż w gospodarstwie moich dziadków zawsze hodowano kaczki. Do tego dziadek posiadał pszczelą pasiekę złożoną z 12 uli. Więc i miodu zawsze było pod dostatkiem. A dom zawsze był otoczony dużym sadem, w którym pierwsze jabłka pojawiały się już w połowie lipca. Dlatego połączenie tych smaków miodu, jabłek i kaczki było chyba bardzo naturalne i nie wymuszone w naszym domu. Babcia kaczkę tą nazywała też „Kaczką po Polsku” lub „Kaczką po Staropolsku”. Gdyż łączyła ona w sobie wszystkie charakterystyczne smaki dla kuchni polskiej przeznaczone dla kaczki, czyli majeranek, jabłka, miód czy suszone śliwki węgierki. Zaletą tego przepisu jest z całą pewnością chrupiąca, rumiana skórka kaczki. UWAGA: Do nadziewania kaczki najlepiej nadają się twarde, kwaskowate jabłka typu reneta, może to być to Szara Reneta, Złota Reneta, Reneta Kulona, lub Landsberska, może też być Piękna z Boskoop lub Red Boskoop. Suszone śliwki węgierki zalej 100 ml czerwonego wina. Kaczkę oporządź, umyj, osusz i natrzyj na zewnątrz i wewnątrz ziołami (majerankiem i tymiankiem) oraz solą i pieprzem. Jabłka umyj, pokrój wraz ze skórą na ćwiartki, usuń gniazda nasienne. Śliwki wyjmij z wina i wymieszaj z jabłkami. Nadziej kaczkę owocami i zaszyj. Z wina (wykorzystaj także to, w którym moczyły się śliwki), soku z 1 cytryny i 4 łyżek miodu, zrób glazurę, którą natrzyj skórę całej kaczki. Kaczkę ułóż w rondlu lub żaroodpornym naczyniu piersią w dół. Na dół naczynia wlej resztę pozostałej glazury z miodu i wina. Kaczkę wstawimy do nagrzanego do temp. 180 ° C piekarnika na 120 minut ( nastawcie na termoobieg). Pieczemy kaczkę bez przykrycia. Po 60 minutach należy kaczkę przekręcić w naczyniu piersiami do góry. Przez cały czas pieczenia pamiętamy aby przynajmniej raz na kwadrans kaczkę polać po wierzchu, winem z miodem, którym podlaliśmy kaczkę i tłuszczem, który wytopił się z kaczki. Podawać z kluskami gotowanymi na parze i surówką z młodej kapusty.", "url": "https://pinkmartiniboy.wordpress.com/2019/07/05/kaczka-w-miodzie-nadziewana-jablkami/", "category": "mazowieckie", "sub_category": "Mięso świeże oraz produkty mięsne", "phrase": "Kaczka z jabłkami z chojnowskiego dworu"}