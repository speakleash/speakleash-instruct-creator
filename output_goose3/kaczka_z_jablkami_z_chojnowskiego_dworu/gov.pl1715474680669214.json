{"meta_description": "Produkt wpisany na listę produktów tradycyjnych w dniu 2018-01-23\nW kategorii Produkty mięsne\nW województwie woj. mazowieckim", "title": "Kaczka z jabłkami z chojnowskiego dworu - - Portal Gov.pl", "content": "Dawniej drób należał do potraw spożywanych przez ludzi zamożnych. Kury, gęsi, kaczki pularda, kapłon to ozdoba królewskich stołów i niezbędny składnik każdej uczty dworskiej. Również we wsi Chojnowo w gminie Czernice Borowe na dworze z XIX w. wybudowanym przez rodzinę Chełchowskich, właścicieli rozległych ziem uprawnych, łąk i lasów często serwowanym posiłkiem był pieczony drób. Na dworskim stole królowała również pieczona sarnina, zając w śmietanie, pieczeń z dzika, rosół z kuropatwy, pieczona kaczka oraz gęsina. Najczęściej jednak przyrządzaną potrawą była pieczona kaczka z jabłkami, którą często mieszkańcy dworu częstowali przybyłych gości. Z upływem czasu, kiedy drób był już bardziej dostępny dla większości społeczeństwa, pracownicy dworu w Chojnowie, biorąc przykład z dworskich kucharzy, przyrządzali taką kaczkę we własnych domach na niedzielne obiady i święta. W latach 70. przy Gminnej Spółdzielni powstał „Ośrodek Praktycznej Pani”, w którym mieszkanki miały możliwość spędzania czasu wspólnie gotując oraz wspominając dwór w Chojnowie, szczególnie jakie dania były tam serwowane. Najwięcej wspomnień wzbudzała kaczka z jabłkami, pieczona według dworskiego przepisu. Do przygotowania tej potrawy potrzebujemy całą tuszę kaczą, którą nacieramy od zewnątrz i wewnątrz solą, pieprzem oraz innymi przyprawami i odkładamy w chłodne miejsce, aby przeszła przyprawami. Następnie do tuszki wkładamy jabłka, najlepsze odmiany to reneta, ewentualnie antonówka. Całość zaszywamy, układamy na blachę, podlewamy wodą i zapiekamy. W połowie pieczenia kaczkę podlewamy winem lub wodą, aby nie wyschła. Na pół godziny przed wyjęciem obkładamy kaczkę połówkami jabłek.", "url": "https://www.gov.pl/web/rolnictwo/kaczka-z-jablkami-z-chojnowskiego-dworu", "category": "mazowieckie", "sub_category": "Mięso świeże oraz produkty mięsne", "phrase": "Kaczka z jabłkami z chojnowskiego dworu"}