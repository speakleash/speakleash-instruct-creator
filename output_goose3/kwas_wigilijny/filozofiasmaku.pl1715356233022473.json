{"meta_description": "Dzień dobry,", "title": "Kwaśnica postna (na Wigilię)", "content": "Zapewne część z Was kojarzy kwaśnicę z góralskich karczm. To pożywna zupa o charakterystycznym kwaśnym smaku. Moimdzieliłam się z Wami w ubiegłym roku. Kwaśnicę przygotowuje się także w wersji postnej i podaje w niektórych regionach na Wigilię. Trudno szukać jednego właściwego przepisu, bo przygotowuje się ją i podaje na różne sposoby. Wszystkie przepisy łączy brak mięsnej wkładki. Spotkałam się z kwaśnicą z ziemniakami, kaszą, kluskami, a nawet bez żadnych dodatków. Wersja, którą ja znam, nie zawiera kapusty w finalnej potrawie, ma za to zeszkloną cebulkę, ziemniaki i suszone grzybki. Przepis na kwaśnicę przygotowałam w ramach wspólnego kapuścianego gotowania z Mopsikiem , Pati i Martynosią . Jak smakuje kwaśnica w moim wydaniu? Jest wyrazista w smaku, kwaśna, z grzybowym aromatem. Taką kropką nad „i” jest tutaj spora ilość zrumienionej cebulki. Można ją dodać do zupy pod koniec gotowania na etapie robienia zasmażki lub okrasić nią ziemniaki na talerzu i zalać wigilijnym kwasem.Kwaśnica najlepiej smakuje na domowej kiszonej kapuście. Wbrew pozorom, ukiszenie kapusty jest bardzo proste. Odsyłam Was do mojego wpisu – Garść grzybów zalewamy 3 szklankami zimnej wody i odstawiamy do namoczenia na całą noc. Kolejnego dnia gotujemy do miękkości przez około 30 minut. Po ostudzeniu wyjmujemy grzybki i drobno siekamy. Wywar zachowujemy. Kapustę kiszoną siekamy, dodajemy do wywaru. Gotujemy bez przykrycia do miękkości kapusty przez około 30-40 minut. Wywar przecedzamy do drugiego garnka. Jeśli chcecie możecie pozostawić część kapusty w zupie. Kiedy kapusta się gotuje, obrane ziemniaki kroimy w kostkę, gotujemy w lekko osolonej wodzie do miękkości, a następnie odcedzamy. Do wywaru z kapusty dodajemy wywar z grzybów wraz z posiekanymi grzybkami. Dolewamy kwas z kiszonej kapusty w ilości wg preferencji. Ja dodałam szklankę soku z kiszonej kapusty. Kwas najlepiej dodawać stopniowo. Cebule drobno siekamy. Na patelni rozgrzewamy olej, wrzucamy cebule, smażymy, aż ładnie się zrumieni. Kolejno dolewamy jeszcze troszkę oleju, wsypujemy mąkę i zasmażamy przez około 2 minuty. Na patelnię wlewamy 2-3 chochelki gorącej zupy, szybko mieszamy i przelewamy do garnka. Kwaśnicę zagotowujemy, dodajemy ziemniaki, doprawiamy pieprzem do smaku. W razie potrzeby lekko solimy. Jeśli kapusta jest dobrze ukiszona, wówczas nie trzeba już dodawać soli. – pozostałą kapustę można wykorzystać do przygotowania farszu na pierogi lub wigilijnej kapusty. Z racji tego, że wygotowała się w wywarze, nie będzie już kwaśna, dlatego należy ją połączyć ze świeżą kapustą i ewentualnie dodatkowym sokiem. Ja robię to tak, że przygotowuję tyle samo wagowo kiszonej kapusty z grochem lub grzybami. Nie odciskam jej, nie płuczę, często dolewam dodatkowy sok. Pod koniec łączę z już ugotowaną kiszoną kapustą z kwaśnicy. W ten sposób nic się nie marnuje. Oczywiście kapustę możecie po prostu pozostawić w zupie (lub jej część). – zeszkloną cebulę można dodać do zupy lub okrasić nią ziemniaki i dopiero zalać je kwaśnicą – ziemniaki można podać na talerzu obok w wersji utłuczonej i okraszonej cebulą (wówczas nie dodajemy cebuli do zupy) – postną kwaśnicę można przygotować tylko z dodatkiem kwasu (bez kapusty). Wówczas wywar z warzyw łączymy z wywarem z grzybów i dolewamy kwas w ilości wg uznania.", "url": "https://filozofiasmaku.pl/2017/12/07/kwasnica-postna-na-wigilie/", "category": "podkarpackie", "sub_category": "Gotowe dania i potrawy", "phrase": "Kwas wigilijny"}