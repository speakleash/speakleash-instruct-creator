{"meta_description": "Najlepszy i sprawdzony przepis na zakwas z buraków do barszczu Wigilijnego.. i nie tylko. Zakwas buraczany do barszczu oraz do picia. Jest bardzo zdrowy i pyszny. Świetny zakwas z buraków ćwikłowych.", "title": "Zakwas z buraków", "content": "- prosty i sprawdzony przepis - bardzo zdrowy również do picia - najlepszy zakwas do barszczu wigilijnego Prosty przepis na zakwas buraczany do barszczu wigilijnego oraz do każdego domowego barszczu czerwonego. Zakwas z buraków można też rozcieńczyć z wodą i pić. Zapraszam po mój sprawdzony przepis na zakwas. Pyszny, zdrowy, tani przygotowaniu. Taki jest właśnie zakwas z buraków, który ma w naszej polskiej kuchni bardzo szerokie zastosowanie. Oprócz tego, że używamy go do zrobienia barszczu wigilijnego oraz barszczu codziennego, to pijemy go z wielką przyjemnością w formie czystej lub rozcieńczonej. Przygotuj sobie słoik na zakwas buraczany o pojemności minimum 700 ml. Słoik ma być idealnie czysty a najlepiej wyparzony wrzątkiem. Buraki umyj i cienko obierz. Pokrój je na cztery części i jeszcze na grubsze plasterki. Czwartą część umieść w wyparzonym słoiku. Kolejno dodaj trochę przypraw (ziarna ziela angielskiego i ziarna pieprzu) i czosnek (ząbki nie muszą być obrane, ale ja zawsze je jednak obieram). Kolejna warstwa buraków i przyprawy. Liść laurowy umieszczam na środku. Na koniec dociskam buraki i zalewam przegotowaną, ostudzoną wodą wymieszaną z solą (płaska łyżeczka soli wymieniona w składnikach). Patyczkiem do szaszłyków usuwam bąbelki powietrza w słoiku. Słoik zamykam i odkładam do chłodnego, suchego i ciemnego pomieszczenia na 7-10 dni. Zakwas buraczany otwieram w dniu gotowania barszczu czerwonego. Zakwas z większą ilością czosnku jest gotowy już po 4 dniach. Im dłużej zakwas się robi, tym będzie ostrzejszy. Należy wówczas uważać z jego ilością podczas dodawania go do wywaru. Bardzo prawdopodobne, że do barszczu z przepisu w linku wykorzystasz tylko połowę zakwasu. Resztę możesz przelać do butelki, czy małego słoika i szczelnie zamknięty trzymać w lodówce nawet kilka tygodni.", "url": "https://aniagotuje.pl/przepis/zakwas-buraczany", "category": "podkarpackie", "sub_category": "Gotowe dania i potrawy", "phrase": "Kwas wigilijny"}