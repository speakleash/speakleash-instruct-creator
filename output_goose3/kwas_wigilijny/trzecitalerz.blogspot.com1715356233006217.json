{"meta_description": "", "title": "Kwas wigilijny - kuchnia podkarpacka", "content": "We wsi Cygany, położonej na północy Podkarpacia, nieopodal Tarnobrzega, od wielu pokoleń kwas wigilijny stanowi obowiązkowe danie podawane podczas wieczerzy wigilijnej. Jest to zupa na wodzie z kiszonej kapusty i wywarze z suszonych grzybów. Gotuje się ją z odrobiną kapusty i z kaszą jaglaną, a podaje z całymi ugotowanymi ziemniakami. Kwas wigilijny okraszony jest cebulą, która – zgodnie z tradycją obowiązującą w postne dni – usmażona jest na oleju lnianym. To bogactwo prostych składników przekłada się na doskonały smak i aromat dania. Kwas wigilijny podbił moje serce i gorąco namawiam do wypróbowania przepisu, zwłaszcza że jest to danie regionalne, wpisane na listę produktów tradycyjnych województwa podkarpackiego. Inicjatorką utrwalenia tej lokalnej kulinarnej tradycji była Pani Maria Piwińska, dzięki której kwas wigilijny trafił na ministerialną listę w 2014 roku. Bardzo się cieszę, że Pani Maria nie chowa przepisu w szufladzie, dzięki czemu wiele osób może skosztować tego wyjątkowego specjału. Przy okazji dziękuję Zosi Dąbrowskiej ze strony „Życie z przytupem”, za pośrednictwem której przepis trafił do mnie. Swoją drogą zapraszam do odwiedzenia jej strony wszystkich miłośników lasowiackiej kultury – śpiewu, tańca i rękodzieła. Na pewno znajdziecie tam wiele ciekawych informacji, zdjęć i relacji z wydarzeń związanych z tradycjami terenów dawnej Puszczy Sandomierskiej i nie tylko. • kapusty białej kiszonej (około 2/3 podanej ilości będzie można wykorzystać do innego celu) Grzyby zalewamy wodą (około 3 szklanki) dzień wcześniej. Na drugi dzień gotujemy je do miękkości około 45 minut. Wywar grzybowy odcedzamy i zachowujemy. Grzyby kroimy w paseczki. Kapustę płuczemy w zimnej wody i otrzymujemy tak zwaną „ kwaśną wodę”. Około 1/3 kapusty wkładamy z powrotem do wody i gotujemy pół godziny (pozostałą kapustę można wykorzystać do przygotowania innych dań). Do gotującej się zupy wsypujemy kaszę i gotujemy aż zmięknie. Do kwasu kapuścianego dodajemy pokrojone w paseczki grzybki, sól, wlewamy część wywaru grzybowego (w zależności od gustu – ja dodałam cały) i zagotowujemy. Podajemy w osobnych naczyniach z ugotowanymi ziemniakami okraszonymi uduszoną cebulką i omaszczonymi olejem lnianym. Kwas wigilijny można przechowywać w lodówce i odgrzewać.", "url": "https://trzecitalerz.blogspot.com/2018/12/kwas-wigilijny-kuchnia-podkarpacka.html", "category": "podkarpackie", "sub_category": "Gotowe dania i potrawy", "phrase": "Kwas wigilijny"}