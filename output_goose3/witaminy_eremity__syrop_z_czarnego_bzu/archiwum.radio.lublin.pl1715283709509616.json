{"meta_description": "", "title": "zioła – ARCHIWUM – Radio Lublin S.A.", "content": "https://archiwum.radio.lublin.pl/2022/08/wdzieczni-za-obrone-granic-jarmark-sapiezynski-w-kodniu/ Jarmark Sapieżyński odbywa się przy Sanktuarium Maryjnym w Kodniu. Impreza jest nawiązaniem do historii Jana Sapiehy, który w 1511 r. od Króla Polski Zygmunta Starego otrzymał przywilej organizowania jarmarków w Kodniu. W tym roku jarmark zorganizowano pod hasłem „Wdzięczni za obronę granic”. Wśród zaplanowanych atrakcji znalazły się piknik wojskowy, ułańskie pokazy konne, występ Orkiestry Reprezentacyjnej Straży Granicznej, są też stoiska z rękodziełem i produktami tradycyjnymi oraz lokalnymi. – Mamy także specjały wytwarzane na terenie Sanktuarium – mówi wolontariuszka Krystyna Krótkiewicz. – To przede wszystkim zioła, na podstawie których mamy wspaniałe oleje tłoczone na zimno. Mamy też syropy ziołowe, olejki lawendowe, kwas chlebowy. Robione są tutaj chleby, a przede wszystkim dwa słynne produkty: nektar św. Eugeniusza i witaminy eremity. To dwa regionalne produkty tradycyjne z mniszka lekarskiego i z dziko rosnącego czarnego bzu. Imprezę uświetniają występy zespołów ludowych z terenu Lubelszczyzny. Gwiazdą wieczoru będzie zespół „Daj to głośniej”. ]]> https://archiwum.radio.lublin.pl/2022/08/kiermasz-pokazy-i-konkursy-wojewodzkie-swieto-ziol-w-boniewie/ W Boniewie w gminie Fajsławice odbędzie się Wojewódzkie Święto Ziół. W programie są między innymi: kiermasz lokalnych produktów, pokazy kulinarne, degustacje lokalnych potraw oraz ziołowe konkursy. Tradycyjnie imprezę otworzy dożynkowy korowód. Po nim – około godziny 13 – odprawiona zostanie polowa msza św. W jej trakcie poświęcone zostaną zielne wieńce i bukiety oraz chleb. Po nabożeństwie – uroczyste otwarcie VIII Wojewódzkiego Święta Ziół. W imprezie wezmą udział plantatorzy ziół. przedsiębiorcy, lokalni producenci i rolnicy, a także miłośnicy ziół. Na scenie przed publicznością wystąpią również kapele i zespoły ludowe. Celem imprezy jest promocja uprawianych w regionie ziół oraz zwrócenie uwagi na ich szerokie zastosowanie np. w lecznictwie, dietetyce czy kosmetyce. Wojewódzkie Święto Ziół odbędzie się przy Centrum Promocji Produktu Lokalnego w Boniewie. Początek o godzinie 13.00. ]]> https://archiwum.radio.lublin.pl/2021/11/lubelskie-dzieci-wyhodowaly-niezle-ziolka-konkurs-w-polskim-zaglebiu-zielarskim/ W Lublinie najmłodsi zgłębiali swoją wiedzę o ziołach, ich właściwościach oraz zastosowaniu, dzięki regionalnemu konkursowi „Niezłe Ziółko”. Zadania konkursowe nie były wcale takie proste, ponieważ dzieci musiały wyhodować własne zioła z nasion, a także przygotować np. zielnik. – Hodowanie ziół to fajna zabawa, przy której można dowiedzieć się wielu ciekawych rzeczy – mówi jeden z uczestników konkursu. – Moje ziółko to czarnuszka. Na początek trzeba ją rozłupać z takiego, można powiedzieć, kwiatuszka. Potem można ją już dorzucać do zupy – dodaje. – Konkurs spowodował zainteresowanie dzieci ziołami. Myślę, że miały niezłą zabawę przy tym, żeby ich pilnować i przyglądać się, w jaki sposób wzrastają – twierdzi mama Macieja i Martyny z Dysa. – Zioła mają bardzo szerokie zastosowanie. Już chyba każdy wie, że bez ziół w kuchni się nie obejdziemy. Prawie do każdej potrawy dodajemy zioła. Prócz tego mają one zastosowanie w medycynie, ziołolecznictwie, farmaceutyce, kosmetyce. Wpływają na zwalczanie chorób skóry, włosów, układu trawiennego, moczowego. Naprawdę mają bardzo szerokie zastosowanie – informuje Magdalena Jagiełło, plantatorka ziół z gminy Fajsławice. – Zainteresowanie ziołami w naszym domu wychodzi chyba z przyzwyczajeń pokoleniowych. I babcie, i mamy siały, zbierały, suszyły i używały. Szałwia pomaga przy zapaleniu czy przy bólu zęba. Po prostu to kontynuujemy – mówi Agnieszka Misiura, mama Gabrysi. – Melisa uspokaja. Moim zdaniem bardzo ładnie wygląda i ładnie pachnie. Pomaga też, jak boli brzuch – tłumaczy Nikola. – Sadzimy też miętę. Nie chcemy faszerować córki proszkami, tylko jak ma jakieś dolegliwości brzuszka, staramy się, by wypiła rumianek i to pomaga – informuje Justyna Adamczuk, mama Nikoli – Mamy przeróżne zioła: dziurawiec, melisę, tymianek, szałwię, oregano, cząber. Bardzo dużo tego jest, Teraz wraca się do tych ziół, do medycyny naturalnej. U mnie jest pokrzywa i mięta zawsze na pierwszym miejscu. Jak jest okres zimowy, to razem z córką pijemy sobie takie herbatki i tym się wspomagamy. Moja córka uwielbia miętę – dodaje Magdalena Jagiełło. – Robiłam rzeczy z tymianku, maseczki. Bardzo mi pomogły. Trzeba rozpuścić olej kokosowy, oliwkę, tymianek. To trzeba odstawić do lodówki i jest gotowa maseczka. Można ją stosować kilka razy w tygodniu – twierdzi Ola Jagiełło. – Żeby zachęcić innych do hodowania ziół, wystarczy chcieć i mieć kawałek doniczki, czy swojego poletka. Wiadomo, że zajmuje to chwilę czasu, ale jest z tego dużo korzyści. Wydaje mi się, że warto – mówi Magdalena Jagiełło. – Wiedza ludzi znacznie się pogłębia. Kiedyś to był zapomniany temat, bo zachłysnęliśmy się nowoczesnością. Teraz już do tego wracamy. Lubimy, to, co naturalne, świeże i czyste – dopowiada. Województwo lubelskie jest największym producentem ziół w Polsce i jednym z największych w Europie. Najwięcej plantacji w regionie znajduje się w powiecie krasnostawskim w gminie Fajsławice, gdzie zioła uprawiane są na 800 hektarach. ]]> Powraca moda na zioła. O czym pamiętać, zbierając te rośliny? https://archiwum.radio.lublin.pl/2021/06/powraca-moda-na-ziola-o-czym-pamietac-zbierajac-te-rosliny/ Czerwiec to czas, kiedy rozpoczyna się sezon na zbieranie ziół. W ostatnim czasie obserwuje się zwiększone zainteresowanie ziołolecznictwem. Jakie zioła możemy już zbierać i o czym powinniśmy pamiętać? O tym między innymi mówi zajmująca się zielarstwem Maria Nitychoruk z Derła w powiecie bialskim. – Na pewno mamy już ten moment, gdzie trzeba na poważnie zająć się pokrzywą, bo ona zaraz zacznie kwitnąć. Ścinamy górne pędy, w wierzchołkach jest najwięcej ciał czynnych – instruuje Maria Nitychoruk. – W tym okresie ścinamy także bluszczyk kurdybanek. Możemy jeszcze znaleźć mniszek lekarski. Czerwiec to prawdziwy sezon ziołowy. On się dopiero zaczyna. Wszystkie roślinki, które kiedyś nazywały się Labiatae, wargowe, czyli śródziemnomorskie – macierzanki, tymianki, melisa, oregano – możemy ścinać, ale jeszcze nie w tej chwili, choć już są piękne, świeże i mają dużo liścia. Ścinamy je w momencie, kiedy zaczynają powstawać pączki, tuż przed kwitnieniem. Wówczas (nie jak już kwitną, tylko przed kwitnieniem) możemy je zerwać, bo wtedy w wierzchołkach gromadzi się najwięcej ciał czynnych i olejków lotnych, czyli wszystko, co świadczy o zdrowiu i co ma walory smakowe i zapachowe. – Pan Zbigniew T. Nowak w swojej książce „Wiosenna apteka Pana Boga” powiedział, że najlepsze są te zioła, które zebraliśmy sobie sami – dodaje Maria Nitychoruk. – Gdy zbieramy zioła sami, to nie pójdziemy na brzeg ruchliwej drogi. Pójdziemy tam, gdzie nie ma oprysków. Teraz widać, gdzie one są. Herbicydy tak wypalają rośliny, że bardzo jasny kolor rośliny wskazuje, że zostały zastosowane. – Od wielu lat panuje moda na zdrowy styl życia i powrót do natury – mówi Barbara Chwesiuk, prezes firmy zarządzającej Pałacem Cieleśnica, gdzie powstał ogród ziołowy. – Myślę, że warto jest promować zioła, bo one działają bardzo wszechstronnie, szczególnie w profilaktyce. Kiedy stosuje się je odpowiednio wcześnie, można uniknąć rozwijania się ciężkich chorób organizmu. Myślę, że to bardzo ważne, by promować wiedzę, która była przez ostatnie lata zaniedbywana i chyba na całym świecie nadal się ją zaniedbuje. – Moda na leczenie ziołami powraca – przyznaje autor książek o ziołolecznictwie, Zbigniew T. Nowak. – Lekarze zaczynają interesować się lekami pochodzenia roślinnego czy ziołami. Bardzo mnie to cieszy, dlatego że jest mnóstwo wyników badań naukowych, które potwierdzają, że rośliny lecznicze są wspaniałymi środkami, które można wdrożyć do przeróżnych kuracji w leczeniu przeróżnych chorób dotykających w tej chwili człowieka. Chodzi tu również o nowotwory. Jest dużo wyników badań na temat przeciwnowotworowego działania mniszka lekarskiego. To lek za darmo. Mniszek – pospolity mlecz – rośnie na łąkach i pastwiskach, a tymczasem medycyna światowa zachwyca się tą rośliną. – Zawsze pamiętajmy, że wszystko może być trucizną w zależności od dawki – podkreśla kierownik Katedry i Zakładu Botaniki Farmaceutycznej, prof. Renata Nowak z Uniwersytetu Medycznego w Lublinie. – Musimy wiedzieć, jakie składniki biologicznie aktywne występują w roślinach, które zbieramy. Zioła niewątpliwie mają ogromne działanie prozdrowotne, są bardzo pomocne w leczeniu wielu schorzeń, ale powinny być stosowane umiejętnie. Powinniśmy pamiętać o możliwych interakcjach ziół z lekami farmakologicznymi, które przyjmujemy na stałe. Zawsze tego typu wspólne zażywanie leków powinno być skonsultowane z fachowcem – z lekarzem lub farmaceutą. Promocją zielarstwa zajął się Pałac Cieleśnica w powiecie bialskim, gdzie zorganizowano święto ziół. W ramach imprezy odbyły się warsztaty i wykłady prowadzone przez specjalistów. ]]> W innowacyjny sposób hodują zioła. W Puławach ruszyła pierwsza w Polsce farma wertykalna https://archiwum.radio.lublin.pl/2021/02/w-innowacyjny-sposob-hoduja-ziola-w-pulawach-ruszyla-pierwsza-w-polsce-farma-wertykalna/ Jedna z pierwszych w tej części Europy farm wertykalnych powstała w Puławach. Start-up działający w miejscowym Parku Naukowo-Technologicznym opracował hodowlę roślin w zamkniętych warunkach, która ma przynieść taki sam plon jak sto razy większe pole pod gołym niebem. – To kolejny etap ewolucji rolnictwa – mówi Dawid Drzewiecki, twórca start-upu Vertigo Farms. – Zaczęło się przed tysiącami lat na otwartych polach, później były szklarnie, a to jest trzeci krok, gdzie przenosimy się do całkowicie kontrolowanych warunków, w których jako ludzie jesteśmy w stanie wpływać na wszystkie czynniki uprawy. Mamy kilka przewag nad szklarniami, czyli my sterujemy światłem, my sterujemy temperaturą, a nie zawsze w szklarniach da się to robić. A farma wertykalna dlatego, że jest wiele poziomów – nie uprawiamy w jednej płaszczyźnie tylko możemy tworzyć jedną nad drugą. – W 2018 roku którym podjęliśmy się wspólnie z partnerami bardzo dużego wyzwania – mówi Tomasz Szymajda, prezes Puławskiego Parku Naukowo-Technologicznego. – Zaaplikowaliśmy o możliwość pozyskania około 20 milionów złotych, które pomogą rozwijać różnego rodzaju pomysły biznesowe i w ramach właśnie tego projektu Wschodniego Akceleratora Biznesu zgłosił się pomysłodawca pan Dawid Drzewiecki, który bardzo pozytywnie został oceniony przez panel ekspertów. Dostał się do procesu inkubacji, założył nową spółkę. Zapewniliśmy mu różnego rodzaju wsparcie w postaci usług specjalistycznych, różnego rodzaju badań. Kolejnym etapem była możliwość pozyskania środków z Programu 112. I te środki w wysokości około 1 miliona złotych zainwestował tutaj w Puławach, tworząc pierwszą w Polsce farmę wertykalną. – Myślę, że poszliśmy w takim trochę unikalnym kierunku – wyjaśnia Dawid Drzewiecki. – Nie będziemy produkować ziół do konsumpcji, tylko do dalszego przetworzenia do postaci ekstraktów, które później mają dużo szersze zastosowanie. Mogą one trafić do żywności, do kosmetyków czy do farmaceutyków. Zaczynamy od tradycyjnych często spotykanych. Da się tutaj zauważyć kiełki szałwii, za chwilę wykiełkuje nam bazylia, będzie też mięta. Natomiast w dalszej perspektywie chcielibyśmy się ukierunkować na unikalne zioła z dalszych regionów świata, żeby rozwiązać kolejny problem, czyli transport przez dziesiątki tysięcy kilometrów. Chcemy pokazać dostawcom wiarygodne sposoby uprawy, żeby to, co dzisiaj importują z Chin, z Indii czy z Ameryki Południowej, byli w stanie z naszą pomocą wyprodukować lokalnie i tu pozyskać. – Temat poprawiania warunków uprawy roślin jest już znany. Natomiast tutaj mówimy o naprawdę wysokiej precyzji – podkreśla Karol Kłopot z Lubelskiego Ośrodka Doradztwa Rolniczego w Końskowoli. – Precyzji, która – jeżeli będziemy w stanie roślinom dostarczyć wszystko na optymalnym poziomie, czyli w optymalnej ilości światło, wilgotność, temperaturę i składniki pokarmowe dostosowane do wzrostu wegetatywnego – pozwoli osiągnąć bardzo dobry produkt. – Cały system jest zautomatyzowany, czyli światło świeci wtedy, kiedy powinno, mamy mechanikę, która nam przesuwa rynny, które tu widać – tłumaczy Drzewiecki. – Czyli minimalizujemy ilość pracy, którą musi pracownik wykonać. My tak naprawdę jesteśmy tu po to, żeby doglądać roślin, wspomóc je w tym początkowym wysiewie i na końcu w zbiorze. Natomiast cały proces pomiędzy jest całkowicie zautomatyzowany. – To już jest chyba półka wyżej niż uprawy szklarniowe – dodaje Karol Kłopot . – W uprawach szklarniowych czy to roślin warzywniczych jak pomidory i ogórki, czy każdych innych roślin ozdobnych, są już zapewnione właśnie precyzyjne temperatury, składniki i te wszystkie inne rzeczy. Tutaj natomiast mówimy jeszcze o dołączeniu odpowiedniej ilości światła i o robieniu tego piętrowo, czyli jeszcze trochę inaczej. Myślę, że to jest ciekawy pomysł, ale wymaga dużego nakładu i dużej wiedzy. Zdaniem specjalistów z Lubelskiego Ośrodka Doradztwa Rolniczego taki sposób uprawy roślin może się upowszechnić. Ale jest to perspektywa kilkunastu lat. ]]> https://archiwum.radio.lublin.pl/2020/08/lecznicze-wlasciwosci-ziol-wojewodzkie-swieto-w-gminie-fajslawice/ Do Boniewa w gminie Fajsławice zjechali zielarze z całego regionu, by świętować zbiór swoich plonów. Odbyło się tam Wojewódzkie Święto Ziół. To także okazja do wymiany doświadczeń oraz zdobycia wiedzy na temat właściwości roślin, które stosowane są nie tylko w lecznictwie. – To jedna z niewielu okazji by pokazać ludziom co robimy, jakie fajne rzeczy wychodzą z ziół. To także kontakty i wymiana doświadczeń – mówi jedna z zielarek: – Przyjeżdżam ze swoimi produktami lawendowymi, które wytwarzam i hoduję na swoim poletku lawendowym niedaleko Lublina. Przede wszystkim susz lawendowy, woreczki zapachowe, lawendową sól do kąpieli, hydrolat lawendowy, a ostatnio zaczęłam też syrop lawendowy. Moja przygoda z lawendą zaczęła się trochę przez przypadek, bo wyczytałam, że napary z wywarem z lawendy są dobre na atopowe zapalenie skóry, które mam, i moja przygoda zaczęła się od sześciu krzaczków. W ciągu sześciu lat z tych sześciu krzaczków wyhodowałam sobie i zaszczepiłam ok. tysiąca krzewów na swojej plantacji. – Od 25 lat zajmuję się skupem i przetwórstwem ziół – mówi Bogusław Domański: – Zioła mają do siebie to, że przede wszystkim nie szkodzą, a leczą. Osobiście uważam, że jeżeli są odpowiednio zastosowane na odpowiednie choroby, to efekty lecznicze są zdecydowanie lepsze niż stosowanie leków chemicznych. – Na terenie Centrum Promocji Produktu Lokalnego mamy zielarski ogródek, na którym występuje ponad 20 poletek ziół – mówi Feliksa Gorzkowska ze Stowarzyszenia Na Rzecz Rozwoju Gminy Fajsławice: – Chcemy promować zioła, ponieważ nasza gmina słynie z ziół. Prowadzimy zajęcia z przypraw, zajęcia kulinarne. Centrum nazwałam „Tymiankowy smak Fajsławic”. Na terenie naszej gminy najwięcej uprawia się tymianku. Zresztą ten tymianek jest najlepszy, jak mówią przedsiębiorcy, którzy skupują zioła. Ma szczególne właściwości. Zajmuje pierwsze miejsce w produkcji światowej, także mamy się czym pochwalić. Oprócz tymianku jest szałwia, dziurawiec, melisa, oregano, kozłek. Zioła są pracochłonne. Nie są uprawiane maszynowo. To robota ręczna – od siewu po zbiór nie ma maszyn. Tu pracują ręce. – Tymianek ma bardzo dużo właściwości, przede wszystkim grzybobójcze, wirusobójcze. Szczególnie oleje mają bardzo silne działanie na wirusy. Bardzo mało jest na rynku leków, które mają jakiekolwiek działanie na wirusy, a olejek z tymianku ma to działanie bardzo silne – mówi Bogusław Domański. – Z mężem zajmujemy się prowadzeniem gospodarstwa rolnego – mówi Magdalena Jagiełło: – Głównie nastawiamy się na uprawę ziół. Zioła były znane już w starożytności, na przykład Egipcjanie używali tymianku do balsamowania zwłok, a starożytni Grecy używali melisy do kąpieli. Melisę każdy przeważnie kojarzy z herbatami na uspokojenie, ale może mało kto wie, że jest też bardzo dobrym lekiem na opryszczkę. – Od 29 lat uprawiam zioła – mówi Maria Szpak z Bończy w gminie Kraśniczyn: – Pierwszym moim ziołem, które uprawiałam, był tymianek, prawoślaz, lubczyk ogrodowy. Moim ulubionym ziołem, nowym, które dopiero teraz zaczęłam siać, jest oman. To roślina, którą uprawiam na korzeń. Pomaga, jak ktoś jest przeziębiony, na zapalenie płuc, wspomaga i działa antybakteryjnie. Rośnie na dwa metry wysokości, ma żółte piękne kwiaty, podobne do słoneczników. – Ciekawe jest to, że z mniszka robią opony, kauczuk, głównie w Niemczech – mówi Katarzyna Jagiełło: – U nas jest to stosowane do leków żółciowych, czyli takich, które powodują, że wydziela się żółć. – Jest to wyjątkowa pracochłonność. Mieliśmy suszę, te opryski, które można było stosować, nie działały. Później dolało nam deszczem cały miesiąc i chwat rósł nam tak naprawdę za plecami. W tym roku jest ciężko – dodaje Katarzyna Jagiełło. Gmina Fajsławice uznawana jest za polskie zagłębie zielarskie, gdzie produkuje się najwięcej ziół – głównie tymianku, melisy i szałwii lekarskiej. ]]>", "url": "https://archiwum.radio.lublin.pl/tag/ziola/feed/", "category": "lubelskie", "sub_category": "Napoje (alkoholowe i bezalkoholowe)", "phrase": "Witaminy Eremity – syrop z czarnego bzu"}