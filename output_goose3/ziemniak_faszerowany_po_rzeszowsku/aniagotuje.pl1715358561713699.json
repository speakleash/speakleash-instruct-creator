{"meta_description": "Ziemniaki faszerowane mięsem mielonym, to rewelacyjny pomysł na pyszny obiad lub na kolację. Przepis jest bardzo dokładnie opisany, a do tego podałam również kilka innych propozycji na inne, ciekawe farsze.", "title": "Ziemniaki faszerowane", "content": "Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Podana kaloryczność faszerowanych połówek ziemniaków nie uwzględnia ewentualnych dodatków. Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw lub owoców. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się, jaka mniej więcej ilość potrzebna jest do zrobienia danego dania. Przed szykowaniem ziemniaków faszerowanych, zachęcam do przeczytania najpierw całego wpisu. W treści podaję bowiem kilka ciekawych porad dotyczących składników oraz ich zamienników. Być może zapragniesz dodać do swojego farszu np. mięso wołowe lub mięso z indyka.  Wybierz sześć sporych, podobnych rozmiarem ziemniaków (aby ugotowały się w tym samym czasie). Powinny być kształtne i nie uszkodzone. Moich sześć sztuk ważyło łącznie około 1300 gramów. Ziemniaki mogą być też nieco mniejsze, by wyszło np. osiem sztuk, które będą ważyły łącznie około 1300 gramów. Wyjdzie Ci wówczas więcej mniszych połówek faszerowanych ziemniaków. Każdą sztukę bardzo dokładnie umyj, a nawet lekko wyszoruj gąbeczką. Nie zdejmuj jednak skórki.   Ziemniaki umieść w garnku z osoloną wodą. Woda powinna całkowicie je przykrywać. Zagotuj wodę, a następnie ustaw taką moc, by ziemniaki gotowały się, ale nie za \"mocno\". Ziemniaki gotuj do miękkości (cały czas pod przykrywką). Duże sztuki będą miękkie po około 25 minutach, mniejsze zaś po około 20 minutach. Ugotowane ziemniaki wyłóż na półmisek, by przeschły i ostygły. W trakcie gotowania, czy studzenia ziemniaków przygotuj farsz. Zacznij nagrzewać średniej wielkości patelnię. Ustaw średnią moc palnika. Wlej dwie łyżki oleju do smażenia (olej można zastąpić smalcem). Po chwili dodaj obrane i poszatkowane cebule (u mnie cukrowe) razem z obranymi i drobno poszatkowanymi ząbkami czosnku. Podsmażaj je przez 10 minut na średniej lub odrobinę niższej mocy palnika, by cebula ładnie się zeszkliła i lekko tylko zarumieniła. Co parę minut mieszaj ją przy pomocy drewnianej łyżki.Po tym czasie do cebulki dołóż 300 gramów zmielonej łopatki wieprzowej. Mięso zmiel wcześniej w maszynce na średnich lub małych oczkach. Jeśli nie masz maszynki, to polecam zakup mięsa np. u rzeźnika lub w sprawdzonym sklepie z możliwością zmielenia mięsa na miejscu. Od razu wyłóż też na patelnię przyprawy: po łyżeczce soli i słodkiej papryki oraz po pół łyżeczki pieprzu i suszonego oregano. Wszystko razem dokładnie wymieszaj smaż przez kolejne 10 minut, aby dosmażyć mięso. Po tym czasie całą zawartość patelni przełóż do większej szklanej lub metalowej miski.Porada: Łopatkę wieprzową można zamienić na mięso wołowe lub wymieszać oba rodzaje mięsa, czy nawet użyć tylko udźca z indyka. Niezależnie od wybranego mięsa wszystko szykujesz tak samo. Przyprawy dodajesz bez zmian. Jeśli zależy Ci na ostrym smaku farszu, to dajesz więcej pieprzu lub pół płaskiej łyżeczki ostrej papryki.Przestudzone ziemniaki (mogą być jeszcze lekko ciepłe) przekrój na pół, tak jak na zdjęciu poniżej, a następnie ostrożnie wydrąż każdą połówkę, by otrzymać ziemniaczane łódki. Używam do tego łyżki/wykrawaczki do melonów i arbuzów, ale sprawdzi się i zwykła, mała łyżeczka. Postaraj się usunąć ze środka większość ugotowanego ziemniaka, ale zachować też stabilne brzegi. Środek ziemniaka odłóż na bok, ponieważ użyjesz go do farszu.Do miski z przestudzonym już mięsem mielonym z patelni dodaj wydrążone, ugotowane ziemniaki (jeśli nie są bardzo miękkie, to warto je przepuścić przez praskę lub osobno ugnieść widelcem). Dołóż równie 100 gramów startego na średnich lub dużych oczkach żółtego sera lub sera mozzarella z kostki. Całość bardzo dokładnie wymieszaj.Zacznij już nagrzewać piekarnik. Ustaw 220 stopni z opcją pieczenia góra/dół lub też 205 stopni z funkcją termoobiegu. Blaszkę z wyposażenia piekarnika lub też inną sporą i płaską blaszkę wyłóż arkuszem papieru do pieczenia.Każdą połówkę wydrążonego ziemniaka wypełnij przygotowanym farszem. Jeśli zostanie Ci nadmiar farszu, to śmiało dołóż go więcej, by wystawał ponad krawędź ziemniaka. Na koniec dodaj jeszcze po odrobinie tartego sera. U mnie było to łącznie 20 gramów, ale możesz dać go więcej lub też sięgnąć po ser cheddar albo parmezan. Porada: Tak przygotowane do zapiekania ziemniaki faszerowane można odłożyć do lodówki i zapiekać dopiero następnego dnia, przed podaniem ich gościom.   Faszerowane ziemniaki ułóż jeden obok drugiego na blaszce wyłożonej pergaminem. Blaszkę umieść mniej więcej na środku komory nagrzanego piekarnika. Ziemniaki faszerowane mięsem mielonym zapiekaj przez około 15 minut.  Z piekarnika można je wyjmować i podawać od razu po zapieczeniu. Swoje faszerowane ziemniaki podałam tym razem z łyżką kwaśnej śmietany, drobno pokrojonymi pomidorami oraz natką pietruszki, szczypiorkiem (może być też koperek) i świeżo mielonym pieprzem.", "url": "https://aniagotuje.pl/przepis/ziemniaki-faszerowane", "category": "podkarpackie", "sub_category": "Gotowe dania i potrawy", "phrase": "Ziemniak faszerowany po rzeszowsku"}