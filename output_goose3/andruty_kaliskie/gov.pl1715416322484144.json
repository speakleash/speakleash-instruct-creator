{"meta_description": "Produkt wpisany na listę produktów tradycyjnych w dniu 2005-12-09 w kategorii Wyroby piekarnicze i cukiernicze w woj. wielkopolskim.", "title": "Andruty kaliskie - - Portal Gov.pl", "content": "Krążek o średnicy 15 do 17 cm i grubości 0,8 do 1,5 mm Barwa jasnokremowa, przez słomkową aż do ciemnozłotej Andruty kaliskie swoją renomę zawdzięczają parkowi miejskiemu, który został założony w 1798 roku. Bardzo szybko park stał się miejscem, w którym kaliszanie całymi rodzinami spędzali czas wolny, szczególnie niedziele i święta. W parku pojawiły się stragany i kioski, w których sprzedawano napoje i andruty kaliskie. Stały się one swoistą atrakcją i wizytówką parku. Starsze pokolenie Kaliszan twierdzi, że andruty były tam „od zawsze” i wspominając atrakcje parku, których było wiele, zawsze wymieniają je na pierwszym miejscu. Po II wojnie światowej andruty nadal pozostały atrakcją parku, pomimo znacznej zmiany kulturowej i obyczajowej. Produkcję andrutów kontynuowano, mimo że atmosfera dla „prywatnej inicjatywy” była bardzo nieprzychylna. Z tego okresu zachowały się zdjęcia pań, które jako małe dziewczynki w roku 1959 jadły w parku andruty. Sprzedażą andrutów w parku zajmowali się między innymi w latach 50. i 60. XX w. rodzice obecnej mieszkanki Kalisza, którzy sprzedawali andruty w kiosku w pobliżu dawnej oranżerii. Tradycja wypieku andrutów kaliskich przetrwała do dnia dzisiejszego.", "url": "https://www.gov.pl/web/rolnictwo/andruty-kaliskie", "category": "wielkopolskie", "sub_category": "Wyroby piekarnicze i cukiernicze", "phrase": "Andruty kaliskie"}