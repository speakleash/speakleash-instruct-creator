{"meta_description": "30 września nagrodzeniem laureatów i wyróżnionych zakończył się „Mazowiecki konkursie serów zagrodowych”. Pierwsze miejsce  w kategorii sery dojrze", "title": "Piwoszek Agnieszki Piętki nagrodzony", "content": "30 września nagrodzeniem laureatów i wyróżnionych zakończył się „Mazowiecki konkursie serów zagrodowych”. Pierwsze miejsce w kategorii sery dojrzewające zdobył „Piwoszek” nacierany pieprzem ciemnym, produkt Agnieszki Piętki z Kolonii Pogorzel, gmina Osieck. Podczas uroczystej gali, jaka odbyła się 30 września w Mazowieckim Teatrze Muzycznym im. Jana Kiepury w Warszawie, nagrody odebrali laureaci dwóch konkursów samorządu Mazowsza związanych z żywnością: „Mazowieckiego konkursu serów zagrodowych” oraz „Mazowieckiego konkursu fotografii kulinarnej”. Wśród zwycięzców pierwszego z nich znalazła się Agnieszka Piętka, która wraz z mężem Dariuszem prowadzi w Kolonii Pogorzel, gmina Osieck, gospodarstwo rolne, serowarnię i zagrodę edukacyjną. Spośród licznych serów zgłoszonych do konkursu właśnie „Piwoszek” - ser dojrzewający pani Piętki został uznany przez jury jako najlepszy w swojej kategorii. Jak podkreślała Janina Ewa Orzełowska, członek zarządu województwa mazowieckiego, która wręczała wszystkim laureatom nagrody, produkty regionalne z Mazowsza nie bez kozery są słynne - wyróżniają się bowiem wysoką jakością, świetnym smakiem oraz apetycznym wyglądem. Już same nazwy niektórych nagrodzonych serów pobudzają na nie apetyt, jak wymienione już Piwoszki nacierane pieprzem, czy „Orzeszek”- ser podpuszczkowy krowi wędzony z orzechem włoskim ( (I miejsce sery świeże - Anna Zaboklicka z Jaczewa), lub „Miodzio” - ser kozi dojrzewający w miodzie (II miejsce - Wiesław Kalicki z Żelkowa Kolonii, k Siedlec). Brawo dla Agnieszki Piętki z Kolonii Pogorzel i oby więcej było takich inicjatyw wraz z realizacją w naszym regionie. PS. To zresztą nie pierwsze wyróżnienie dla serów Agnieszki Piętki - ostatnio np. wyróżnienie w konkursie \"Smaki Regionów\" zyskał jej twarożek pogorzelski", "url": "https://iotwock.info/artykul/piwoszek-z-gminy-osieck/1225146", "category": "mazowieckie", "sub_category": "Sery i inne produkty mleczne", "phrase": "Ser podpuszczkowy pogorzelski"}