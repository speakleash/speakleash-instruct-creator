{"meta_description": "Produkt wpisany na listę produktów tradycyjnych w dniu 2007-05-04\nW kategorii Wyroby piekarnicze i cukiernicze\nW województwie woj. pomorskim", "title": "Rogalik z wiśniami - - Portal Gov.pl", "content": "Charakterystyczny wyrób cukierniczy to brązowozłociste ciasto drożdżowe w kształcie rogala. Na przekroju puszyste, dobrze wyrośnięte ciasto z dużą ilością nadzienia wiśniowego. Wiśnie wykorzystywane na nadzienie pochodzą z drzew rodzimych. Mocno dojrzałe owoce zrywa się w sezonie letnim, dryluje i przechowuje w zalewie. Zalewa powoduje, że wiśnie zachowują naturalny smak, aromat i wygląd owoców świeżo zerwanych z drzewa. Owoce nie są konserwowane cukrem. Z zewnątrz: barwa ciasta brązowozłota oraz biały lukier z połyskiem. Ciasto puszyste, delikatne, dobrze wyrośnięte, sprężyste. Pod wpływem nacisku zmienia swoją objętość. Po zwolnieniu ucisku wraca do pierwotnego kształtu. Wyjątkowy smak rogali wynika z połączenia delikatnego ciasta drożdżowego, dobrze napowietrzonego, aromatycznych lekko kwaśnych wiśni, stanowiących nadzienie oraz lukru. Średnio kwaśny, szklisty lukier wykonuje się według autorskiej tradycyjnej receptury, która decyduje o tym, że jest on kruchy i łamliwy. Tajemnica smaku tkwi w doborze składników i ich proporcjach. Historia rogalików z wiśniami sięga lat 1956-1989, kiedy to można było je kupić w piekarni-cukierni w Chojnicach. Rogaliki z wiśniami w lukrze, choć nie były najtańszym ciastem, cieszyły się dużą popularnością wśród klientów piekarni. Przepis ten trafił z piekarni w Chojnicach do restauracji w Sieroczynie. W dalszym ciągu ciasto to cieszy się popytem przewyższającym jego podaż. Wielu klientów, głównie turystów krajowych i zagranicznych, wraca do restauracji, by spożyć rogaliki z wiśniami.", "url": "https://www.gov.pl/web/rolnictwo/rogalik-z-wisniami", "category": "pomorskie", "sub_category": "Wyroby piekarnicze i cukiernicze", "phrase": "Rogalik z wiśniami"}