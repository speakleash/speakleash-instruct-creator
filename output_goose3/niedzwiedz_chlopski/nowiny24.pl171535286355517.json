{"meta_description": "O niezwykłej zimie, o polowaniach na niedźwiedzia, o tajemniczych ludzkich kościach... Oto mało znane i nieznane historie z bieszczadzkich dziejów za PRL-u.", "title": "Polowanie na niedźwiedzia, czyli czego nie wiecie o Bieszczadach", "content": "O niezwykłej zimie, o polowaniach na niedźwiedzia, o tajemniczych ludzkich kościach... Oto mało znane i nieznane historie z bieszczadzkich dziejów za PRL-u. Zima 1963/1964 została uznana przez meteorologów za najcięższą od kilkudziesięciu lat. W odciętej od świata Zatwarnicy z głodu zjedzono nawet obierki z ziemniaków. W robotniczej bazie w Smolniku ludzie spali z jednym zamkniętym okiem, bo nikt nie był pewny, czy za chwilę na głowy nie runie nadwerężona konstrukcja baraku. Codziennie wczesnym rankiem mężczyźni wspinali się na dach i zrzucali śnieg, by po godzinie stwierdzić, że znowu zasłany jest grubą, ciężką pierzyną. Po paru dniach długi na kilkadziesiąt metrów parterowy budynek utonął w białej powodzi. Do ustępów i składu z opałem chodzono wydrążonym w śniegu wąskim tunelem. Głód zaglądnął w oczy robotnikom i kadrze technicznej w bazie w Smereku, skąd wspólną decyzją załogi wyruszono gęsiego, ubezpieczając się powiązanym do rąk i pasów bieliźnianym sznurem, do Cisnej. Wśród kilkudziesięciu piechurów były także kucharki z pracowniczej stołówki oraz będąca w zaawansowanej ciąży żona kierownika smereckiej jednostki. - Zamieszkacie wreszcie jak ludzie, nie jak szczury - zakomunikowali robotnikom urzędnicy i ujawnili projekt budowy komfortowego hotelu na sto miejsc w dziewiczym Mucznem. Zaraz na początku okazało się, że drwale nie bardzo wiedzą, jak się w takim eleganckim budynku zachować. Nie byli do cna zdegenerowani (poza nielicznymi), więc rozumieli, że po lśniących podłogach nie mogą łazić w trzewikach podbitych zelówkami, tylko w pantoflach. Sęk w tym, że większość z nich nigdy w życiu nie miała na nogach kapci. Skoro nie pasowały im bambosze, zaproponowano im, żeby chodzili w skarpetach. Szef wyłuszczył robotnikom obowiązujący w hotelu regulamin. Po pierwsze: zawsze po powrocie z roboty mają się skierować wprost do umywalni, tam w korytkach umyć gumiaki, odzież roboczą zostawić w szafach przebieralni, a samemu się wyszorować mydłem i szczotką ryżową, żeby aż krew podeszła pod skórę. Po drugie: przebrać się w czyste ciuchy i dopiero wtedy pójść na pokoje. Po trzecie wreszcie: żadnego pijaństwa w budynku. A jeśli któremuś zdarzyłoby się nadużyć wódki jeszcze w pracy, powinien od razu skierować się do kotłowni i tam, na gołym betonie, przekimać do świtu aż do względnego wytrzeźwienia. Kiedy jako tako zaaklimatyzowali się w hotelu, nadeszła wieść, iż niebawem będą się musieli wyprowadzić. Oni, którzy własnymi rękami murowali od podstaw ten gmach. Wciśnięta między leśne masywy osada wpadła w oko komuś dużo ważniejszemu. Za PRL w Bieszczadach zastrzelono co najmniej pięć niedźwiedzi. Oficjalnie dlatego, że masakrowały bydło i owce. Ale partyjni notable na czele z Piotrem Jaroszewiczem polowali też dla kaprysu, bez oglądania się na ochronę największego rodzimego drapieżcy. Wiosną 1967 szef Okręgowego Zarządu Lasów Państwowych w Przemyślu, Edmund Kosiński, zaprosił premiera na polowanie. Nadleśniczy Władysław Pepera ze Stuposian otrzymał krótki komunikat: przygotować dwa nęciska, wykładać padlinę i kukurydzę. \"Przyszedł jeszcze za widoku, obwąchał, poprzewracał półtusze, trochę się posilił, poczochrał zadem o świerk i po godzinie oddalił się. Miał raczej smukłą sylwetkę, mógł ważyć około 250 kilogramów\" - notował Pepera. Dyrektor Kosiński nie narzekał na dość mizerną posturę zwierza. Oznajmił, że zwiększy mu się wagę do 300 kg i taka informacja zostanie przekazana do Warszawy. Pepera nie był zadowolony, w dodatku nie miał przekonania, czy niedźwiedź ma rozbójnicze zapędy, bo od zeszłej jesieni nikt nie zgłaszał żadnej szkody. Szybko zdusił w sobie wątpliwości co do planowanego odstrzału. Może zabrakło mu odwagi, by przeciwstawić się zwierzchnikom szukającym pretekstu do atrakcyjnego polowania? Po gratulacjach i wypatroszeniu ofiary Jaroszewicz zakasał rękawy, włożył rękę w brunatne cielsko i… posmutniał. - Znalazł tylko otwór z mannlichera, a z takiego sztucera strzelał Pepera - mówi Tadeusz Misiuda. - Nie dałbym jednak głowy, kto tak naprawdę zabił niedźwiedzia. Strzałów było kilka, a premier być może źle szukał w tuszy i nie zauważył innego otworu po pocisku. Podziwiany przez zwiedzających ustrzyckie muzeum przyrodnicze niedźwiedź z pewnością jest tym, który padł od kuli Jaroszewicza lub Pepery (albo obydwóch), ale też na pewno nie zgadza się data jego odstrzelenia. Na karcie muzealnej widnieje: 23 marca 1966, oraz miejscowość: Polana. Tymczasem wtedy premier jedynie zranił niedźwiedzia, urywając mu pociskiem przednią łapę… Więc kiedy i gdzie legendarny niedźwiedź został ustrzelony? Wiosną 1967, prawdopodobnie w masywie Czereszenki w Stuposianach. Dwutonowy spychacz odsłaniał metr po metrze teren pod budowę drogi. Pług z impetem wrył się w porośniętą kępą krzaków skarpę. I wtedy operator zobaczył przed sobą coś białego. - Podszedłem bliżej - opowiada Jan Słota. - To były kości. Pomyślałem, że pewnie zwierzęce, ale gdy przyjrzałem się bliżej, dotarło do mnie, że jednak ludzkie. Na sekundy zamarłem, a zaraz potem zacząłem z żołnierzami wygrzebywać szczątki z ziemi i odkładać je na bok. Było ich coraz więcej, piszczele rąk i nóg, fragmenty żeber. Zobaczyłem pierwszą czaszkę, kilka minut później naliczyłem ich już dziewiętnaście, niektóre całe, inne niekompletne, połamane. Wrażenie było piorunujące, staliśmy w milczeniu. Dopiero po chwili towarzyszący nam emerytowany major, stary frontowiec, wydukał: \"Boże, co to jest?\" - i znowu zapadła cisza. - Na miejsce przyjechał pułkownik Doskoczyński wraz z premierem Jaroszewiczem - ciągnie Słota. - Najbardziej zainteresowała ich skórzana raportówka z dokumentami, od razu ją wzięli. Na odchodnym Doskoczyński polecił mi zakopać kości i trzymać gębę na kłódkę, bo \"nie potrzebuje tu pielgrzymek\". Zanim zebrałem szczątki w jednym miejscu, znalazłem jeszcze dziesięć czaszek i trochę piszczeli. Potem wykopałem mniej więcej metrowy dół i w nim rzędem złożyłem 36 czaszek, kilkadziesiąt fragmentów szkieletów oraz pojedynczych piszczeli. 1 października 1977 roku zmieniono nazewnictwo ponad 120 miejscowości w południowo-wschodniej Polsce. Bieszczady ucierpiały najbardziej. Nie było gminy, w której ostałyby się wszystkie dotychczasowe nazwy, niezależnie od tego, czy ktoś w nich mieszkał, czy były od końca wojny jedynie ledwo oznaczonymi miejscami na mapie. Szokującą decyzję władze PRL podjęły bez konsultacji z mieszkańcami. Wschodni pas wzdłuż granicy z ZSRR usiany był wioskami o brzmieniu ruskim, wołoskim, tatarskim czy węgierskim. Wszystkie one musiały zniknąć i tak też się stało, nad czym czuwała Komisja Ustalania Nazw Miejscowości i Obiektów Fizjograficznych. Niniejszy tekst to fragmenty książki \"Bieszczady w PRL-u\", w której znajdziemy zbiór ilustrowanych czarno-białymi fotografiami reportaży Krzysztofa Potaczały. Mało znane lub nieznane historie oparte na rozmowach ze świadkami tamtych czasów. Dygnitarze partyjni i łowcy węży, zmiany nazw wsi i zima stulecia, wiece przyjaźni i strajki chłopskie, tajemnicze mogiły i ośrodki rządowe, pomnik Stalina w Ustrzykach, budowanie powojennych Bieszczadów, polowania na wilki i niedźwiedzie, górale i bieszczadzki \"pan na włościach\" w randze pułkownika. 21 barwnych opowieści splecionych losami nietuzinkowych postaci.", "url": "https://nowiny24.pl/polowanie-na-niedzwiedzia-czyli-czego-nie-wiecie-o-bieszczadach/ar/6154917", "category": "podkarpackie", "sub_category": "Gotowe dania i potrawy", "phrase": "Niedźwiedź chłopski"}