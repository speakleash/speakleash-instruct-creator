{"meta_description": "", "title": "Taurus - ich pierogi i nie tylko", "content": "Powiem tak. Zawsze do wyrobów garmażeryjnych podchodzimy z taką „lekką dozą nieśmiałości” ;). Nigdy nie mamy pewności co tam jest w środku, w jakich warunkach były robione, co oprócz podstawowych składników do nich dodano w celu ich „ulepszenia”. Dlatego kiedy zaproponowano nam zwiedzenie Zakładów Produkcji Garmażeryjnej Taurus w Tuchowie bardzo chętnie z niego skorzystaliśmy, aby od kuchni zobaczyć jak one są produkowane.  5 produktów zakładu, zostało wpisanych na prestiżową, Krajową Listę Produktów Tradycyjnych Ministerstwa Rolnictwa i Rozwoju Wsi. Są to: pierogi z borówkami pilzneńskie, pierogi z kapustą i grzybami pilzneńskie, pierogi z mięsem pilzneńskie, pierogi ruskie pilzneńskie oraz gołąbki pilzneńskie. Po przebraniu się w odzież ochronną weszliśmy do zakładu. I tu pierwsze zaskoczenie, zakład jest mały, to tak naprawdę manufaktura. Maszyny tylko wspomagają pracę. Większość pracy wykonuje się tu ręcznie. Na przykład gołąbki pilzneńskie, nominowane właśnie do nagrody \"Perła 2016\" w konkursie \"Nasze Kulinarne Dziedzictwo – Smaki Regionów\", są w całości (oprócz rozdrabniania mięsa) wykonywane ręcznie. Recepturą i sposobem wykonania nie różnią się od tych wykonanych w domu. W liść kapusty zawija się ugotowany ryż wymieszany z mięsem i naturalnymi przyprawami, a potem piecze. „Resztki” kapusty (niepasującej wielkością do zawijania), kupowanej od lokalnych rolników, używa się do pierogów, krokietów czy pierogów z kapustą.  Spore wrażenie zrobiła na nas maszyna do lepienia pierogów. Do jednego otworu włada się ciasto do drugiego farsz i idealne pierogi wypadają w imponującym tempie. Niestety z pierogami z owocami już tak dobrze nie ma. Tu nie ma zmiłuj, są ręcznie lepione. Po tej wizycie (a zajrzeliśmy w każdy kąt), możemy ze spokojnym sumieniem rekomendować te produkty. Są produkowane z dobrej jakości surowców i w tradycyjny sposób. A po ich degustacji możemy stwierdzić, że są również bardzo smaczne. Na pewno nie zastąpią one dań wykonanych samodzielnie w domu, ale mogą stanowić bardzo dobre uzupełnienie naszego menu, kiedy nie mamy czasu lub po prostu nam się nie chce.", "url": "https://www.krolestwogarow.pl/2016/08/taurus-ich-pierogi-i-nie-tylko.html", "category": "podkarpackie", "sub_category": "Gotowe dania i potrawy", "phrase": "Pierogi z mięsem pilzneńskie"}