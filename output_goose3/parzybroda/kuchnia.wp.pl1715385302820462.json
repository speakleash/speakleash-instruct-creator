{"meta_description": "Czasem porównuje się ją do kwaśnicy, ale w odróżnieniu od góralskiego specjału jest znacznie słodsza, co zawdzięcza jednemu z głównych składników, czyli białej kapuście. W niektórych zakątkach Polski parzybrodą", "title": "Parzybroda – tradycyjny przysmak na zimne dni", "content": "Czasem porównuje się ją do kwaśnicy, ale w odróżnieniu od góralskiego specjału jest znacznie słodsza, co zawdzięcza jednemu z głównych składników, czyli białej kapuście. W niektórych zakątkach Polski parzybrodą nazywa się treściwą zupę, w innych – danie jednogarnkowe. W każdej postaci smakuje wybornie. Wiele regionów Polski rości sobie prawo do miana ojczyzny tej potrawy, o czym można przekonać się podczas przeglądania listy produktów tradycyjnych ministerstwa rolnictwa. Figuruje tam parzybroda pochodząca z województwa kujawsko-pomorskiego, a także prawie identyczne danie z województwa wielkopolskiego. \"… do bardziej oryginalnych potraw z warzyw charakterystycznych dla kuchni wielkopolskiej należały i należą: zupa z kapusty włoskiej zwana parzybrodą…\" – czytamy w pracy \"Tradycyjne potrawy wielkopolskie\". W większości zakątków naszego kraju tak nazywano gęstą zupę, w składzie której pojawiały się rozdrobnione, ugotowane do miękkości warzywa: por, seler, pietruszka, ziemniaki, a przede wszystkim biała kapusta – to jej potrawa zawdzięczała swoją nazwę, ponieważ w czasie jedzenia długie paski kapusty ciągnęły się po brodzie i parzyły. Danie wzbogacano zasmażką, często gotowano ją także na wywarach mięsnych, z dodatkiem suszonych grzybów. Parzybrodę podawano z pajdą razowego chleba. Takiego dodatku nie potrzebowała potrawa przyrządzana w regionie radomskim. Tutaj parzybroda nie była zupą, ale jednogarnkowym daniem z kapusty, ziemniaków i śmietany, okraszanym podsmażonym boczkiem. Bez względu na region, wszędzie bazą parzybrody jest biała kapusta, czyli warzywo, które od dawna zajmuje ważne miejsce w kuchni polskiej. Cenione nie tylko ze względu na smak, ale również wartości odżywcze. Kapuściane liście kryją w sobie bogactwo witamin z grupy B (przeciwdziałają zaburzeniom systemu nerwowego), witaminy A (poprawia wzrok, leczy rany), witaminy H (pomaga trawić tłuszcze i węglowodany), witaminy K (dba o właściwą krzepliwość krwi), a także witaminy E, jednego z najsilniejszych antyoksydantów. Kapusta dostarcza dużo błonnika regulującego pracę układu pokarmowego, związków bioaktywnych (np. flawonoidów wzmacniających i uszczelniających naczynia krwionośne) oraz minerałów, zwłaszcza potasu, nieprzypadkowo zwanego \"pierwiastkiem życia\". Wraz z chlorem i sodem tworzą skład elektrolitów, rozpuszczających się w wodzie, transportujących składniki odżywcze do wnętrza komórek i pomagających w pozbyciu się zbędnych produktów przemiany materii. Potas reguluje także napięcie mięśniowe, ciśnienie krwi, pracę nerek i rytm serca. Dotlenia mózg, poprawia koncentrację oraz procesy myślowe. Do przygotowania tradycyjnej parzybrody potrzebujemy niewielkiej główki białej kapusty (1,5-2 kg), którą pozbawiamy głąba i kroimy w długie paski. Na patelni podsmażamy pokrojony w kostkę boczek (20 dag), a później dodajemy do niego cebulę, także pokrojoną w kostkę. Gdy się zrumienią, przekładamy do dużego garnka, razem z pokrojonymi w kostkę ziemniakami (60 dag) oraz plasterkami marchewki (3 sztuki). Całość zalewamy wodą, a jeszcze lepiej wywarem mięsnym, np. z żeberek (3 szklanki). Gotujemy na małym ogniu przez kwadrans, po czym dorzucamy kapustę. Dalej gotujemy, aż warzywa zmiękną, a kapusta będzie miękka, lecz chrupiąca. Doprawiamy solą, pieprzem, majerankiem, liściem laurowym, zielem angielskim i natką pietruszki. Na koniec dolewamy zahartowaną śmietanę 18-procentową (pół szklanki). Podajemy z chlebem. Parzybrodę możemy też przyrządzić po radomsku, jako potrawę jednogarnkową. W tej wersji warzywa (kapustę, ziemniaki, marchewkę, pietruszkę) gotujemy do miękkości, po czym odcedzamy, rozgniatamy tłuczkiem lub ubijakiem do ziemniaków, wzbogacamy podsmażonym boczkiem i kwaśną śmietaną, mieszamy, a przed zaserwowaniem posypujemy posiekaną natką pietruszki.", "url": "https://kuchnia.wp.pl/parzybroda-tradycyjny-przysmak-na-zimne-dni-6846220854311648a", "category": "pomorskie", "sub_category": "Gotowe dania i potrawy", "phrase": "Parzybroda/kapuśniak ze swieżej kapusty po borowiacku"}