{"meta_description": "Produkt wpisany na listę produktów tradycyjnych w dniu 2009-11-17 w kategorii Gotowe dania i potrawy w woj. wielkopolskim.", "title": "Parzybroda - - Portal Gov.pl", "content": "Zupa z widocznymi oczkami tłuszczu, kawałkami mięsa, gotowanymi ziemniakami, kapustą i innymi warzywami oraz pokrojonymi na kawałki suszonymi grzybami, nie zabielana. Dość zawiesista, ale nie za gęsta. Parzybroda to charakterystyczna dla kuchni wielkopolskiej zupa z kapusty. „…do bardziej oryginalnych potraw z warzyw charakterystycznych dla kuchni wielkopolskiej należały i należą: zupa z kapusty włoskiej zwana parzybrodą…” („Tradycyjne potrawy wielkopolskie”, red. Jerzy Szyło, Jan Gawęcki). Jej nazwa wzięła się stąd, że gorące liście kapusty przylepiały się do brody jedzącego i parzyły ją. Podstawowymi składnikami zupy są kapusta włoska oraz ziemniaki. Pokrojoną kapustę kładzie się do garnka i gotuje razem z ziemniakami. Gdy warzywa zmiękną, dodaje się zasmażkę. Zupę gotowano również na wywarach mięsnych i wtedy nie dodawano zasmażek: umyte i pokrojone w kostkę mięso gotowano z grzybami i przyprawami do miękkości. Oczyszczoną i pokrojoną kapustę oraz obrane i rozdrobnione warzywa zalewano przecedzonym wywarem mięsnym i gotowano około 40 minut. Na końcu dodawano mięso i przyprawy do smaku (sól i pieprz). „…Ze świeżej kapusty gotuje się parzybrodę. Pokrojoną kapustę kładzie się do garnka i gotuje razem z ziemniakami. Po ugotowaniu zupę zalewa się mlekiem lub krasi tłuszczem. Coraz częściej parzybrodę gotuje się z włoskiej kapusty. Bywa, że do parzybrody dokłada się mąkę zasmażoną na tłuszczu” („Kultura Ludowa Wielkopolski”, pod red. J. Burszty, t. II, Poznań 1964). Tak przyrządzoną zupę podawano z razowym chlebem.", "url": "https://www.gov.pl/web/rolnictwo/parzybroda", "category": "pomorskie", "sub_category": "Gotowe dania i potrawy", "phrase": "Parzybroda/kapuśniak ze swieżej kapusty po borowiacku"}