{"meta_description": "", "title": "News - Strona 72 z 410", "content": "W niedzielę 10 listopada w Sochaczewie odbyły się Mistrzostwa Polski MMA 2019. Były to pierwsze tego typu zawody organizowane pod egidą niedawno powstałego Polskiego Związku Mieszanych Sztuk Walki. W zawodach uczestniczyło aż 420 zawodników. Rywalizowali oni w dziewięciu kategoriach – od kadetów (od 13 lat) do mastersów (powyżej 35 lat). Daniel, mieszkaniec naszej gminy, po dwóch wygranych mógł cieszyć się z odzyskanego tytułu Mistrza Polski w kategorii -66kg full contact (jest to formuła walk MMA, w których zasady są identyczne jak w pojedynkach zawodowych). Obie walki udało mu się zakończyć przed czasem. Pierwszą przez poddanie a drugą przez TKO (Techniczny nokaut – zwykle jest ogłaszany, gdy sędzia lub inne osoby np. lekarz ringowy, sam zawodnik lub jego trener, przerwie pojedynek z powodu niezdolności zawodnika do kontynuowania dalszej walki, mimo że ten nie został wyliczony. W takim przypadku decyzja o technicznym nokaucie podejmowana jest w wyniku przekonania, że dalsza walka może zagrozić jego zdrowiu lub życiu.). Wygrana to dla niego nie tylko kolejny udany start, ale też powrót do zwycięstw po przegranej, jaką poniósł w czerwcu w zawodowej walce na Armia Fight Night 6, podejmując rywala z Radomia zajmującego pierwsze miejsce w europejskim rankingu zawodników tej samej kategorii. Mamy nadzieję, że nowy rok przyniesie kolejne nowe zwycięstwa, które będzie mógł wpisać na swoje konto.", "url": "https://lezajsk4u.pl/page/72/?p=d741fsx", "category": "podkarpackie", "sub_category": "Wyroby piekarnicze i cukiernicze", "phrase": "Zoibak grodziski"}