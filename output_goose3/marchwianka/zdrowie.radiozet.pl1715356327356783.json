{"meta_description": "Marchwianka pomaga na kłopoty żołądkowe: biegunkę i ból brzucha. Sprawdza się u dzieci i u dorosłych. Ugotowanie marchwianki jest bardzo łatwe.", "title": "Marchwianka – zupa na biegunkę i ból brzucha [PRZEPIS]", "content": "Marchwianka to lekkostrawna zupa, którą przygotowuje się z gotowanej marchwi, zwłaszcza w przypadku biegunki i bólu brzucha. Ma dobroczynne działanie na przewód pokarmowy i pomaga uzupełniać w organizmie elektrolity, które traci się podczas biegunki. Mogą ją jeść nie tylko dorośli, ale również dzieci. Pektyny obecne w gotowanej marchwi sprawiają, że marchwianka działa łagodząco na błonę śluzową jelit i przyczynia się do usuwania z przewodu pokarmowego toksyn, które wywołały problemy jelitowe. Składniki mineralne zawarte w marchwiance (sód, żelazo, wapń, fosfor, miedź, cynk) uzupełniają elektrolity, które zostały utracone w czasie biegunki. Marchwianka zapobiega też odwodnieniu, o co nietrudno zwłaszcza w przypadku dzieci, które chorują na biegunkę. Do przygotowania marchwianki potrzebujesz przede wszystkim marchewki – warto by była to marchew wysokiej jakości, np. ekologiczna, bo w warzywach korzeniowych łatwo gromadzą się pozostałości zanieczyszczeń z gleby (pestycydy). To ważne zwłaszcza w przypadku niemowląt i małych dzieci. Przyda się też odrobina masła – tłuszcz jest potrzebny do przyswajania przez organizm np. witaminy A i E. Do marchwianki możesz też dodać ryżu – będzie bardziej sycąca. Przygotowanie: Marchewki obierz, poodcinaj zielone końce i czubki. Możesz pokroić je na mniejsze kawałki, ale niezbyt drobno. Zalej wodą, posól i gotuj na wolnym ogniu aż do miękkości – przez 30-40 minut. Gdy zupa nieco przestygnie, zmiksuj blenderem marchewkę razem z wodą, w której się gotowała, na krem. Dodaj masło. W ciągu dnia można zjeść nawet 2-3 porcje marchwianki.", "url": "https://zdrowie.radiozet.pl/w-zdrowym-ciele/zdrowe-zywienie/przepisy/Marchwianka-zupa-na-biegunke-i-bol-brzucha-PRZEPIS", "category": "mazowieckie", "sub_category": "Gotowe dania i potrawy", "phrase": "Marchwianka"}