{"meta_description": "", "title": "V Dni Przedborza już za nami!", "content": "Piąta edycja Dni Przedborza już za nami. W tym roku była ona wyjątkowo uroczysta. Impreza odbyła się na rynku miejskim w Przedborzu. Na przybyłych gości czekało wiele atrakcji, konkursów, pokazów, zabaw oraz występów artystycznych. W sobotę 29 czerwca br. tematem przewodnim imprezy było Święto Kugla. Początek imprezy zarezerwowany był dla zawodników ostatniego etapu tegorocznej edycji 24. Międzynarodowego Wyścigu Kolarskiego „Solidarności i Olimpijczyków”. Start IV etapu nastąpił sprzed Urzędu Miasta Radomska o godz. 11.00. Lotny finisz miał miejsce na ul. Pocztowej w Przedborzu. Około godz. 12.00 Burmistrz Miasta Przedborza oraz mieszkańcy przywitali pierwszych dwóch kolarzy, następnie pozostałych. Metą wyścigu była Łódź (więcej informacji o wyścigu na stronie www.wyscig.com.pl).  O godzinie 13.00 mieszkańcy naszego miasteczka udali się na boisko przy Spółdzielni Mieszkaniowej w Przedborzu, aby zobaczyć zmagania jednostek OSP podczas zawodów strażackich. W zawodach brały udział dwie drużyny z jednostki Ochotniczej Straży Pożarnej w Przedborzu. O godzinie 15.30 w przedborskim parku odbył się mini wyścig kolarski zorganizowany w związku z Międzynarodowym Wyścigiem Kolarskim. Brali w nim udział uczniowie Zespołu Szkolno – Gimnazjalnego w Przedborzu. Na przedborskim rynku początek imprezy miał miejsce o godz. 16.00. Ten czas był zarezerwowany dla małych mieszkanek Przedborza. 14 kandydatek walczyło o tytuł „Mini Miss Przedborza 2013” . Wszystkie dziewczynki prezentowały się wspaniale. Tytuły przyznawano w pięciu kategoriach. Mini Miss Przedborza 2013 została Kamila Bilska. Po emocjach jakie towarzyszyły wyborom Mini Miss, swoje taneczne umiejętności przedstawił zespół „Żaklinki” oraz młodzież prezentująca pokaz tańca towarzyskiego.  Około godziny 17.30, po oficjalnym otwarciu imprezy przez Burmistrza Miasta Przedborza Pana Miłosza Naczyńskiego, któremu towarzyszył Starosta Radomszczański Pan Robert Zakrzewski, radny Sejmiku Województwa Łódzkiego Pan Jakub Jędrzejczak oraz Sekretarz Miasta Pani Renata Koska, która przedstawiła historię kugla z Przedborza. W czasie prezentacji przepisu naszego przedborskiego kugla, na rynku rozpoczęła się jego darmowa degustacja oraz rozdawane były ulotki z przepisem na kugiel z Przedborza. Każdy kto tylko miał ochotę mógł za darmo skosztować regionalnego smakołyku. Kiedy jeszcze trwała degustacja i nad rynkiem unosił się zapach naszej wspaniałej potrawy, na scenie zaczęły pojawiać się kolejno zespoły muzyczne: SPAM, Coldlight oraz gwiazda wieczoru Formacja Nieżywych Schabuff. Sobotnie obchody Święta Kugla oraz Święta naszego miasta zakończyły się dyskoteką pod gwiazdami, która trwała do późnych godzin nocnych. W trakcie występów zespołów, poza sceną odbywały się konkursy na najlepszy kugiel z Przedborza oraz konkurs przeciągania liny. W niedzielę 30 czerwca br. hasłem przewodnim imprezy była Inscenizacja nadania praw miejskich Łodzi w Przedborzu. Drugi dzień Święta naszego miasta rozpoczął się występem Przedborskiej Orkiestry. Następnie na scenie kolejno prezentowali się: członkowie Klubu Seniora oraz młodzież Zespołu Szkolno – Gimnazjalnego w Przedborzu podczas pokazu karate. Odbył się konkurs historyczny związany z historią naszego miasta, Kazimierzem Wielkim i Władysławem Jagiełło. Głównym punktem imprezy była inscenizacja nadania praw miejskich Łodzi w Przedborzu oraz Turniej Rycerski, które przedstawiło Bractwo Rycerskie Ziemi Ogrodzienieckiej. W historycznych strojach, na koniach, orszak królewski wjechał do grodu Przedbórz, by przypomnieć naszym mieszkańcom i licznie przybyłym, gościom chwile, nadania praw miejskich wsi Lodzia w Przedborzu. Dzięki temu wydarzeniu mieliśmy bezpośrednią okazję cofnąć się w czasie i poznać historię naszego miasta. Uczestnicy imprezy mogli dodatkowo zobaczyć pokaz tańca dawnego i prezentację dawnego życia obozowego w przedborskim parku. Po godzinie 19.00 na scenie pojawiła się Celine Bossu - francuska piosenkarka z partnerskiego miasta Pribor, która oczarowała publiczność swym cudownym głosem. Ten wspaniały występ mógł odbyć się dzięki bardzo dobrym relacjom z władzami zaprzyjaźnionego miasta. Najbardziej oczekiwanym punktem imprezy był występ zespołu Feel, który podbił serca przedborskiej publiczności, szczególnie podczas wykonania swoich największych przebojów takich jak m.in. „A gdy Jest już ciemno”, „Jak Anioła głos”, „Pokaż na co Cię stać”. Po występie gwiazdy wieczoru odbył się konkurs karaoke, a finałem tegorocznych Dni Przedborza był występ lokalnej grupy hip – hopowej.  Całej imprezie towarzyszyło wiele dodatkowych atrakcji zarówno dla dzieci jak dla dorosłych tj.: wesołe miasteczko, trampoliny, dmuchańce, stragany z drobiazgami oraz gastronomią. Nie zabrakło również okolicznościowych gadżetów: balonów, przewodników, pocztówek, opasek fluorescencyjnych.", "url": "https://www.umprzedborz.com.pl/27-procedury/765-v-dni-przedborza-juz-za-nami", "category": "łódzkie", "sub_category": "Gotowe dania i potrawy", "phrase": "Kugiel z Przedborza"}