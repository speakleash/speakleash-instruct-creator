{"meta_description": "Szlak kulinarny \"Świętokrzyska Kuźnia Smaków\" tworzą producenci uznanych produktów tradycyjnych", "title": "Świętokrzyska Kuźnia Smaków - powiat kielecki", "content": "Potrawy tradycyjne i lokalne oferowane przez restauracje i gospodarstwa agroturystyczne znajdujące się na szlaku 1. Restauracja „Okrąglak” • wiejski smalec z żurawiną • rosół z domowym makaronem • zalewajka • inkusiowe byki • pierogi z mięsem i kapustą • szarlotka świętokrzyska Dostępność: cały rok Restauracja „Okrąglak” położona jest 15 km od Kielc w malowniczej i spokojnej miejscowości pod Chęcinami. Dookoła jest mnóstwo zielonej przestrzeni, plac zabaw, duży parking, ogród, stajnie dla koni, pastwiska i las. W ten sposób restauracja zapewnia swoim gościom ciszę, spokój, prywatność i bezpieczeństwo. Restauracja działa od 2005 roku. Specjalizuje się w daniach kuchni polskiej. Potrawy serwowane w restauracji przygotowane są z najwyższą starannością z udziałem produktów lokalnych. W menu restauracji oferowane są również poza wymienionymi inne potrawy regionalne.     2. Restauracja - Hotel „Stodółka” • zalewajka świętokrzyska • parzybroda chłopska • kluska miedzianogórska Obiekt położony 10 km od Kielc, przy drodze krajowej nr 74 Kielce-Łódź. Lokalizacja sprawia, że jest idealną bazą wypadową do zwiedzania najciekawszych atrakcji turystycznych regionu: Dębu Bartek, Parku etnograficznego w Tokarni, zamku królewskiego w Chęcinach, Muzeum Henryka Sienkiewicza w Oblęgorku i wielu innych. Dania serwowane w hotelowej restauracji to między innymi staropolskie specjały w nowoczesnej odsłonie, ale również potrawy tradycyjne ze słynną w okolicy „kluską miedzianogórską”.     3. Restauracja „Magia Sabatu” • zalewajka świętokrzyska • drągoły (serwowane sezonowo, czerwiec/lipiec) • goły świętokrzyskie z okrasą Restauracja „Magia Sabatu” leży 22 km od Kielc w kierunku na Świętą Katarzynę. Stanowi część kompleksu wchodzącego w skład Parku Rozrywki i Miniatur „Sabat Krajno”. Restauracja oferuje kuchnię polską i regionalną oraz europejską, zmieniającą się w zależności od pory roku. Sztandarową potrawą oferowaną w ramach szlaku kulinarnego Świętokrzyska Kuźnia Smaków są „drągoły”, a także lokalne „paluchy czarownicy”.      4. Karczma „Izba Dobrego Smaku” • zarzucajka • zalewajka świętokrzyska • baniocek Karczma położona jest 25 km na wschód od Kielc w kierunku Ostrowca Świętokrzyskiego, u stóp Świętego Krzyża (Łysej Góry), miejsca kultu, jednego z najstarszych sanktuariów na ziemiach polskich, najczęściej odwiedzanego miejsca regionu Gór Świętokrzyskich oraz blisko „Osady Średniowiecznej” - żywego skansenu. Oferta kulinarna karczmy oparta jest na lokalnych smakach, skosztować tu można barszczu z grzybami i pierogów z mięsem, w sezonie specjałów ze sztandarowym produktem gminy Bieliny „truskawką bielińską” oraz słynnego ciasta spod Bodzentyna „baniocka”. Dodatkowo, na zamówienie gości, występ kapeli ludowej oraz konkursy z „Krainy Legend Świętokrzyskich” i inne zabawy.   Gospodarstwo położone 10 km od Kielc, niedaleko Daleszyc. Specjalnością kulinarną gospodarzy jest kuchnia staropolska i lokalna. Są laureatami konkursów kulinarnych, między innymi na „Najlepszy produkt tradycyjny regionu Gór Świętokrzyskich”. W ofercie kulinarnej polecają: udziec wieprzowy, mięsa w marynatach oraz potrawy z warzyw i ziemniaków. Potrawą sztandarową jest „parzybroda chłopska”.   Gospodarstwo \"Gratka\" jest charakterystycznym dla podkieleckiej wsi gospodarstwem oddającym klimat coraz rzadziej spotykanej zabudowie w podkowę. Jest laureatem konkursów wojewódzkich, między innymi I miejsca w konkursie „Piękne i bezpieczne gospodarstwo agroturystyczne” oraz konkursów kulinarnych: „Smaki gęsiny”, „Nasze Kulinarne Dziedzictwo - Smaki Regionów”. Właściciele posiadają 50 ha ziemi, specjalizują się w uprawie orkiszu, z którego dla gości wypiekają chleb i bułki. W gospodarstwie cała produkcja roślinna i zwierzęca prowadzona jest metodami ekologicznymi, posiadają certyfikat rolnictwa ekologicznego. Swoje menu opierają na prostej kuchni lokalnej, większość produktów pochodzi z gospodarstwa. Specjalizują się w potrawach z gęsi kieleckiej. Prowadza gospodarstwo edukacyjne, są zrzeszeni w sieci „Zagroda Edukacyjna”. Bar „Pstrąg” położony jest przy trasie Kielce- Cedzyna- Ciekoty w kierunku na Świętą Katarzynę w miejscowości Wilków w malowniczej Dolinie Wilkowskiej. Roztacza się stąd piękny widok na najwyższy szczyt Gór Świętokrzyskich – Łysicę. Przez wieś przechodzi czerwony szlak rowerowy z Cedzyny do Nowej Słupi. Bar oferuje dania kuchni polskiej i regionalnej zaś specjalnością lokalu jest pstrąg hodowany we własnym stawie. Ryba podawana jest na kilka sposobów – między innymi w zestawach z surówkami z masłem czosnkowym, smażony lub wędzony. Do dyspozycji gości jest duży ogród z którego roztacza się piękny widok na Góry Świętokrzyskie.      10. Karczma „Kuźnia Smaków” • zalewajka świętokrzyska • drągoły • placki ziemniaczane z żołądkami gęsimi (serwowane sezonowo) • byki daleszyckie • aleksander z patelni – lokalny ser smażony na maśle   ze śliwką i tymiankiem Dostępność: cały rok Karczma „Kuźnia Smaków” leży przy drodze krajowej nr 7 Warszawa - Kraków, na terenie parku etnograficznego w Tokarni. Jest własnością Muzeum Wsi Kieleckiej. Oficjalne otwarcie obiektu odbyło się w jesienią 2015 roku, dla turystów udostępniona została w czerwcu 2016 roku. Jest to budynek o powierzchni 1800 metrów kwadratowych z kilkoma przestronnymi salami, z częścią warsztatową wyposażoną w piec chlebowy i tradycyjne palenisko, oraz z kącikiem z drewnianymi zabawkami dla dzieci. Meble w karczmie inspirowane są świętokrzyskim wzornictwem zaś ściany zdobią fotografie Pawła Pierścińskiego, obrazy Krzysztofa Jackowskiego, kopie płócien Chełmońskiego i Szermentowskiego. Na szybach wytrawiono wzory świętokrzyskich wycinanek. Karczma oferuje potrawy kuchni regionalnej i lokalnej, prowadzi również promocję produktów tradycyjnych charakterystycznych dla regionu świętokrzyskiego. Restauracja „Szafranowy Dwór” zlokalizowana jest w miejscowości Strawczynek, około 20 kilometrów od Kielc jadąc DK 74, przy drodze wojewódzkiej nr 748 Miedziana Góra – Ruda Strawczyńska. Miejscowość Strawczyn jest siedzibą gminy, jest też rodzinną wsią pisarza Stefana Żeromskiego. W Strawczynie odbywa się latem coroczne święto gminy – „Strawczynada”. Na terenie Gminy Strawczyn można zwiedzić atrakcyjne miejsca turystyczne, takie jak: Muzeum Henryka Sienkiewicza z zespołem parkowym w Oblęgorku, Muzeum Kowalstwa Artystycznego A. i St. Moćko, zabytkowe kościoły w Strawczynie i Chełmcach, Zbór Ariański w Chełmcach, Młyn Wodny w Bugaju. Restauracja funkcjonuje do 2011 roku, specjalizuje się w potrawach kuchni polskiej i regionalnej.     Zajazd „Na Widoku” leży 20 km od Kielc w malowniczej miejscowości Krajno Pierwsze. Miejscowość należy do najstarszych wsi w Górach Świętokrzyskich. Jej nazwa wywodzi się stąd, że dawna osada znajdowała się na skraju puszczy jodłowej („kraj” czyli „skraj, brzeg”). Na przełomie XI i XII wieku była w rękach biskupów krakowskich. Zajazd „ Na Widoku” oferuje kuchnię regionalną opartą na produktach z gospodarstwa rodzinnego, w którym hoduje się gęsi, kaczki oraz owcę olkuską, stąd sztandarową potrawą zajazdu jest jagnięcina i gęsina.      13. Gospodarstwo Agroturystyczne „Pod Bukiem” • zalewajka świętokrzyska • byki daleszyckie • pierogi z kapustą i mięsem Gospodarstwo Agroturystyczne „Pod Bukiem” położone jest w otulinie Świętokrzyskiego Parku Narodowego, otoczone z każdej strony malowniczymi krajobrazami z charakterystyczną szachownicą pól. Miejscowość o bogatych tradycjach ludowych, można nauczyć się tu rękodzielnictwa, wypiekania chleba w piecach glinianych, odwiedzić pszczelarzy, zobaczyć jak w starym młynie miele się ziarno na mąkę i podziwiać folklor. Gospodarstwo „Pod Bukiem” jest typowym gospodarstwem rolnym o powierzchni 6 ha. Uprawia się tu zboża, warzywa, truskawki, hoduje drób, trzodę, wszystko pod potrzeby turystów. Specjalizuje się w przyjmowaniu dzieci i młodzieży szkolnej. Posiada „kartę kwalifikacyjną uczestnika wypoczynku”. Gospodyni oferuje prostą kuchnię lokalną i tradycyjną opartą na produktach z gospodarstwa, własnych przetworach oraz od miejscowych rolników.      14. Gospodarstwo Agroturystyczne „Różane Wzgórze” • zalewajka świętokrzyska • gęś gospodyni • generałowa pod pierzynką • jabłka zapiekane z kruszonką • ocet jabłkowy Gospodarstwo Agroturystyczne „Różane Wzgórze” położone jest 5 km od Chmielnika, w malowniczym otoczeniu pól. Jest czynnym gospodarstwem rolnym o powierzchni 90 ha użytków rolnych z dominującą uprawą zbóż. Specjalizuje się w hodowli koni rasy małopolskiej, kucy rasy felińskiej oraz w hodowli gęsi w tym gęsi rasy kieleckiej. Jest gospodarstwem edukacyjnym zrzeszonym w Ogólnopolskiej Sieci Zagród Edukacyjnych. Oferuje kuchnię regionalną i lokalną opartą na własnych produktach i od lokalnych producentów, sztandarowymi potrawami są dania z gęsiny jak: generałowa pod pierzynką, gęś gospodyni , ale również garniec z indykiem, który w 2023 roku otrzymał główną nagrodę w konkursie wojewódzkim „Nasze Kulinarne Dziedzictwo - Smaki Regionów”.     Oferta produktów tradycyjnych wytwarzanych przez rolników i przez małe zakłady przetwórcze. Wszystkie produkty ŚKS można nabyć bezpośrednio u producenta w miejscu ich wytwarzania a niektóre także drogą wysyłkową Dostępność: cały rok Sprzedaż: sklepik przy przetwórni w środy i czwartki Przetwórnia Matuszewskich zainicjowała swoją działalność w 2013 roku, ale tradycje masarskie w rodzinie sięgają odległych lat. Już dziadek właściciela był znaczącym w okolicy hodowcą trzody chlewnej, wujek uczył się w szkole masarskiej, a w domu zawsze przetwarzano mięso na własne potrzeby, robiono kiełbasy dla rodziny i na wymianę. Dziś właściciel prowadzi działalność gospodarczą, choć jest również rolnikiem. Rodzina posiada prawie 3 ha ziemi, uprawia zboża i ziemniaki. Produktem, który przyczynił się do rozpowszechnienia przetwórni pana Matuszewskiego był „salceson bęczkowski”, który w 2014 r. został laureatem I nagrody w konkursie wojewódzkim „Nasze Kulinarne Dziedzictwo - Smaki Regionów” oraz w konkursie na „Najlepszy produkt tradycyjny regionu Gór Świętokrzyskich”. Salceson został również wpisany na listę produktów tradycyjnych prowadzoną przez Ministerstwo Rolnictwa i Rozwoju Wsi. W 2023 roku  Przetwórnia za kaszankę z Bęczkowa otrzymała wyróżnienie w konkursie wojewódzkim „Nasze Kulinarne Dziedzictwo – Smaki Regionów”. Sekret wyrobów z Bęczkowa tkwi w dobrym mięsie, w które właściciel zaopatruje się u lokalnych rolników oraz w umiejętnym stosowaniu przypraw. Dostępność: cały rok Sprzedaż: sklepik przy przetwórni w środy Tradycje rodzinne wyrobu kiełbas sięgają tu lat 50 ubiegłego wieku i związane są z Kazimierzem Prokopem - potomkiem rodziny, właścicielem dużego jak na tamte czasy gospodarstwa, który po zdobyciu doświadczenia u lokalnych masaży, wraz z trzema córkami zajął się wyrobem kiełbas i ich sprzedażą. Dziś następcy Prokopa kontynuują tradycje masarskie. Wyroby sprzedawane są w gospodarstwie w każdą środę na miejscu w sklepie przy przetwórni. Wyroby z masarni „U Bogusia” są laureatami licznych konkursów między innymi nagrody krajowej „Perła” 2009 za „polędwiczki świąteczne Prokopa”, laureatem konkursu wojewódzkiego „Nasze Kulinarne Dziedzictwo – Smaki Regionów” w 2010 r. za „szynkę łosieńską”. Właściciele prowadzą również gospodarstwo agroturystyczne „Agroturystyka U Bogusia”.     17. PPH „Smaki Ogrodu” • sok jabłkowy z Bielin Gospodarstwo sadownicze, położone 26 km od Kielc przy drodze DW 753. Tradycje sadownicze w rodzinie sięgają roku 1935, kiedy to dziadek rodziny założył pierwszy na tych terenach sad jabłoniowy o powierzchni 0,50 ha. Pasja dziadka do ogrodnictwa kultywowana jest w rodzinie. Dziś gospodarstwo już jego wnuka zajmuje powierzchnię 5 ha, a 90% nasadzeń stanowią drzewa jabłoniowe. Od 2014 roku właściciele rozszerzyli działalność o przetwórnię soków. Uroczyste otwarcie firmy odbyło się jesienią 2014 roku. Zdobyli też pierwsze laury za swój sok, w 2013 roku otrzymali nagrodę główną w konkursie wojewódzkim „ Nasze Kulinarne Dziedzictwo - Smaki Regionów” właśnie za „sok jabłkowy z Bielin”, a w 2022 roku nagrodę krajową „Perła”.        18. Gminna Mleczarnia w Pierzchnicy Sp. z o.o. • ser twarogowy półtłusty Założona w latach 90 mleczarnia należy do najmniejszych przetwórni mleka w województwie świętokrzyskim. Od początku działalności specjalizuje się w dość wąskim asortymencie produktów przetwarzanych metodami tradycyjnymi. Surowiec do ich produkcji pochodzi od okolicznych rolników z gminy Pierzchnica tj. terenu o czystym środowisku, nieskażonym powietrzu i dużym zazielenieniu, na którym występuje wiele gatunków roślin chronionych. W 2012 roku za „twaróg z Pierzchnicy” mleczarnia otrzymała nagrodę główną w konkursie wojewódzkim „Nasze Kulinarne Dziedzictwo - Smaki Regionów” oraz nagrodę krajową „Perła” 2013.    Dostępność: cały rok Piekarnia położona w pobliżu górnego rynku przy ulicy Straży Pożarnej (znana w okolicy i nie tylko, mówiło się - \"Piekarnia u pani Harabinowej\") oferuje pieczywo wypiekane na naturalnym zakwasie w tradycyjnym piecu opalanym drewnem, a latem słynie z najlepszych bułeczek jagodzianek. Została założona w 1937 roku przez mistrza piekarnictwa Stanisława Kiernożyckiego, który opracował technologię i recepturę chleba żytniego, pytlowego (z jasnej mąki) na naturalnym zakwasie. W latach 70 ubiegłego stulecia zmodyfikowano sposób wyrabiania tego chleba. Zaczęto piec chleb bodzentyński pszenno-żytni na zakwasie i z dodatkiem rozczynu. W oparciu o tę recepturę jest pieczony do dziś przez wnuka pani Harabinowej. Chleb bodzentyński uzyskał w 2003 roku pierwszą w województwie świętokrzyskim nagrodę „Perły” w konkursie ogólnopolskim „Nasze Kulinarne Dziedzictwo” i po raz pierwszy reprezentował nasze województwo na targach POLAGRA 2007 w Poznaniu.      21. Pasieka Rodzinna „Miody Napękowskie” • miód nektarowo - spadziowy napękowski • miód spadziowy z drzew iglastych • miód mniszkowy • miód lipowy • miód wielokwiatowy-łąkowy Gospodarstwo położone 20 km od Kielc, przy drodze DW 74 w kierunku Opatów/Lublin. Właściciele prowadzą gospodarstwo rolne o powierzchni 3,5 ha, w którym uprawiają zboże i rośliny miododajne z przeznaczeniem dla pszczół. Tradycje bartnicze w rodzinie sięgają czasów jeszcze przed II wojna światową, kiedy to pradziadek rodziny założył pierwsze ule. Kontynuacja rodzinnych tradycji jest tak mocno zakorzeniona w rodzinie że, jak podkreśla właścicielka pasieki, dziadek w trosce o edukację wnuczki, na urodziny podarował jej mały ul, którym musiała się opiekować i troszczyć o pszczoły. Dziś jest właścicielką dużej pasieki i również edukuje dzieci i młodzież szkolną. Miód nektarowo spadziowy jest laureatem nagrody głównej w konkursie „Nasze Kulinarne Dziedzictwo - Smaki Regionów” w 2013r, laureatem konkursu na „Najlepszy produkt tradycyjny regionu Gór Świętokrzyskich” 2014r oraz nagrody krajowej „Perła” 2014.   Przetwórnia wędlin Piotra Brożyny zlokalizowana jest w miejscowości Porąbki na trasie z Kielc w kierunku Górno Parcele - Krajno Drugie. Wytwarzane przez Pana Piotra Brożynę wędliny oparte są na rodzinnych recepturach jego dziadka, u którego również „zdobywał szlify” masarskie, a które doskonalił później w technikum spożywczym i w zakładach mięsnych. Produkcja wędlin odbywa się w ramach MLO - działalności marginalnej, lokalnej i ograniczonej, przy wykorzystaniu tradycyjnego wędzenia drzewem olchowym, dębowym i bukowym. Oparta jest na bazie mięsa zakupywanego w lokalnej ubojni. Wśród szczególnie godnych polecenia produktów znajduje się kiełbasa pieczona, pasztetowa oraz niemal zapomniany słoik kiełbasiany. Produkcja trwa trzy dni w tygodniu, wyroby sprzedawane są na miejscu, rozchodzą się głównie wśród znajomych i tych, którzy dowiedzą się o nich pocztą pantoflową. Za słoik kiełbasiany Pan Piotr otrzymał wyróżnienie w konkursie wojewódzkim „Nasze Kulinarne Dziedzictwo – Smaki Regionów” w 2015 roku. Serownia Podłazy, to jedyna serownia w woj. świętokrzyskim produkująca sery dojrzewające,a także jedna z niewielu w Polsce, produkująca sery ekologiczne. Nazwa serowni pochodzi od wsi - Piotrów Podłazy w gminie Łagów, która leży u podnóża pasma Jeleniowskiego – wschodniego krańca Gór Świętokrzyskich.  Sery z Serowni Podłazy otrzymały już wiele nagród w tym I nagrodę za „ ser gospodarski” w konkursie wojewódzkim Nasze Kulinarne Dziedzictwo- Smaki Regionów 2015,posiadają prawo do prestiżowego znaku Jakość Tradycja. Serownia ma także unijny certyfikat ekologiczności. W gospodarstwie można na miejscu odpocząć i napić się herbatek ziołowych w miłej atmosferze, zobaczyć serownię zasilaną energią słoneczną i oczywiście - dokonać degustacji i zakupów.     25. Kawiarnia Tradycja • lody truskawkowo-śmietankowe od Trepki  Lodziarnia „Tradycja” założona została przez seniorkę rodziny Trepków na początku lat 70 ubiegłego wieku i nazywała się wówczas „ Małą kawiarnią”, przy Świętokrzyskiej 3. Do tej pory lokal znajduje się w tym samym budynku i ulicy, choć prowadzony jest już przez wnuczkę seniorki - Kingę. Atutem lodów od Trepki jest skład i sposób wytwarzania. To własna receptura oparta na naturalnych produktach : mleko , owoce od rolników z Huty Podłysicy, cukier puder, wanilia i inne przyprawy dobierane w zależności od smaku lodów oraz wytwarzanie, jak mówi właścicielka …„ Lody kręcone są codziennie tzw. jednodniowe …” sprawiają, że są to niezwykłe lody. Przyjeżdżają po nie smakosze z różnych stron naszego regionu, nawet z Warszawy, a kiedy lodziarnia jest otwierana po przerwie zimowej zawsze w Poniedziałek Wielkanocny ustawiają się długie kolejki, bez względu na pogodę. Produktem sztandarowym lodziarni są lody truskawkowo - śmietankowe , bowiem region jest „ kolebką truskawki” a także porzeczkowe, czekoladowe i jagodowe. Należy podkreślić, że sama lokalizacja lodziarni , w miejscowości Nowa Słupia położonej u stóp Łysej Góry (zwanej także Świętym Krzyżem) oraz znanej z corocznego festynu archeologicznego Dymarki Świętokrzyskie, na którym prezentowane są m.in. starożytne metody wytopu żelaza, stanowi uatrakcyjnienie oferty kulinarnej tej jakże bogatej w tradycje okolicy. Piekarnia założona została w 1963 r. przez Stanisława Nogę. Od 2003 r. prowadzi ją syn Ernest, który kontynuuje wypiek pieczywa cenionego w całym regionie. W piekarni stosowane są tradycyjne metody produkcji, bez użycia konserwantów i polepszaczy. Specjalnością piekarni jest chleb mąchocki, wypiekany według rodzinnej receptury na zakwasie z mąki żytniej, który w 2016 roku został laureatem I miejsca w konkursie wojewódzkim Nasze Kulinarne Dziedzictwo -Smaki Regionów. W asortymencie piekarni znajdują się również inne tradycyjne produkty : bułki zwykłe, chleb żytni, chleb wieloziarnisty oraz pieczywo półsłodkie, takie jak: rogale, chałki, obwarzanki, mace. Do wyrobu wszystkich produktów używana jest wysokiej jakości mąka pszenna i żytnia pochodząca z lokalnych młynów. Jest to ok. 7-hektarowe gospodarstwo ekologiczne, z długimi tradycjami, bo ekologicznie gospodarowali już rodzice pani Agaty. Ekologiczna uprawa w tym gospodarstwie jest od 2005 roku (choć właściwie była „od zawsze”); tj. uprawa zgodnie z zasadami rolnictwa ekologicznego z certyfikatem i logo produkcji ekologicznej. Machoccy zajmują się głównie ekologiczną uprawą warzyw i owoców. Ich asortyment oferowany do handlu jest bardzo szeroki; z warzyw uprawiane są: marchew, pietruszka, burak ćwikłowy, seler korzeniowy, pomidor, czosnek, cebula, ogórek, papryka, cebula, cukinia, dynia, ziemniak, fasola szparagowa, kapusta, sałata, koper oraz warzywa spod osłon: pomidor, papryka i ogórek. Owoce: jabłka, gruszki, czereśnie, porzeczka czerwona, orzech włoski, borówka amerykańska, truskawki i maliny. Siane jest również trochę zbóż jako pasza dla kur, bo w sprzedaży są również jaja ekologiczne i… miód.  Owoce i warzywa są sprzedawane odbiorcom indywidualnym w stanie świeżym i przetworzonym, bo gospodarstwo prowadzi rolniczy handel detaliczny. Wszystkie produkty i przetwory są ekologiczne. Oferowane są soki i syropy malinowe i porzeczkowe, dżemy malinowe i truskawkowe, desery z czerwonej porzeczki, powidła śliwkowe, czeko-śliwka, ocet jabłkowy, ketchup cukiniowo-pomidorowy, ogórki kiszone z marchewką, kapusta kiszona  z marchewką, ogórki w zalewie octowej curry, barszcz biały, zakwas z buraków, ćwikła z czosnkiem, śliwki suszone i wędzone, orzechy (obrane), koper suszony.  Dowodem na wysoki standard gospodarstwa są choćby dyplomy i wyróżnienia:  I miejsce w powiecie kieleckim w XVI edycji ogólnokrajowego konkursu Bezpieczne Gospodarstwo Rolne 2018  I miejsce w kategorii Ekologia- Środowisko w finale wojewódzkim XII edycji konkursu  na Najlepsze Gospodarstwo Ekologiczne  I miejsce w konkursie wojewódzkim Nasze Kulinarne Dziedzictwo – Smaki Regionów w 2022r za ekologiczny sok z czerwonej porzeczki. Piekarnia R. Dobrowolski jest wielopokoleniową firmą w Kielcach, która produkuje naturalne, tradycyjne pieczywo bez polepszaczy, spulchniaczy, konserwantów i barwników. Podbudową bochenków chleba są tylko rozczyny i naturalne kwasy. Właściciele od ponad 70 lat nie zmienili receptury swoich wypieków. Chleb jest wytwarzany metodą wielofazową, a wypiekany w piecu ceramicznym. Pieczywo z tej piekarni zostało wielokrotnie docenione i nagrodzone za smak i jakość: Chleb wiejski - I nagroda w konkursie wojewódzkim Nasze Kulinarne Dziedzictwo - Smaki Regionów w 2021 r. oraz nagroda Perła w roku 2022 przyznana przez krajową kapitułę ogólnopolskiego konkursu Nasze Kulinarne Dziedzictwo - Smaki Regionów dla wyjątkowych produktów tradycyjnych. Chleb żytni kielecki - wpisany na listę produktów tradycyjnych prowadzoną przez Ministerstwo Rolnictwa i Rozwoju Wsi, I nagroda w konkursie wojewódzkim Nasze Kulinarne Dziedzictwo - Smaki Regionów w 2013 r. oraz nagroda Perła 2017. Chleb ten posiada znak Jakość Tradycja, który jest przyznawany produktom o najwyższej jakości i wciąż niezmiennej, minimum od 50 lat recepturze. Chleb kielecki pszenno-żytni - I nagroda w konkursie wojewódzkim Nasze Kulinarne Dziedzictwo - Smaki Regionów w 2016 r. Chałka zdobna - I nagroda w konkursie wojewódzkim Nasze Kulinarne Dziedzictwo - Smaki Regionów w 2017 r. oraz nagroda krajowa Perła 2023. Tortownia położona jest w Gminie Górno, w miejscowości Górno-Parcele przy trasie krajowej nr 74 z Kielc do Opatowa. „Zrodziła się” z wielkiej pasji cukierniczej. Torty są robione na zamówienie i nie ma możliwości kupienia „od ręki”. Asortyment i smak tortów zależy od klienta i od okoliczności, na które są zamawiane. Torty tradycyjne Pani Beaty są przekładane kremem zrobionym z jaj, cukru i masła, ubitych na parze. Do kremów Pani Beata używa tylko i wyłącznie masła. Wszystkie składniki do tortów są sprawdzone i wysokiej jakości, owoce kupowane od okolicznych rolników, śmietanka naturalna (nie UHT). Dekoracje tortów tradycyjnych są robione z masy maślanej i owoców, natomiast torty okolicznościowe „współczesne” mają często dekoracje robione na zamówienie klienta, często w drukarce 3D i praktycznie może być spełnione każde marzenie. Torty pani Beaty cieszą się dużym powodzeniem i mają dobrą opinię klientów. Tort wielosmakowy z Górna zdobył w 2022r nagrodę główną w konkursie wojewódzkim Nasze Kulinarne Dziedzictwo - Smaki Regionów. „Europejski Fundusz Rolny na rzecz Rozwoju Obszarów Wiejskich: Europa inwestująca w obszary wiejskie” Aktualizacja strony internetowej www.swietokrzyskakuzniasmakow.pl zrealizowana w ramach operacji \"Wsparcie rozwoju szlaku kulinarnego Świętokrzyska Kuźnia Smaków, jako narzędzia budowania marki lokalnych produktów żywnościowych wysokiej jakości\" realizowanej przez Świętokrzyski Ośrodek Doradztwa Rolniczego w Modliszewicach. Operacja współfinansowana ze środków Unii Europejskiej w ramach Schematu II Pomocy Technicznej „Krajowa Sieć Obszarów Wiejskich” Programu Rozwoju Obszarów Wiejskich na lata 2014-2020. Instytucja Zarządzająca Programem Rozwoju Obszarów Wiejskich na lata 2014-2020 - Minister Rolnictwa i Rozwoju Wsi.", "url": "http://swietokrzyskakuzniasmakow.pl/index.php/pow-kielecki", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb bodzentyński"}