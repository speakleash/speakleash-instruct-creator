{"meta_description": "", "title": "Pierekaczewnik – Wikipedia, wolna encyklopedia", "content": "Pierekaczewnik (biał. перакачаўнік, pierakaczaunik, od ros. pieriekatywat’ – przewałkowywać[1]) – potrawa w formie zapiekanego ciasta z nadzieniem, znana w kuchni tatarskiej, białoruskiej, tureckiej i litewskiej, m.in. wśród mniejszości tatarskiej zamieszkującej Podlasie[2]. Pierekaczewnik sporządza się z ciasta makaronowego, z którego robi się bardzo cienkie (prawie przezroczyste) płaty. Następnie smaruje się je z obu stron masłem lub gęsim tłuszczem i przekłada nadzieniem. Nadzienie może być słodkie np. z twarogu i rodzynek, jabłek lub suszonych śliwek, albo mięsno-warzywne z baraniny, wołowiny, gęsiny lub z mięsa indyka. Płaty przełożone nadzieniem zawija się w rulon, a następnie zwija w spiralę przypominającą skorupę ślimaka. Pierekaczewnik piecze się w okrągłej formie / patelni (dawniej z miedzi[2]). Po dwugodzinnym pieczeniu gotowe ciasto waży ok. 3 kg[2][3]. Przepisy na to ciasto przekazywane są z pokolenia na pokolenie podobno od XVIII w.[2], a dokładny opis jego przygotowywania został opisany w latach 30. XX w.[4] Pierekaczewnik podawany był na gorąco w czasie świąt, ale i na zimno, jako przekąska między posiłkami[2]. Pracochłonność przygotowania sprawia, że pierekaczewnik przygotowuje się w domach tatarskich bardzo rzadko, tylko podczas świąt Bajramy[1][3] lub na specjalne okazje[5]. Można go skosztować w tatarskich gospodarstwach agroturystycznych[1], np. w Kruszynianach[6] lub Bohonikach[7]. Produkt jako pierwszy[8] został wpisany na Listę produktów tradycyjnych Ministerstwa Rolnictwa i Rozwoju Wsi w dniu 20 lipca 2005 roku[1] w województwie podlaskim. Posiada od 20 lipca 2009 r. status Gwarantowanej Tradycyjnej Specjalności[9] – produktu prawnie chronionego w Unii Europejskiej.", "url": "https://pl.wikipedia.org/wiki/Pierekaczewnik", "category": "podlaskie", "sub_category": "Gotowe dania i potrawy", "phrase": "Pierekaczewnik"}