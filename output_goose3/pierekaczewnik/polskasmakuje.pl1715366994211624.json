{"meta_description": "", "title": "Pierekaczewnik", "content": "Przejeżdżając przez wioskę Kruszyniany na Podlasiu nie można się nie zatrzymać, by skosztować tatarskiego pieroga, pierekaczewnika GTS. Ciasto na pierekaczewnik robi się z mąki tortowej, soli, żółtek jaj kurzych, wody i odrobiny oleju. Składniki łączy się i wyrabia ręcznie, aż powstanie elastyczna masa. Jednak największa praca dopiero przed nami: ciasto trzeba podzielić na sześć równych części, a następnie każdą porcję rozwałkować na płat o średnicy aż 70 cm i grubości 1 mm, a potem jeszcze rozciągnąć ręcznie, by warstwa była prawie przezroczysta, ale bez dziur i pęknięć. Każdy płat trzeba posmarować tłuszczem – masłem lub gęsim smalcem, a potem wszystkie sześć ułożyć jeden na drugim. Na wierzchu ostatniego płata rozsmarowuje się farsz, który może być mięsny – wykonany z baraniny, wołowiny, gęsiny lub mięsa indyczego, albo słodki – z białego sera z rodzynkami, z jabłek lub z suszonych śliwek, oczywiście z dodatkiem cukru. Gdy farsz trafi na wierzch ciasta, zwija się je w rulon, a następnie formuje kształt podobny do okrągłej muszli ślimaka. Pierekaczewnik GTS układa się w wysmarowanym masłem okrągłym naczyniu i piecze przez ok. 2 godziny, w 180°C. Gotowa potrawa ma imponujące rozmiary: jej średnica wynosi 26-27 cm, a cała po upieczeniu waży ok. 3 kg. Dzięki pracochłonnemu ręcznemu wałkowaniu i starannemu zwijaniu pieroga, w przekroju widać cieniutkie warstwy ciasta poprzekładane farszem. Ten sposób wyrobu pierekaczewnika nie zmienił się od stuleci i można przypuszczać, że smakuje on dokładnie tak samo jak wtedy, gdy Tatarzy osiedli się na Podlasiu. Sama nazwa potrawy bezbłędnie lokuje ją na wschodnich rubieżach dawnej Rzeczpospolitej – wywodzi się ona bowiem od czasownika „pierekatywat”, który w języku białoruskim i rosyjskim oznacza rozwałkowywanie. Pierekaczewnik robi się przede wszystkim w Kruszynianach i Bohonikach, gdzie do dziś żyją polscy Tatarzy. Podaje się go z okazji Bajramy (lub Bayramy). Tą wspólną nazwą określa się dwie muzułmańskie uroczystości. Kurban bajram, tj. tak zwany bajram duży obchodzony na pamiątkę ofiary Abrahama, trwa cztery dni i jest największym muzułmańskim świętem. Natomiast bajram mały to uroczystość na zakończenie ramadanu (ramadan to dziewiąty miesiąc w kalendarzu muzułmańskim – święty, gdyż właśnie w tym czasie, według tradycji, Archanioł Gabriel podyktował Mahometowi pierwsze wersy Koranu). Podczas obu świąt, w tatarskich rodzinach przygotowuje się pierekaczewnik. Tatarscy mieszkańcy Podlasia są potomkami muzułmanów walczących po stronie Polski, podczas wojny z Turkami, w XVII wieku. Za zasługi dla Rzeczpospolitej, Jan III Sobieski nadał Tatarom kilka wsi, w tym Kruszyniany, w których osiadł na stałe pułkownik Samuel Murza Krzeczowski, bohater bitwy pod Parkanami, który uratował królowi życie. Jadąc na sejm do Grodna, Sobieski zatrzymał się u Krzeczowskiego – niewykluczone, że został podjęty wówczas pierekaczewnikiem. Ciekawostką jest, że ojciec naszego słynnego pisarza, Henryka Sienkiewicza, wywodził się od Tatarów, którzy osiedlili się na terenach dawnej Rzeczpospolitej.", "url": "https://www.polskasmakuje.pl/europejski-system-oznaczen/gts/pierekaczewnik/", "category": "podlaskie", "sub_category": "Gotowe dania i potrawy", "phrase": "Pierekaczewnik"}