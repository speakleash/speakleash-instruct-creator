{"meta_description": "", "title": "Pierekaczewnik", "content": "Jest to przepyszna potrawa, ale bardzo trudna do zrobienia - Małżonek miał przerażenie w oczach na samą myśl o wałkowaniu cienkich warstw ciasta. Chociaż, gdy było już po wszystkim, to bardzo mu smakowało. Z dbałości o zdrowie psychiczne Męża nie będę jednak przyrządzać pierekaczewnika częściej niż raz do roku. Ta potrawa wymaga niestety współpracy dwóch osób, przynajmniej gdy robi się ją pierwsze dziesięć razy ;) Zaprawione w boju tatarskie gospodynie domowe pewnie przygotowują go same w 30 minut z zawiązanymi oczami, niańcząc jednocześnie niemowlę przy piersi.   Na dwie godziny przed zrobieniem ciasta przygotowujemy farsz: mięso siekamy w kostkę, a cebulę bardzo drobno. Na zdjęciu widać, że moja niestety nie jest tak drobno posiekana, ale powinna być! Dodajemy ząbki czosnku przeciśnięte przez praskę o raz przyprawy. Mieszamy porządnie i chowamy farsz do lodówki, żeby się przegryzł.Mąkę przesiewamy, dodajemy do niej sól, 5 żółtek, olej i około 0.5 litra wody. Wyrabiamy porządnie ciasto nawet przez 10 minut, aż będzie elastyczne i w miarę nieklejące - na tym etapie przydadzą się silne męskie dłonie lub porządny robot kuchenny.Następnie dzielimy ciasto na 6 równych porcji i każdą z nich wałkujemy do grubości około 1 milimetra i średnicy około 70 cm. Powinno się wykonywać tę czynność prostym drewnianym wałkiem bez uchwytów, ja niestety takim nie dysponowałam. Może moje ciasto nie wyszło aż tak cienkie i tak szerokie, ale z każdą kolejną warstwą byłam bliżej ideału :) Najwygodniej wałkuje się od środka do zewnątrz, a nie \"w tę i we w tę\". Każdą warstwę rozciągamy, ale tak, aby nie doszło do pęknięć i powstania dziur. Nieskromnie się pochwalę, że moja ostatnia warstwa była już bez dziur :DPodczas gdy jedna osoba wałkuje, druga może już rozpuszczać masło w rondelku. Powinno go być 750 g, ale ja nie wyobrażałam sobie, jak można taką ilość masła umieścić w jednym pierekaczewniku! Użyłam tylko około 2.5 kostki masła, czyli jakieś 500 g.Zgodnie z oryginalnym przepisem, każdą warstwę powinno się przełożyć czystą ściereczką, aby nie doszło do sklejenia kolejnych warstw. Potem jednak przepis nakazuje obficie smarować kolejne warstwy masłem i nakładać jedną na drugą. Tak więc ja wałkowałam warstwy ciasta, a Mąż je namaślał na bieżąco i tak oto pominęliśmy fragment ze ściereczkami.Ostatniej warstwy już nie namaślamy, ale kładziemy na niej uprzednio przygotowany farsz. Następnie zawijamy ciasto w długi rulon, zalepiamy końce i zwijamy rulon w ślimaka. Dla mnie był to najgorszy moment całego pichcenia - ciasto nie chciało się oderwać od stołu i musiałam się wspomagać drewnianą szpatułką. Chyba następnym razem trzeba będzie namaślić stół?!?! W każdym razie, ślimaka umieszczamy w namaślonym prodiżu, a wierzch ślimaka namaślamy resztą masła.Prodiż włączamy do prądu na 2 godziny i 15 minut.Podczas gdy pierekaczewnik się piecze, sprzątamy całą kuchnię zaczynając od zmycia kropel masła z podłogi, zanim ktoś je rozwlecze po całym domostwie :D Następnie ze trzy razy myjemy namaślony stół, zdrapując z niego resztki ciasta. Dopiero potem zabieramy się za mycie naczyń.Po 2 godzinach i 15 minutach w prodiżu okazało się, że nasz pierekaczewnik dosłownie pływał w maśle - na szczęście udało się je bezproblemowo wylać. Potem podważyłam pierekaczewnik płaskim cedzakiem i wyjęłam go na talerz. Nasz pierekaczewnik trochę zjarał się z wierzchu, ale dało się to bez problemu obskrobać. Następnym razem może namaślę wierzch ze dwa razy podczas pieczenia.Jest to najtrudniejsze danie, jakie kiedykolwiek popełniłam - zdobyłam chyba Mount Everest tatarskiej kuchni :)", "url": "http://kokoszkadomowa.blogspot.com/2015/01/pierekaczewnik.html", "category": "podlaskie", "sub_category": "Gotowe dania i potrawy", "phrase": "Pierekaczewnik"}