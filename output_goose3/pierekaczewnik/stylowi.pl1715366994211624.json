{"meta_description": "Kuchnia: Świat kuchni – przepyszne ciasta, niezwykłe torty i desery, sałatki, kuchnie świata. Odkrywaj, kolekcjonuj i smakuj.", "title": "pierekaczewnik kruszyniany Przepis na Pierekaczewnik…", "content": "pierekaczewnik kruszyniany   Przepis na Pierekaczewnik    Przygotowanie ciasta  Do przygotowania ciasta należy użyć następujących proporcji składników: 1 kg przesianej mąki tortowej (typ 450), 1 łyżeczkę soli (10 g), 5 żółtek z jaj kurzych średniej wielkości, 1 łyżkę stołową oleju oraz ok. 0,5 l wody. Wszystkie składniki należy ze sobą połączyć i dokładnie ręcznie wyrobić, aż do momentu uzyskania jednolitej, elastycznej masy. Dopuszcza się zmechanizowanie tego etapu produkcji pod warunkiem osiągnięcia równorzędnego efektu.    Wałkowanie  Wyrobione ciasto należy podzielić na 6 równych części. Następnie każdy kawałek ciasta rozwałkowuje się na płaty o średnicy ok. 70 cm i grubości ok. 1 mm. W celu uzyskania równych płatów bez pęknięć, czynność wykonuje się ręcznie, drewnianym, prostym wałkiem (bez uchwytów). Na zakończenie ciasto należy ręcznie rozciągnąć, żeby uzyskać efekt przejrzystości – nie doprowadzając jednak do powstania dziur i pęknięć.    Składanie warstw  Płaty po rozwałkowaniu odkładamy sukcesywnie na bok, aby uniknąć ich posklejania. Należy je również przykryć ściereczką, by nie wyschły. Następnie płaty należy układać warstwami jeden na drugim, smarując każdy roztopionym masłem. Ma to wpływ na specyficzny charakter produktu, gdyż brak uszkodzeń ciasta pozwala osiągnąć właściwą strukturę produktu.    Na smarowanie poszczególnych warstw zużywa się 0,75 kg masła, które można ew. zastąpić gęsim tłuszczem.    Przygotowanie farszu  Kwintesencją smaku pierekaczewnika jest nadzienie. Pierkaczewnik wytwarza się z następującymi rodzajami farszu:    farsz mięsny  Min. 1 kg mięsa należy pokroić w drobną kostkę. Jeżeli na tym etapie dodawana jest cebula, to nie powinno być jej więcej niż 350 g. Na koniec należy wszystko wymieszać i przyprawić do smaku. W przypadku tego farszu dopuszcza się stosowanie następujących rodzajów mięsa:  1) min. 1 kg surowej baraniny (udziec bez kości z osobników młodych),  2) min. 1 kg surowej wołowiny (wołowina miękka z osobników młodych),  3) min. 1 kg surowej gęsiny lub mięsa z udźca indyka.    Nie dopuszcza się mieszania różnych rodzajów mięsa.    farsz słodki  Do przygotowania farszu słodkiego wykorzystuje się:  1) min. 1,1 kg rozdrobnionego, białego sera (chudego, półtłustego lub tłustego),  2) min. 1 kg rodzynek ,  3) min. 1,1 kg mieszanki rozdrobnionego, białego sera i rodzynek w różnych proporcjach.    Najpopularniejsze nadzienie tego typu wykonuje się z 1 kg białego sera oraz 10 dag rodzynek i cukru do smaku.    farsz owocowy  Zgodnie z tradycją pierekaczewnik może być wykonany również z obranych i pokrojonych w średniej wielkości kostki owoców:  1) min. 1,5 kg jabłek  2) min. 1,5 kg śliwek suszonych    Całość można uzupełnić ok. 10 dag rodzynek i dosłodzić do smaku. Nie można natomiast mieszać rodzajów owoców.    rozłożenie farszu  Na ostatnim – górnym płacie wcześniej ułożonych warstw ciasta, należy równomiernie rozłożyć farsz.    formowanie i wypiek  Ciasto z farszem należy zwinąć w rulon, który następnie składa się na podobieństwo muszli ślimaka tak, aby zmieścić je w okrągłym, wysmarowanym masłem naczyniu. Wierzch pierekaczewnika również należy posmarować masłem. Wypiek trwa przez ok. 2 godziny (dotyczy prodiża, w piekarniku czas będzie krótszy, dlatego co pewien czas ciasto należy kontrolować, aby się nie przypaliło)", "url": "https://stylowi.pl/37238964", "category": "podlaskie", "sub_category": "Gotowe dania i potrawy", "phrase": "Pierekaczewnik"}