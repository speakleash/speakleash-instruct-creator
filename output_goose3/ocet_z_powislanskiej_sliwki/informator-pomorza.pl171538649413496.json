{"meta_description": "Na to pytanie odpowiedzi udzielił doroczny konkurs Konkursu Kulinarnego o Bursztynowy Laur Marszałka Województwa Pomorskiego „Pomorskie Smaki”. Wśród laureatów znalazły się Kaszubskie Bretlingi, których producentem jest Stowarzyszenie Dziedzictwo Kulturowe Szlakiem Północy z Gdyni.", "title": "W jakim lokalnym smakołyku możemy rozsmakować się, będąc na Pomorzu?", "content": "Konkurs „Pomorskie Smaki” ma na celu promocję produktów żywnościowych charakterystycznych dla naszego regionu. Ważną ich cechą jest sposób wytwarzania - z poszanowaniem regionalnych tradycji lub przy wykorzystaniu lokalnych surowców. Jednocześnie plebiscyt buduje markę kulinarną regionu, wskazując potrawy i specjały wywodzące się z tych ziem.    Bursztynowy Laur Marszałka Województwa Pomorskiego przyznawany jest w pięciu kategoriach. W jednej z nich – przeznaczonej dla produktów pochodzenia zwierzęcego, w tym przetworów mięsnych, rybnych, mlecznych i miodów – zwyciężyły Kaszubskie Bretlingi. Ich produkcją zajmuje się Stowarzyszenie Dziedzictwo Kulturowe Szlakiem Północy z Gdyni.    Czym dokładnie jest ten przysmak? Bretling to nic innego jak szprot bałtycki. W wersji nagrodzonej w konkursie ryby panieruje się w mące i w wysokiej temperaturze krótko smaży na głębokim tłuszczu. Przysmak podaje się na ciepło, a najlepiej smakują skropione sokiem z cytryny lub z sosem majonezowo-chrzanowym. Przekąska ta znana jest w pomorskich barach i restauracjach przynajmniej od lat 70. ubiegłego stulecia. Inspiracją do powstania tej potrawy, były popularne w Śródziemnomorzu małe, suszone rybki, powszechnie wykorzystywane jako szybka przekąska. Bretlingi są do nich podobne. Różnica polega na tym, że są one smażone, a nie suszone. W maju 2021 roku przysmak został wpisany przez Ministerstwo Rolnictwa i Rozwoju Wsi na Listę Produktów Tradycyjnych.    Do tegorocznej edycji konkursu zgłoszono łącznie 56 produktów. Kaszubskie Bretlingi zwyciężyły w jednej z kategorii. W pozostałych nagrodzone zostały: • mirabelka do mięs i deserów z firmy Fungopol z Brus (kategoria: produkty pochodzenia, roślinnego, w tym przetwory: owocowe, warzywne, z grzybami), • piwo Tafel z gdańskiego Browaru PG4 (kategoria: napoje, w tym alkoholowe i bezalkoholowe) • Deser Żuławskich Kolejarzy wyprodukowany przez PHU Opitz Beata z Żelichowa kategoria: produkty zbożowe i cukiernicze), • ocet z powiślańskiej śliwki z gospodarstwa rolnego Elżbiety i Ryszarda Szczukowskich z Rakowca koło Kwidzyna (kategoria: inne produkty, w szczególności łączące surowce roślinne ze zwierzęcymi).  W konkursie udział mogli wziąć przedsiębiorcy, koła gospodyń wiejskich, indywidualni wytwórcy oraz gospodarstwa agroturystyczne, które prowadzą działalność w zakresie produkcji żywności na terenie województwa pomorskiego.    Laureaci pierwszych miejsc w każdej z kategorii, oprócz statuetki Bursztynowego Lauru Marszałka Województwa Pomorskiego, otrzymają nagrody finansowe w wysokości 1000 zł.    Dziewięć produktów, które wzięły udział w konkursie „Pomorskie smaki”, otrzymało również nominacje Polskiej Izby Produktu Regionalnego i Lokalnego do ogólnopolskiego plebiscytu „Nasze Kulinarne Dziedzictwo – Smaki Regionów”. Przysmaki te powalczą o statuetkę Perły. Wśród nich znalazły się wspomniane Kaszubskie Bretlingi, a także: twaróg świeży naturalnie tradycyjny – półtłusty kostka, miód leśny spadziowo-nektarowy, mirabelka do mięs i deserów, ocet z powiślańskiej śliwki, piwo Tafel, beza z kaszubską maliną, Deser Żuławskich Kolejarzy oraz podwędzone ozorki wołowe wolno gotowane w aromatycznym auszpiku.", "url": "https://informator-pomorza.pl/artykul/w-jakim-lokalnym-smakolyku-mozemy-rozsmakowac-sie-bedac-na-pomorzu", "category": "pomorskie", "sub_category": "Inne produkty ", "phrase": "Ocet z powiślańskiej śliwki"}