{"meta_description": "Gospodarstwo Rolne Elżbiety i Ryszarda Szczukowskich w Rakowcu koło Kwidzyna to już trzykrotny laureat Konkursu Kulinarnego o Bursztynowy Laur Marszał...", "title": "Apetyt na Pomorskie. Piernik z Powiśla już czeka, by powalczyć o Perłę 2023", "content": "Założyliśmy gospodarstwo rolne z myślą, aby nasi klienci mogli – tak, jak i my – zakochać się w wyjątkowym smaku powiślańskich śliwek – przekonują właściciele gospodarstwa. - Przygotowujemy lokalne przetwory ze śliwek, które są uwielbiane nie tylko przez mieszkańców woj. pomorskiego, ale i całej Polski! Jesteśmy dumni z tego, że produkowane przez nas wyroby zostały wpisane na listę produktów tradycyjnych prowadzoną przez Ministerstwo Rolnictwa i Rozwoju Wsi. Państwo Szczukowscy przetwory produkują ze śliwek węgierek, które dojrzewają w powiślańskich sadach – w okolicy Kwidzyna. - Wszystkie nasze produkty powstają przy użyciu siły rąk, co tym bardziej czyni je wyjątkowymi! Przekonaj się, że wyroby produkowane w małej, rodzinnej manufakturze przetworów, zachwycają swoim smakiem i są przygotowane z należytą starannością – tak zachęcają do odwiedzin swojego gospodarstwa, prowadzonego na ekologicznych zasadach. - Wytwarzam produkty, które robiła moja mama i przy okazji są produktami regionalnymi. Jest to powiślańska śliwka w occie, ocet z powiślańskiej śliwki, a ostatnio jest to staropolski piernik z Powiśla. Piernik ten był tutaj produkowany przez moją mamę. A czym się różni od staropolskiego piernika? Nadzieniem. Ten piernik ma tylko jedną warstwę powideł, a resztę warstw do przełożenia stanowią różne dżemy – wyjaśnia Elżbieta Szczukowska. Bursztynowy Laur Marszałka Województwa „Pomorskie Smaki\" 2023 to nie jedyne trofeum, jakie w tym roku mogą zdobyć państwo Szczukowscy. Podczas finału tego konkursu siedem produktów z województwa pomorskiego – w tym piernik staropolski z Powiśla - otrzymało nominacje Polskiej Izby Produktu Regionalnego i Lokalnego, a co za tym idzie, będą reprezentować województwo pomorskie podczas ogólnopolskiego konkursu „Nasze Kulinarne Dziedzictwo – Smaki Regionów\" i mają szansę na zdobycie nagrody „Perła 2023” . Konkurs ten zorganizowany zostanie podczas targów w Poznaniu, które zaplanowano w terminie 29 września – 1 października 2023 r. Rozczyniony piernik Elżbiety Szczukowskiej już czeka, by powalczyć o nagrodę.", "url": "https://www.zawszepomorze.pl/artykul/9975,rozczyniony-piernik-staropolski-z-powisla-juz-czeka-by-powalczyc-o-perle-2023", "category": "pomorskie", "sub_category": "Inne produkty ", "phrase": "Ocet z powiślańskiej śliwki"}