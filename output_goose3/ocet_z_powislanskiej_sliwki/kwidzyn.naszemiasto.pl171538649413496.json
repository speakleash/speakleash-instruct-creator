{"meta_description": "Certyfikatem „Doceń polskie” nagrodzono wyroby Stowarzyszenia Mieszkańców i Sympatyków Wsi Rakowiec. To śliwka w occie oraz ocet śliwkowy. Oba produkty otrzymały dodatkowo tytuł Top Produkt - zarezerwowany dla żywności z maksymalnymi ocenami.", "title": "Rakowiec: Powiślańska śliwka i ocet z certyfikatem \"Doceń polskie\"!", "content": "Program „Doceń polskie” ma promować wysokiej jakości produkty dostępne na polskim rynku oraz posiadające „polski akcent”. Uczestnictwo w programie gwarantuje producentowi szerokie wsparcie promocyjne na różnych płaszczyznach i za pośrednictwem różnych nośników informacji – za pośrednictwem mediów tradycyjnych jak i elektronicznych. Honorowy patronat nad programem sprawuje minister rolnictwa i rozwoju wsi. Podczas osiemnastej Certyfikacji, która odbyła się 28 października w Hotelu Szafran, w Czeladzi k. Katowic, certyfikat otrzymały dwa produkty: powiślańska śliwka w occie oraz ocet z powiślańskiej śliwki. Oba te produkty znajdują się na liście produktów tradycyjnych prowadzonej przez Ministerstwo Rolnictwa i Rozwoju Wsi. Warto dodać, że w całym województwie pomorskim są 173 produkty wpisane na tę ministerialną listę. Więcej, bo aż 200, ma tylko województwo podkarpackie. Śliwka i ocet jako produkty regionalne stały się kulinarnymi wizytówkami powiatu i są promowane przy wielu okolicznościowych imprezach.", "url": "https://kwidzyn.naszemiasto.pl/rakowiec-powislanska-sliwka-i-ocet-z-certyfikatem-docen/ar/c8-3571850", "category": "pomorskie", "sub_category": "Inne produkty ", "phrase": "Ocet z powiślańskiej śliwki"}