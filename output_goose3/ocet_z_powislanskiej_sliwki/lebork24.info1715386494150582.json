{"meta_description": "", "title": "Najlepsze pomorskie przysmaki, „Bursztynowy Laur Marszałka” dla….", "content": "W jakim lokalnym smakołyku możemy rozsmakować się, będąc na Pomorzu ? Na to pytanie odpowiedzi udzielił doroczny konkurs Konkursu Kulinarnego o Bursztynowy Laur Marszałka Województwa Pomorskiego „Pomorskie Smaki”. Konkurs ten ma na celu promocję produktów żywnościowych charakterystycznych dla naszego regionu. Ważną ich cechą jest sposób wytwarzania, z poszanowaniem regionalnych tradycji i przy wykorzystaniu lokalnych surowców. Jednocześnie plebiscyt buduje markę kulinarną regionu, wskazując potrawy i specjały wywodzące się z tych ziem. Do tegorocznej edycji konkursu zgłoszono łącznie 56 produktów. Zwycięzcami w poszczególnych kategoriach zostali: • produkty pochodzenia zwierzęcego, w tym produkty i przetwory: mięsne, z ryb, mleczne i miody – Kaszubskie Bretlingi (szproty), których producentem jest Stowarzyszenie Dziedzictwo Kulturowe Szlakiem Północy z Gdyni, • produkty pochodzenia roślinnego, w tym przetwory: owocowe, warzywne, z grzybami – mirabelka do mięs i deserów z firmy Fungopol z Brus, • napoje, w tym alkoholowe i bezalkoholowe – piwo Tafel z gdańskiego Browaru PG4, • produkty zbożowe i cukiernicze – Deser Żuławskich Kolejarzy wyprodukowany przez PHU Opitz Beata z Żelichowa, • inne produkty, w szczególności łączące surowce roślinne ze zwierzęcymi – ocet z powiślańskiej śliwki z gospodarstwa rolnego Elżbiety i Ryszarda Szczukowskich z Rakowca koło Kwidzyna. W konkursie udział mogli wziąć przedsiębiorcy, koła gospodyń wiejskich, indywidualni wytwórcy oraz gospodarstwa agroturystyczne, które prowadzą działalność w zakresie produkcji żywności na terenie województwa pomorskiego. Laureaci pierwszych miejsc w każdej z kategorii, oprócz statuetki Bursztynowego Lauru Marszałka Województwa Pomorskiego, otrzymają nagrody finansowe w wysokości 1000 zł. Podczas finału konkursu „Pomorskie smaki” dziewięć produktów z naszego regionu otrzymało nominacje Polskiej Izby Produktu Regionalnego i Lokalnego, a co za tym idzie będą reprezentować województwo pomorskie podczas ogólnopolskiego konkursu „Nasze Kulinarne Dziedzictwo – Smaki Regionów”. Szansę na zdobycie nagrody Perły 2022 mają: Kaszubskie Bretlingi (Stowarzyszenie Dziedzictwo Kulturowe Szlakiem Północy), twaróg świeży naturalnie tradycyjny – półtłusty kostka (Okręgowa Spółdzielnia Mleczarska Maluta w Nowym Dworze Gdańskim), miód leśny spadziowo-nektarowy (Ekologiczne Gospodarstwo Pszczelarskie Eko-Barć z Biernatki), mirabelka do mięs i deserów (Fungopol), ocet z powiślańskiej śliwki (gospodarstwo rolne E.R. Szczukowscy), piwo Tafel (Browar PG4), beza z kaszubską maliną (Piekarnia Cukiernia Bernard i Jacek Jarzębińscy z Kościerzyny), Deser Żuławskich Kolejarzy (PHU Opitz Beata) oraz podwędzone ozorki wołowe wolno gotowane w aromatycznym auszpiku (restauracja PG4).", "url": "https://www.lebork24.info/2022/09/07/najlepsze-pomorskie-przysmaki-bursztynowy-laur-marszalka-dla/", "category": "pomorskie", "sub_category": "Inne produkty ", "phrase": "Ocet z powiślańskiej śliwki"}