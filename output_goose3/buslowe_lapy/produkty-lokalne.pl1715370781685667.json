{"meta_description": "", "title": "Busłowe łapy, drożdżowy przysmak ze wschodu. Pieczone na powitanie bocianów", "content": "W kształcie bocianich łap, bo wypiekane na ich powrót po zimowej nieobecności. Lub, kiedy powrót się opóźniał by przywołać je do gniazda i przywołać szczęście. Ponieważ przyloty tych ptaków zbiegał się z prawosławnym świętem Zwiastowania Bogurodzicy to busłowe łapy (busieł – bocian w gwarze) stały się jednym z przysmaków tego dnia, ale też Świąt Zmartwychwstania, które obchodzone są zgodnie z kalendarzem juliańskim. Bociany to symbol wracającego życia i w wielu regionach, szczególnie wschodnich, strażnik domowego ogniska. Też w okolicach Podlasia bohater wielu legend i podań. Jedno z nich mówi, że pewien człowiek, otrzymał torbę z różnego rodzaju “gadami”, którą miał wyrzucić. Jednak nie posłuchał i ukryte w worze stwory rozpełzły się po całym świecie dlatego został zamieniony w bociana, którego zadaniem jest zbieranie gadów - można przeczytać w „Ukraińska mowa ta ji howori” J. Rudnickoho wydanej w 1977r., którą w opisie obyczaju przywołuje MOKSiR w Kleszczelach. Powrotu bocianów wyczekiwano. Każdy liczył, że zobaczy pierwszego w locie, co zapowiadało powodzenie a jeszcze bardziej, że któryś osiedli się jego gospodarstwie. W odpowiedni też sposób świętowano piekąc na ich powitanie specjalne bułki. Przylot ptaków zbiegał się z wiosennym przesileniem i świętami Zmartwychwstania. Według wyznawców prawosławia bociany w gniazdach powinny osiąść do dnia Zwiastowania, który przypada zgodnie z kalendarzem juliańskim. Połączenie ludowej i religijnej wiary sprawiło, że busłowe łapy stały się jednym z ciast spożywanych w okresie przygotowań do zmartwychwstania. Bułki w kształcie bocianich łap to drożdżowe ciasto smażone na głębokim tłuszczu bez których trudno o przygotowania do prawosławnej Wielkanocy. Busłowe łapy to przysmak z podlaskiego, a swoje korzenie ma w kuchni białoruskiej. Tradycje ich wypiekania kultywowane są w domach, ale też na różnego rodzaju warsztatach między innymi w gminie Kleszcze w powiecie hajnowskim. Żeby nauczyć się wypieku bocianich łap można tez wybrać się do Choroszczy w powiecie białostockim. Także tam organizowane są warsztaty kulinarne, których bohaterami są drożdżowe łapy. Przepisy na busłowe łapy są różne. Niektóre pomijają jaja i taki wam podpowiadamy. Jest to przepis Luby Sakowicz z Michałowa, którym podzieliła się z czytelnikami portalu cerkiew.pl Drożdże trzeba rozrobić w ciepłej wodzie z dodatkiem cukru i odstawić na dwie godziny w ciepłym miejscu. Kiedy wyrośnie mieszamy i dodajemy startej marchwi, która daje kolor i słodycz oraz mąkę. Tej tak dużo by ciasto nabrało konsystencji i odchodziło od rąk. Kiedy już będzie dobrze wyrobione ponownie trzeba je odstawić w ciepłe miejsce i poczekać jak wyrośnie. Z ciasta formuje się bułki w kształcie bocianiej łapy i smaży na głębokim dobrze rozgrzanym oleju rzepakowym. Można je posypać cukrem pudrem.", "url": "https://produkty-lokalne.pl/buslowe-lapy-drozdzowy-przysmak-ze-wschodu-pieczone-na-powitanie-bocianow,580", "category": "podlaskie", "sub_category": "Wyroby piekarnicze i cukiernicze", "phrase": "Busłowe łapy"}