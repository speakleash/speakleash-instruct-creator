{"meta_description": "", "title": "Powiat Hajnówka :: PIECZENIE BUSŁOWEJ ŁAPY - relacja", "content": "„Busłowa łapa” to obrzędowe ciasto drożdżowe w kształcie bocianich łap (z gwary „busłowych” od słowa „busieł” – bocian). W dniu Zwiastowania Najświętszej Marii Panny (z gwary Błahowieszczenie) – 25 marca, 7 kwietnia ( wg. kalendarza juliańskiego) przestrzeń każdego domu wypełniał aromatyczny zapach drożdżowych bułeczek. Wierzono, że w dniu Zwiastowania bociany ostatecznie wracają do domów, a że od dawien dawna uznawane są strażników gospodarstwa, każdemu z gospodarzy zależało, by bociek osiedlił się na dachu akurat jego domu. Pewną formą zachęty miały być właśnie owe „busłowe łapy”. Bocian (busioł), ptak powszechnie spotykany na Podlasiu, to tradycyjnie jeden ze zwiastunów przychodzącej wiosny (razem z jaskółką). Jest to ptak powszechnie szanowany, bohater wielu ludowych wierzeń i legend. Według jednej z nich, zapisanej właśnie na Podlasiu w drugiej połowie XIX w., w bociana został zamieniony człowiek, który miał wyrzucić torbę z różnego rodzaju “gadami” (odpowiednik puszki Pandory), jednak nie zrobił tego, przez co “gady” rozprzestrzeniły się na ziemi – musi więc teraz chodzić i je zbierać. Tekst: Скуоль взявся бусьол? (Запис із Більщини) , zaczerpnięty z książki J. Rudnickoho „Ukraińska mowa ta ji howori” Kanada Winnipeg 1977r. Obrzęd pieczenia bocianich drożdżówek jest corocznie kontynuowany – na zajęciach we wsiach okolic Sak. Organizatorzy zapraszają grupy szkolne i turystów w kwietniu następnego roku. Do Zaleszan warto zajechać planując wiosenne wycieczki. To wieś z ciekawą choć tragiczną historią, tu znajduje się Żeński Dom zakonny pw. Św. Wielkomęczennicy Katarzyny, a w odległości kilku kilometrów Męski Monaster Św. Dymitra Sołuńskiego, XVII I- wieczna cerkiew z cudowną ikoną św. Dymitra. Gwarantuję, że napotkani mieszkańcy chętnie opowiedzą o przypadkach cudownych uzdrowień.", "url": "http://powiat.hajnowka.pl/aktualnosci/print/pieczenie-buslowej-lapy-relacja", "category": "podlaskie", "sub_category": "Wyroby piekarnicze i cukiernicze", "phrase": "Busłowe łapy"}