{"meta_description": "", "title": "Busłowe łapy na powitanie wiosny — Zielony Koperek", "content": "Wszystko ma swój czas i miejsce. Także pory roku. Mamy to szczęście, że pod naszą szerokością geograficzną są cztery – jest i wiosna, i lato, i jesień, i zima. W zasadzie lubię wszystkie. Nie gardzę śniegiem i mrozem, uwielbiam piękne, czerwone i żółte, spadające liście. Ale mimo wszystko to wiosna cieszy mnie najbardziej. Drzewa robią się tak zielone, że czasem zastanawiam się, czy ktoś nie podreperował ich koloru w programie graficznym, dzień staje się dłuższy, słońce wygrywa z chmurami, ptaki ćwierkają…no normalnie sielanka. Tylko w tym roku jakoś się wiośnie nie spieszy. Ale od czego są sprawdzone sposoby na przepędzenie zimy? Pierwszy uniwersalny – topienie Marzanny. Drugi, typowo podlaski – pieczenie busłowych łap. I dziś trochę o nim opowiem. A to dlatego, że właśnie tak w Mielniku przywitaliśmy wiosnę…przynajmniej tę kalendarzową… Busłowe łapy to bułki z ciasta drożdżowego, które niegdyś, na Podlasiu, pieczono w każdym, wiejskim domu, w dniu Święta Zwiastowania NMP. Miało to związek z porzekadłem: „na zwiastowanie przybywaj bocianie”, zgodnie z którym ostatnie bociany powinny powrócić właśnie do dnia święta zwiastowania, czyli 25 marca. Dlaczego “busłowe”? Bo “busioł” w gwarze, to własnie “bocian”, a bułki kształtem mają przypominać jego łapy. Dawniej, gospodarze wkładali takie wypieki do bocianich gniazd, aby powracające ptaki zachęcić do osiedlania się w ich zagrodach. Bo bociany to nie tylko zwiastuny wiosny. Miały również przynieść szczęście gospodarstwu i ludziom w nim zamieszkującym. Tradycja ta, jak wiele innych, zaczęła zanikać. Dziś nawet Marzannę topi się coraz rzadziej…ale nie w Mielniku. U nas wiosna powinna zacząć się najszybciej, bo i łapy upieczone w ilościach masowych, a Marzanna zanim porwał ją nurt Bugu, została potraktowana ogniem, niemal piekielnym. Chyba nikt nie ma wątpliwości, że zasłużyliśmy, aby wiosna w końcu do nas zawitała?", "url": "https://zielonykoperek.pl/2013/03/busowe-apy-na-powitanie-wiosny.html", "category": "podlaskie", "sub_category": "Wyroby piekarnicze i cukiernicze", "phrase": "Busłowe łapy"}