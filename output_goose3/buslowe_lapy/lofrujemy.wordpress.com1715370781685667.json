{"meta_description": "Wiosna już tuż, tuż, a bociany powoli wracają do Polski. Szczególnie dużo jest ich w północno-wschodniej części naszego kraju, gdzie znajduje się Podlaski Szlak Bociani. Ptaki te są ważnym symbolem w kulturze ludowej tamtego regionu Polski. Poznajmy zatem przysmak, którym obdarowywano bociany, gdy te pojawiały się na podlaskich wsiach.", "title": "Busłowe łapy, czyli witamy wiosnę na Podlasiu", "content": "Postanowiliśmy powrócić ze wpisem dotyczącym kuchni regionalnej. Pierwsze bociany dotarły już do Polski, więc to najlepszy czas, by przybliżyć Wam pewien podlaski smakołyk… Może skusicie się i przetestujecie go w domu? Jak już wspominaliśmy we wpisie dotyczącym fafernuchów, jakiś czas temu Jadzia przygotowała – na potrzeby pracy – cykl filmików o polskiej kuchni regionalnej. Przetestowaliśmy wówczas wiele smakowitych przepisów. Pasja do lokalnych potraw została nam do dziś 🙂 Nie zwlekajmy więc i wybierzmy się we wspólną podróż na wiosenne Podlasie! Przypomnijmy, Podlasie leży w północno-wschodniej części naszego kraju. Jest to bardzo interesująca kraina, ponieważ przenikają się tu kultury: polska, prawosławna, tatarska. Również w tamtejszych potrawach odnajdziemy różnorodne wpływy – np. z kuchni litewskiej, białoruskiej, tatarskiej czy dawnych Prus. A czym są tajemnicze busłowe łapy? To nic innego, jak drożdżowe bułeczki w kształcie pięciopalczastych lub trójpalczastych łap bociana. Były popularne do XX w. nie tylko na Podlasiu, ale również na Kurpiach. Busłowe łapy wkładało się do gniazd bocianów na Święto Zwiastowania Najświętszej Maryi Panny, które przypada na 25 marca. W ten sposób świętowano początek wiosny oraz zachęcano ptaki do powrotu do swoich starych gniazd. Wierzono również, że jeśli bocian założy gniazdo w danym gospodarstwie, przyniesie domownikom dobrobyt oraz duże zbiory. Skąd nazwa w formie „busłowe łapy”? W tamtejszej gwarze bociany określane są jako”busieły”, stąd przysmaki te, to nic innego, jak bocianie nogi. Z tymi ptakami wiąże się kilka ciekawych wierzeń i porzekadeł. Jedno z nich mówi, że w momencie, gdy bocian krążył nad gospodarstwem, podnoszono bułkę/busłową łapkę i wołano „Busoł, busoł/Busioł, busioł, tut twoja łapka, tut twoja chatka”, co miało zachęcić ptaka do wylądowania i zamieszkania w konkretnym miejscu. Inne popularne powiedzenie brzmiało „Na Zwiastowanie przybywaj bocianie”. Łączyło ono sferę religijną z kalendarzową i określało czas, kiedy można spodziewać się powrotu pierwszych bocianów do Polski. Pisząc o busłowych łapach nie możemy nie wspomnieć o Podlaskim Szlaku Bocianim. Powstał on w 2002 r. i rozciąga się przez najcenniejsze tereny zielone na Podlasiu m.in. parki narodowe: Białowieski, Narwiański, Biebrzański oraz Wigierski. Szlak przebiega również przez Tykocin, o którym szerzej chętnie opowiemy przy innej okazji… Niewątpliwie bociany są ważnym symbolem w kulturze ludowej tamtego regionu Polski. Poznajmy zatem przysmak, którym obdarowywano te dumne ptaki, gdy tylko pojawiały się na podlaskich wsiach. Busłowe łapy są postnym daniem – jest w nich niewiele cukru, a dodatkową słodycz zapewnia duża ilość marchewki. Poniżej przedstawiamy przepis na bułeczki, a dla dociekliwych umieszczamy film z przygotowania tego dania. Nam nie pozostaje nic innego, jak życzyć Wam smacznego 🙂 Oczywiście zachęcamy do przetestowania przepisu. olej do nasmarowania dłoni i do smażenia • Lekko podgrzane mleko wlewamy do miski. Dodajemy łyżkę cukru, mąki i drożdże. Całość mieszamy i odstawiamy na dwie godziny do wyrośnięcia. • Do wyrośniętego zaczynu wsypujemy mąkę i mieszamy bardzo delikatnie do połączenia się składników. • Do masy dodajemy startą marchewkę i zagniatamy ciasto na stolnicy. • Wyrabiamy je, aż będzie gładkie i elastyczne. Nie dodawajmy zbyt dużo mąki do podsypania stolnicy. Spowoduje ona, że ciastka będą się szybciej przypalać podczas smażenia. • Po tym czasie ponownie chwilę wyrabiamy je na stolnicy. • Łyżką nabieramy kawałek ciasta i formujemy z niego kształt bocianiej łapki. By łatwiej pracować z ciastem, możemy lekko natłuścić dłonie. • Nożem robimy dwa lub cztery nacięcia – w ten sposób wykonamy bocianie palce. • Zanim zaczniemy formować bocianie łapki, możemy zacząć nagrzewać olej do ich smażenia. Jeśli naszykowaliśmy już bułeczki, a olej jeszcze się nie nagrzał, poczekajmy chwilę. Dzięki temu ciasto zdąży trochę urosnąć. • Do nagrzanego oleju wrzucamy pojedynczo bułeczki i smażymy z dwóch stron na złoty kolor. • Usmażoną bułeczkę wykładamy na ręcznik papierowy do odsączenia z nadmiaru tłuszczu. Opcjonalnie możemy słodycze posypać cukrem pudrem lub polewą. • Uwaga! W oryginalnym przepisie busłowe łapy z jednej strony są mocniej przysmażone na brązowy kolor, ponieważ bocian chodzi zwykle po błocie i ma brudne stopy. Każdy z naszych wpisów będziemy opatrywać serią hasztagów, które będą stanowić dla Was informacje dot. danego miejsca.", "url": "https://lofrujemy.wordpress.com/2021/03/14/buslowe-lapy-czyli-witamy-wiosne-na-podlasiu/", "category": "podlaskie", "sub_category": "Wyroby piekarnicze i cukiernicze", "phrase": "Busłowe łapy"}