{"meta_description": "", "title": "Busłowe Łapy - Bocianopedia.pl", "content": "Dawniej, wczesną wiosną, na powitanie bocianów mieszkańcy Podlasia i Krupi, tj. północno-wschodniej części Mazowsza, piekli „busłowe łapy”. Są to drożdżowe bułki w kształcie pięciopalczastych bocianich łap. „Busieł” według tamtejszej gwary oznacza bociana, stąd nazwa wypieków. Owe bułki były pieczone na Święto Zwiastowania Najświętszej Maryi Panny, które przypada na dzień 25 marca. Jest to związane z rozpoczynającą się w tym okresie wiosną. Zgodnie z porzekadłem „ Na zwiastowanie przybywaj bocianie”, powinien on powrócić z ciepłych krajów najpóźniej do dnia Święta Zwiastowania. Ludzie wierzyli, że wkładając do gniazda bocianiego „busłowe łapy”, zwabią bociana do gniazda znajdującego się na ich posesji, a dzięki temu szczęście i dostatek nie opuści ich przez cały rok. Zdarzają się miejsca, gdzie ten zwyczaj przetrwał do dnia dzisiejszego.", "url": "http://www.bocianopedia.pl/bociany-i-bocki/bocian-i-czlowiek-czyli-nasz-powszechnie-lubiany-sasiad/buslowe-lapy/209", "category": "podlaskie", "sub_category": "Wyroby piekarnicze i cukiernicze", "phrase": "Busłowe łapy"}