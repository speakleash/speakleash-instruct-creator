{"meta_description": "Rasa ta jest hodowana w Polsce w województwach południowo-zachodnich, głównie na Dolnym Śląsku i Śląsku Opolskim. Stanowi 6 % pogłowia bydła w Polsce. Jest", "title": "Rasa czerwono-biała (czb) | ppr.pl", "content": "Rasa ta jest hodowana w Polsce w województwach południowo-zachodnich, głównie na Dolnym Śląsku i Śląsku Opolskim. Stanowi 6 % pogłowia bydła w Polsce. Jest rasą wcześnie dojrzewającą. Pierwsze wycielenia następują w wieku 25-32 miesięcy życia jałówek, gdy masa ich ciała wynosi 320-400 kg. Ciąża trwa średnio 277 dni, a okres międzywycieleniowy - 380-410 dni. Wysokość w kłębie buhajów wynosi 130-138 cm, a krów - 125-130 cm. Masa ciała buhajów wynosi 900-1100 kg, a krów - 500-860 kg. Wydajność mleka wynosi 3000-6000 kg, o zawartości tłuszczu - 3,8-4,5 %. Rekordowe wydajności mleka przekraczają 11 000 kg w całym okresie laktacji. Krowy kontrolowane w roku 1991 dały średnio 4228 kg mleka, o zawartości tłuszczu - 3,87 % i białka - 3,23 %.  Bydło tej rasy dobrze wykorzystuje pasze, szczególnie objętościowe. Dobowe przyrosty buhajów opasanych wynosiły 1000-1350 g, a wydajność rzeźna opasów - 58-63 %. Od roku 1970 w kilku stadach stosowane jest krzyżowanie polepszające - krowy rasy czb są unasieniane nasieniem buhajów rasy holsztyńsko-fryzyjskiej odmiany czerwono-białej, a także nasieniem buhajów mieszańców tych ras o zróżnicowanym udziale genów bydła rasy hf. Wyniki są zbieżne z przedstawianymi u rasy czarno-białej hodowanej w Polsce.", "url": "http://www.ppr.pl/rolnictwo/produkcja-zwierzeca/rasa-czerwono-biala-czb-1086", "category": "małopolskie", "sub_category": "Mięso świeże oraz produkty mięsne", "phrase": "Wołowina z krowy rasy polskiej czerwono-białej"}