{"meta_description": "", "title": "Tak było na Dniach Sokółki [6 fotogalerii] – SOKÓŁKA – Gmina Sokółka", "content": "Mnóstwo dobrej zabawy zagwarantowali mieszkańcom Sokółki organizatorzy tegorocznych Dni Miasta, które odbyły się w sobotę 11 i niedzielę 12 czerwca. Na wspólne świętowanie zaprosiła Burmistrz Sokółki Ewa Kulikowska. Współorganizatorami imprezy byli: Sokólski Ośrodek Kultury oraz Ośrodek Sportu i Rekreacji w Sokółce. Atrakcje zaplanowane na sobotę 11 czerwca odbyły się na placu przed kinem „Sokół”, gdzie przygotowano festyn pn. Promocja dziedzictwa kulturowego i kulinarnego – „Spotkanie kultur pogranicza”. Projekt zrealizowała Gmina Sokółka ze środków Europejskiego Funduszu Rolnego na rzecz Rozwoju Obszarów Wiejskich. Impreza miała na celu wspieranie działalności i aktywizację społeczności lokalnej poprzez pielęgnowanie dziedzictwa kulturowego i kulinarnego naszego regionu. Od rana uliczkę przy kinie wypełniły stragany, gdzie można było kupić lokalne wyroby spożywcze i rękodzielnicze. Wystawcy oferowali swoje produkty w ramach odbywającego się tego dnia III Jarmarku Św. Antoniego. Występy sceniczne zainaugurowała sokólska Kapela „U Mundka”. Po niej wystąpił – debiutujący przed publicznością – Zespół Regionalny Sokólskiego Ośrodka Kultury, prowadzony przez Ewę Dębko. Kolejnym punktem programu było oficjalne rozpoczęcie festynu przez Burmistrz Sokółki Ewę Kulikowską. Pani Burmistrz życzyła wszystkim udanej zabawy i zachęciła do korzystania z licznych atrakcji. Burmistrz Sokółki powitała również delegację z miasta partnerskiego Sokółki – Orzysza na czele z Sekretarz Gminy Orzysz Moniką Łępicką – Gij, a także Burmistrza Ustrzyk Dolnych Bartosza Romowicza. Następnie Pani Burmistrz zaprosiła Burmistrza Ustrzyk Dolnych i przedstawiciela Burmistrza Piwnicznej – Zdroju – Dariusza Rzeźnika do podpisania deklaracji o współpracy. Sokółka, Ustrzyki Dolne i Piwniczna – Zdrój wyraziły tym samym gotowość do nawiązania współpracy w zakresie kultury, sportu, turystyki i rekreacji, oświaty i wychowania, promocji, wspólnych przedsięwzięć z wykorzystaniem środków finansowych z funduszy zewnętrznych, ochrony środowiska, współpracy zagranicznej, gospodarki komunalnej, infrastruktury drogowej. Po podpisaniu umów przed publicznością wystąpiły dzieci ze szkoły Podstawowej nr 1 w Sokółce oraz uczniowie białoruskiej placówki oświatowej z Grodna, z którą współpracuje sokólski Zespół Szkół Ogólnokształcących. Młodych artystów nagrodzono gromkimi brawami. Następnie na scenie zaprezentowały się zespoły regionalne z Polski. Publiczność porwały do tańca znane i lubiane zespoły „Cygańskie Serca”, Tatarski Zespół Taneczno – Wokalny „Buńczuk”, Zespół Estradowy Białoruskiej Pieśni Ludowej „Kalinka” i Regionalny Zespół „Dolina Popradu” z Piwnicznej-Zdroju. Imprezie towarzyszyły pokazy i degustacje kuchni białoruskiej, cygańskiej, tatarskiej i góralskiej, przygotowane przez wytwórców tradycyjnej lokalnej żywności. Wszyscy mogli spróbować potraw charakterystycznych dla danej kuchni. Sasznie z mięsem i twarogiem, blinczyki z twarogiem i owocami, syrniki z twarogiem oraz bliny przygotowała Halina Raducha Prezes Dąbrowskiego Stowarzyszenia Produktu Lokalnego (kuchnia białoruska); almałyk (bardziej znany jako pierekaczewnik), kołduny i halwę – Maria Radecka (kuchnia tatarska); kociołek cygański, placek cygański i placki z jabłkiem – Agata Iwanowska ze Stowarzyszenia „Dziedzictwo Kulturowe Igrył” (kuchnia cygańska); oscypki, bryndze, kołacze, dziadki kokuszczańskie, chleby wypiekane tradycyjną metodą Danuta Kulig Prezes Stowarzyszenia Młodów – Głębokie (kuchnia góralska). Bardzo dużym zainteresowaniem cieszył się pokaz wypieku sękacza z 500 jaj. Dwumetrowego sękacza można było spróbować po ponad siedmiu godzinach pieczenia. W trakcie festynu w Sokółce po raz pierwszy odbył się Turniej Gotowania na żywo. W szranki stanęli przedstawiciele kuchni podlaskiej pod dowództwem Marcina Kuczyńskiego i góralskiej pod dowództwem Danuty Kulig. Publiczność z niecierpliwością czekała w długiej kolejce na góralską kwaśnicę i podlaski bigos oraz na pasterskie i ziemniaczane placki. Również stoisko informacyjno – degustacyjne cieszyło się dużym powodzeniem wśród przybyłych mieszkańców, turystów i gości. Można było spróbować produktów lokalnych takich jak: ser koryciński, chleby razowe i na zakwasie, wędliny lokalne, ciasteczka, pączki, podpiwek oraz miody. Stoisko obsługiwali Wolontariusze Zespołu Szkół w Sokółce. Wyroby rękodzieła ludowego zaprezentowali: kowal Franciszek Lulewicz – Członek Stowarzyszenia Twórców Ludowych w Lublinie, garncarz Paweł Piechowski z Czarnej Wsi Kościelnej (do chwili obecnej produkuje ceramikę siwioną wypalaną w piecach bez dostępu tlenu) oraz rzeźbiarz Tadeusz Klimowicz – tworzący głównie rzeźby o tematyce wiejskiej i sakralnej. Publiczność mogła wziąć udział w czterech konkursach, których uczestnicy musieli: lepić kołduny, przesiewać otręby z mąki, odgadnąć z jakich składników zrobiony jest kociołek cygański i potargować ziemniaki na czas. Niedzielny program Dni Sokółki zainaugurowały Mistrzostwa Miasta i Gminy w wyciskaniu sztangi leżąc o Puchar Burmistrza Sokółki. O godz. 11.30 w kościele pw. św. Antoniego Padewskiego została odprawiona uroczysta msza w intencji mieszkańców. Areną niedzielnych wydarzeń był stadion Ośrodka Sportu i Rekreacji. Program otworzyła Miejska Orkiestra Dęta z Sokółki wraz z mażoretkami. Po jej występie Burmistrz Sokółki Ewa Kulikowska dokonała oficjalnego otwarcia tegorocznych Dni Sokółki. Zgromadzona wokół sceny publiczność była świadkiem wyjątkowego widowiska – w niebo poszybowało 1000 balonów w żółto – czerwonych barwach, czyli kolorach sokólskiej gminy. Kolejnym punktem programu były występy przedszkolaków. Wychowankowie Przedszkola nr 2 wystąpili w widowisku pt. „Wiosenna łąka”. Przedszkolaki z „piątki” zaprezentowały się w programie pt. „Wiosenny taniec”. Dzieci z Przedszkola nr 3 zaprezentowały własną interpretację słynnej „Kaczki dziwaczki” Jana Brzechwy. Przedszkolaki z „trójki” odtańczyły tańce polskie „Trojak” i „Krakowiak”. Dodatkowo rodzice dzieci z Przedszkola nr 1 zaprezentowali oryginalne przedstawienie pt. „Kopciuszek”. Następnie przez godzinę scena należała do wychowanków sokólskich szkół. Przed publicznością zaprezentowali się uczniowie szkoły Podstawowej nr 1, Zespołu Szkół Integracyjnych oraz Zespołu Szkół Ogólnokształcących. Publiczność obejrzała też występ grupy tanecznej „Kadryl”, a także grupy tanecznej Sokólskiego Ośrodka Kultury. Po występach przedszkolaków i uczniów przyszedł czas na wręczenie certyfikatów Programu Działaj Lokalnie. Certyfikaty wręczyli: Zastępca Burmistrza Sokółki Adam Kowalczuk oraz Prezes Zarządu Fundacji Sokólski Fundusz Lokalny Maria Talarczyk. Podczas Dni Sokółki rozstrzygnięto konkurs na nazwę Babeczki Sokólskiej. Zwyciężyła nazwa „sokółczanka” zaproponowana przez Ewę Kuklicz. Uczestnicy imprezy mogli spróbować, jak smakują Sokólskie Babeczki przygotowane przez Piekarnię Jaskółka. W programie znalazł się też mecz pokazowy kule zderzaki – Bumper Ball. Tłumy sokółczan obejrzały koncert zespołu „Piękni i Młodzi”. Na scenie wystąpił też „Bad Falcon”.", "url": "https://sokolka.pl/2016/06/16/dni-sokolki-2016/", "category": "małopolskie", "sub_category": "Gotowe dania i potrawy", "phrase": "Dziadki kokuszczańskie"}