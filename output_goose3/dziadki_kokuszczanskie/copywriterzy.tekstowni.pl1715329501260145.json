{"meta_description": "Prowadzisz blog kulinarny? A może tworzysz treści, które mają wypromować restaurację? Zobacz, jak pisać o jedzeniu, żeby czytelnik zgłodniał.", "title": "Jak pisać o jedzeniu, żeby czytelnik zgłodniał | Baza copywriterów", "content": "Świetnie gotujesz i chcesz podzielić się z innymi swoimi przepisami? Blogów kulinarnych jest jednak całe mnóstwo, niełatwo dziś zaistnieć. Co z tego, że Twój przepis na pomidorową jest najlepszy, skoro nikt z niego nie korzysta? Z tego artykułu dowiesz się, co zrobić, żeby czytelnik nie tylko przeczytał Twój wpis, ale jeszcze zapragnął sprawdzić przepis i wrócił po więcej. Najciekawiej potrafią opowiadać pasjonaci. Wcale nie specjaliści, kucharze o wieloletniej praktyce i doświadczeniu. Kiedy Nigella Lawson oblizywała drewnianą łyżkę po mieszaniu sosu i mruczała z zadowolenia, każdy widział, że kocha jeść i gotować. Robert Makłowicz z pasją opowiadał o historii potrawy, przemycając przy tym sporą dawkę wiedzy historycznej. Jeśli gotowanie sprawia Ci frajdę, a przy okazji potrafisz opowiedzieć o swoim uczuciu, to masz, nomen omen, przepis na najlepszy tekst kulinarny. Mistrzem obrazowego pisania o jedzeniu jest Michał Korkosz, twórca bloga rozkoszny.pl. Samo czytanie opisów pod zdjęciami przyprawia o cieknącą ślinkę. Czujesz to? Michał odwołuje się do Twoich zmysłów i robi to fenomenalnie. Sprawia, że czytelnik przywołuje w myślach obraz lata, czuje ciepło promieni słonecznych na skórze, słodki smak lodów i słyszy chrzęst kruszonego ciasta. Spróbuj w ten sposób opowiedzieć o swoim gotowaniu. Opisz, jakie zmysły porusza Twoja potrawa — jaki jest smak, zapach i wygląd. Pójdź dalej i opowiedz, co słyszysz – przecież sól może chrzęścić w zębach, a ogórek powinien być chrupiący. Wybieraj przymiotniki opisujące wrażenia zmysłowe. Dzięki nim Twój tekst będzie oddziaływał na czytelnika z większą mocą. Pękaty, szorstki, kruchy, lepki, sprężysty, bulgoczący… to tylko kilka przykładów. Poszukaj takich słów, które najlepiej oddadzą właściwości potraw lub składników, z których je przygotowujesz. Od razu doda to Twojemu tekstowi rumieńców. Dobre jedzenie wywołuje dobre emocje. Błogość, rozkosz, beztroska, pokrzepienie to tylko niektóre z nich. Możesz pokusić się o napisanie, jak czytelnik poczuje się po zjedzeniu potrawy przygotowanej według twojego przepisu. Michał Korkosz w jednym z przepisów pisze, że natka pietruszki (…), roztarta z solą oraz czosnkiem, szczypie język i uświadamia, że jeszcze żyjesz. Kto by pomyślał, że zwykła natka wywoła takie emocje? Twój przepis na pomidorową dała Ci babcia? Świetnie! Opisz, jak smakowała ugotowana przez nią zupa, jak się czułeś, gdy ją jadłeś, i z czym ci się kojarzy. Najbardziej szablonowym przykładem tego zabiegu jest ikoniczna już magdalenka opisana przez Marcela Prousta. Proust jednak nie tworzył bloga kulinarnego, mógł więc snuć swoją opowieść w nieskończoność. Jednak w sieci, żeby zainteresować czytelnika, im krócej, tym lepiej. Czasem wystarczy parę zdań, a nawet krótki komentarz. Luca Dotti, syn Audrey Hepburn, pisząc o cieście czekoladowym swojej mamy, wspomina: To prosty, ale efektywny zabieg, który ma na celu wzbudzić zainteresowanie i zaintrygować czytelnika. Cóż takiego jest w tym cieście? Może warto sprawdzić. Pozwól sobie na odrobinę dydaktyki. Można pisać o wszystkim – o regionie skąd pochodzi potrawa, o twórcy przepisu, różnicach w przyrządzaniu czy nazwie. Paulina Nawrocka-Olejniczak, która prowadzi konto na Instagramie @zabawyjedzeniem, przy okazji wpisu o kluskach pisze: Na koniec coś, co może dodać pieprzu Twojemu przepisowi. Jeśli lubisz bawić się słowami i jesteś kreatywny, możesz pokusić się o wykorzystanie w swoim tekście nietypowych związków frazeologicznych i porównań. Marchewka zatem może być nieprzyzwoicie pociągająca, a feta agresywnie słona. Kimchi jest zadziorne, a pomidor kusi ponętnym kształtem. Jeśli chodzi o porównania, to tu też jedynym ograniczeniem jest wyobraźnia. Niech smak potrawy np. powala jak młode wino. Uważaj jednak, żeby nie przedobrzyć. Czytelnik ma być zaintrygowany twoim opisem, a nie zastanawiać się, „co, u licha, to znaczy?”. Wypróbuj, która z powyższych metod najlepiej się u Ciebie sprawdza. Stwórz własny, spójny styl i trzymaj się go. Twoje przepisy tylko zyskają, jeśli okrasisz je dodatkowymi opisami, ciekawą historią czy oryginalnymi spostrzeżeniami.", "url": "https://copywriterzy.tekstowni.pl/jak-pisac-gotowanie/", "category": "małopolskie", "sub_category": "Gotowe dania i potrawy", "phrase": "Dziadki kokuszczańskie"}