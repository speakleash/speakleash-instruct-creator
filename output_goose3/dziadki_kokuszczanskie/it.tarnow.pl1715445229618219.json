{"meta_description": "", "title": "Kolejne smakołyki w kolejce na listę produktów tradycyjnych", "content": "Pasztet z fasoli, kiełbasa tuchowska czy szynka domowa z Podegrodzia – to tylko niektóre z 15 małopolskich przysmaków, które powalczą o wpis na Listę Produktów Tradycyjnych Ministerstwa Rolnictwa i Rozwoju Wsi. Wojewódzka Rada ds. Produktów Tradycyjnych zatwierdziła kolejne wnioski producentów regionalnych smakołyków. O wpis na ministerialna listę walczą m.in. smakołyki z Podegrodzia: szynka domowa, boczek domowy, kiełbaska wiejska czy słonina rosolna. O miano produktu tradycyjnego starają się też kolejne potrawy, których głównym składnikiem jest Fasola Piękny Jaś, uprawiana w Dolinie Dunajca. Chodzi o pasztet z fasoli z marchewką lub grzybami oraz fasolowy cwibak z bakaliami, z którego słynie Pani Janina Molek z Tropia (na zdjęciu). Z fasoli można przygotować praktycznie wszystko. Ja mam ponad 200 różnych przepisów, a ten na cwibak jest całkiem prosty. Fasolę trzeba ugotować, później zmielić, a następnie dołożyć masło, mąkę, cukier, jajka, śmietanę, drożdże, sól i bakalie. Cwibak z fasoli jest podobny do keksa. Jeżeli ktoś nie wie, że głównym składnikiem jest fasola, to na pewno tego nie rozpozna – mówi Janina Molek. Obok cwibaka z fasoli na listę produktów tradycyjnych może trafić też kiełbasa tuchowska, kiełbasa wiejska tuchowska, imbramowska kapusta na żurze, a także: mirowska parzybroda, hulajdy, buchta, miodówka ryterska, dziadki kokuszczańskie i zupa karpielanka. Wszystkie 15 wniosków otrzymało pozytywną opinię rady. Opisy wszystkich specjałów znajdziecie tutaj . Jak dotąd na Liście Produktów Tradycyjnych Ministerstwa Rolnictwa i Rozwoju Wsi znajduje się 149 produktów z Małopolski.", "url": "https://www.it.tarnow.pl/kolejne-smakolyki-w-kolejce-na-liste-produktow-tradycyjnych/", "category": "małopolskie", "sub_category": "Gotowe dania i potrawy", "phrase": "Dziadki kokuszczańskie"}