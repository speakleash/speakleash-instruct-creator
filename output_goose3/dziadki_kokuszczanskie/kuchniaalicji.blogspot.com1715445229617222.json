{"meta_description": "", "title": "Roślinna kuchnia regionalna Paweł Ochman. Recenzja.", "content": "Dzisiaj premiera książki Pawła Ochmana, którą wydało Wydawnictwo Marginesy.  Roślinna kuchnia regionalna to druga książka Pawła, pierwsza słodka jest naprawdę wspaniała, ale ta druga to najprawdziwszy hit. Nasze regionalne, proste i tanie potrawy w roślinnej wersji. Część potraw nawet nie trzeba było weganizować, bo nasza regionalna kuchnia roślinami stoi.      Autor oprócz przepisów na potrawy podaje też ich historię powstania . Nazwy potraw są często bardzo tajemnicze, zaskakujące, ale same potrawy zrobione z produktów ogólnie dostępnych. A jakie tu znajdziemy?  Z Dolnego Śląska jest przepis min. na Bomby legnickie, Śliwiaki czy Begle.  Na Kujawach i Pomorzu autor wyszperał dla nas przepis na Mace borowiackie Amoniaczki czy Kujawskie szabloki z zacierkami.  Lubelszczyzna to nie tylko Cebularze lubelskie, ale też min. Werbkowickie placki z soczewicy czy Podcos.  Rejon Lubuski i niezwykle przepisy na prościutkie Gorzowskie kotlety chlebowe, które pozwolą nam na wykorzystanie czerstwego pieczywa, Mamy tu też przepis na tajemniczo brzmiące Jenińskie farszówki, które zrobiłam i polecam. Pycha!!! Łódzki region to przepis na słynny Radomczański tatarczuch, ale tez na pyszny Dziad kapuściany czy Warciański piernik marchwiowy.  W dziale Małopolskim Paweł proponuje nam przepis na zaskakujący Małopolski cwibak z fasoli, Dziadki kokuszczańskie czy wegańską wersję Pischingera.  Mazowsze takimi przepisami kusi jak Rejbak kurpiowski, Sójki mazowieckie czy Rosół z prośnianek.  Na Śląsku opolskim można znaleźć same pyszności, a autor nam podaje jak na tacy przepisy na min. Krajanki, Śliszki wigilijne czy Pańczkraut. Następny rozdział to Podkarpackie smakołyki jak Jeżowskie kapuśniaki z kasza tatarczaną, Fujarki pastusze czy Fuczki.  Kiedy skierujemy się na wschód i Podlasie to znajdziemy przepisy na słodkie Busłowe łapy, Kartacze czy Kartoflaniki.  Pomorze, a tu przepisy z krain jak Kaszuby, Kociewie, Żuławy i moje Powiśle, a co tu znajdziemy? Na przykład przepis na Gryz, Grochowinki czy Kukle. W rozdziale Śląsk znajdziemy roślinne przepisy na moje ukochane Ciasteczka cieszyńskie, ale też na Poleśniki czy na Siemieniotkę.  Ze Śląska lecimy do Świętokrzyskiego po receptury na Baniocek, Szczodraki czy Pasternocek.  W rejonie lasów i wód czyli na Warmii i Mazurach można zajadać się daniami wg przepisów Pawła na Brukowiec mazurski czy Farszynki.  Rejon Wielkopolski kusi przepisami na Gaty cebulowe, Szagówki czy Szneki z glancem.  W ostatnim rozdziale znajdziemy receptury na przysmaki z Pomorza Zachodniego w wersji roślinnej min. na kultowy Paprykarz szczeciński czy rozkoszne Serca kaziukowe. Książka pomijając rewelacyjne przepisy jest po prostu piękna, zdjęcia niezwykle apetyczne. Ja siedzę oglądam i zaznaczam co chciałbym zrobić w najbliższym czasie i chyba zaznaczę, że wszystko bo nie wiem co wybrać……  Bardzo polecam", "url": "http://kuchniaalicji.blogspot.com/2020/10/roslinna-kuchnia-regionalna-pawe-ochman.html", "category": "małopolskie", "sub_category": "Gotowe dania i potrawy", "phrase": "Dziadki kokuszczańskie"}