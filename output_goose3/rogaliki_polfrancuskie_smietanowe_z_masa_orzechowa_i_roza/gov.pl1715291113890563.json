{"meta_description": "Produkt wpisany na listę produktów tradycyjnych w dniu 2013-10-09\nW kategorii Wyroby piekarnicze i cukiernicze\nW województwie woj. lubelskim", "title": "Rogaliki półfrancuskie śmietanowe z masą orzechową i różą - - Portal Gov.pl", "content": "Jasnozłota z białym cukrem pudrem na zewnątrz. W przekroju jasna z ciemnoróżowym nadzieniem. Gmina Końskowola jest tzw. zagłębiem szkółkarskim słynącym z uprawy drzew i krzewów owocowych oraz ozdobnych. Historia szkółkarstwa i produkcji ogrodniczej w Gminie Końskowola sięga początków XIX wieku. Wiele hektarów w gminie Końskowola zajmują kwiatowe pola. Na plantacjach rośnie także róża pomarszczona (Rosa rugosa) o grubych owłosionych pędach i intensywnie pachnących różowych kwiatach. Roślina ta jest bardzo plenna, szybko się rozrasta i można ją spotkać wśród pól i polnych dróg w stanie dzikim. Jesienią jej czerwone owoce są wyjątkowo cenne dla zdrowia. Od wieków znane są zdrowotne i smakowe właściwości dzikiej róży, którą wykorzystuje się do przetwarzania zarówno kwiatów jak i owoców. W Końskowoli bardzo popularne były rogaliki półfrancuskie śmietanowe z masą orzechową i różą. Przygotowuje się je z ciasta półfrancuskiego. Ciasto to jest lekkie i kruche, sporządza się je bez dodatku cukru, natomiast tuż po upieczeniu, jeszcze gorące, posypuje się cukrem. Po zarobieniu ciasto półfrancuskie śmietanowe powinno fermentować w chłodzie przez 10-12 godzin. Technika zarabiania tego ciasta jest taka sama jak ciast kruchych. W celu uzyskania właściwej struktury ciasta istotne jest przesianie mąki i po dodaniu reszty sypkich składników wymieszanie ich ze schłodzonym tłuszczem poprzez siekanie nożem. Przygotowane ciasto należy rozwałkować na grubość ok. 3 mm, pokroić w pasy, a następnie w trójkąty. Na środek każdego trójkąta nakładać łyżeczką masę różano-orzechową, zawijać ciasto i formować rogaliki. Gotowe rogaliki piecze się w piekarniku, nagrzanym wcześniej do ok. 200-220°C, przez okres 15-30 minut. Ważną rolę odgrywa temperatura pieczenia ciasta, ponieważ pieczenie w niższej temperaturze wydłuża czas pieczenia i powoduje wytapianie się tłuszczu z ciasta, co wpływa na pogorszenie jego jakości. Te smakowite ciasteczka, posypane na wierzchu cukrem pudrem, nadal przygotowywane są według niezmienionej receptury w Końskowoli jak i okolicy, dzięki czemu cieszą się nieustającym zainteresowaniem wśród mieszkańców jak i przybywających gości. „Rogaliki półfrancuskie śmietanowe z masą orzechową i różą to doskonałe maleńkie, eleganckie ciasteczka do kawy, herbaty, winka. To takie dyżurne ciastko dla niespodziewanych gości. Zamknięte w pięknej puszce nie traci nic ze swojego smaku i może być przechowywane nawet miesiąc” (Wywiad z mieszkańcami Końskowoli).", "url": "https://www.gov.pl/web/rolnictwo/rogaliki-polfrancuskie-smietanowe-z-masa-orzechowa-i-roza", "category": "lubelskie", "sub_category": "Wyroby piekarnicze i cukiernicze", "phrase": "Rogaliki półfrancuskie śmietanowe z masą orzechową i różą"}