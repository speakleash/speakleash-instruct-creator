{"meta_description": "Serowe spiralki z nadzieniem orzechowym są niezwykle smaczne, lekko tylko słodkie, atrakcyjne w wyglądzie i naprawdę proste do wykonania.", "title": "Serowe spiralki z nadzieniem orzechowym", "content": "Serowe spiralki z nadzieniem orzechowym są niezwykle smaczne, lekko tylko słodkie, atrakcyjne w wyglądzie i naprawdę proste do wykonania. Mogłam poczekać z nimi na Dzień Orzechowy, ale… bedę mieć jeszcze pretekst by upiec coś z orzechami ;). Wszystkie składniki powinny być w temperaturze pokojowej. W misie miksera umieścić masło i cukier – utrzeć do połączenia i powstania bardziej puszystej masy. Dodać twarożek i utrzeć. Wsypać przesianą mąkę i zmiksować do połączenia się składników. Z ciasta uformować kulę i podzielić ją na 2 części. Każdą z osobna spłaszczyć, zawinąć w folię spożywczą i schłodzić w lodówce przez co najmniej 60 minut. Z lodówki wyjąć schłodzone ciasto i pierwszą część rozwałkować na cienki placek o średnicy około 30 cm, podsypując mąką, by ciasto się nie kleiło. Powierzchnię posmarować jajkiem roztrzepanym z mlekiem, wysypać równomiernie połowę nadzienia. Placek podzielić nożem jak pizzę – na 4 ćwiartki, a każdą ćwiartkę na 4 części. Zwijać jak rogaliki, od zewnątrz, ku środkowi, nie zaokrąglając jednak na końcach. Po zwinięciu każdą spiralkę posmarować glazurą i posypać cukrem. Analogicznie postąpić z drugim plackiem. Spiralki układać na płaskiej blaszce wyłożonej papierem do pieczenia i piec około 30 minut w temperaturze 170ºC lub do wypieczenia. Wyjąć i wystudzić na metalowej kratce.", "url": "https://mojewypieki.com/przepis/serowe-spiralki-z-nadzieniem-orzechowym", "category": "lubelskie", "sub_category": "Wyroby piekarnicze i cukiernicze", "phrase": "Rogaliki półfrancuskie śmietanowe z masą orzechową i różą"}