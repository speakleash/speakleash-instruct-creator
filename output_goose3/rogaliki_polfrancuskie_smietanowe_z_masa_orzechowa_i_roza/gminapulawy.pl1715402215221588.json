{"meta_description": "", "title": "„Nasze Kulinarne Dziedzictwo – Smaki Regionów”", "content": "Urząd Marszałkowski Województwa Lubelskiego w Lublinie wspólnie z Polską Izbą Produktu Regionalnego i Lokalnego organizuje Wojewódzki Finał XXI Edycji ogólnopolskiego Konkursu „Nasze Kulinarne Dziedzictwo – Smaki Regionów” na najlepszy regionalny i lokalny produkt żywnościowy oraz na najlepsze danie i potrawę regionalną i lokalną. Finał Wojewódzki Konkursu odbędzie się 26 czerwca 2022 roku w Janowcu, na terenie Muzeum Nadwiślańskiego w Kazimierzu Dolnym, Oddział Zamek w Janowcu. Celem konkursu jest poznanie i udokumentowanie regionalnych produktów żywnościowych, osadzonych głęboko w lokalnej tradycji i od lat wytwarzanych tymi samymi metodami, według tych samych receptur, a także dań i potraw regionalnych przyrządzanych według tradycyjnych receptur, z wykorzystaniem lokalnych, tradycyjnych surowców. Ogólnopolski Konkurs odbywa się pod Patronatem Ministra Rolnictwa i Rozwoju Wsi oraz Marszałków Województw. Organizatorem centralnym Konkursu jest Polska Izba Produktu Regionalnego i Lokalnego, wspólnie ze Związkiem Województw RP. Partnerami merytorycznymi i organizacyjnymi finałów konkursu w regionach są urzędy marszałkowskie oraz Oddziały Izby. W każdej kategorii przyznawane są odrębne nagrody fundowane przez Urząd Marszałkowski Województwa Lubelskiego w Lublinie. Ponadto wręczane zostaną dodatkowe Nagrody Specjalne: za najbardziej oryginalny produkt przedstawiony w konkursie oraz za najsmaczniejszy produkt przedstawiony w konkursie. W pierwszym etapie – w czasie finałów regionalnych – wyłonieni zostaną laureaci w czterech kategoriach: produktów pochodzenia roślinnego, zwierzęcego, napojów i produktów mieszanych oraz najlepsze danie i potrawa regionalna i tradycyjna. Drugi etap konkursu to wybór dokonany przez Krajową Kapitułę Konkursu – spośród produktów nominowanych w regionach – najlepszych produktów oraz potraw i dań do prestiżowej nagrody „PERŁA 2022”. Wielki Finał odbywa się na Targach Smaki Regionów w Poznaniu. Połączony jest z prezentacją laureatów i regionów w Pawilonie Produktu Regionalnego.  W trakcie Wielkiego Finału wręczona zostaje także honorowa nagroda „Klucz do Polskiej Spiżarni”, przyznawana osobom najbardziej zasłużonym dla promocji i rozwoju rynku polskich produktów regionalnych. Na stoiskach prezentowane będą różnorodne produkty regionalne, z których tylko część zgłoszono do konkursu (te będą oceniane przez komisję konkursową). Wśród zgłoszonych produktów spożywczych znajdziemy: wędliny (m.in. „mięso żniwiarza” czy pasztet z królika), miody (np. rzadko spotykany miód fasolowy czy miód nawłociowy ze spadzią), sery dojrzewające, oleje tłoczone na zimno, tradycyjnymi metodami, ocet jabłkowy, kiszone buraczki i ogórki, rozmaite soki i syropy (np. sok z jabłek i rabarbaru, sok z kwiatów czarnego bzu, syrop z pędów sosny czy napój rabarbarowo-truskawkowy z miętą), nalewki i wina (m.in. nalewka z mirabelek czy wino z malin). Będzie kawa ziarnista świeżo palona, a do kawy – słodycze: np. luksusowe rogaliki półfrancuskie śmietanowe z masą orzechową i różą, ciastka z cukrem, tradycyjne ciastka przez maszynkę, a z Kodnia przyjadą „pokrzywowe ciasteczka Panny Apteczkowej”. Ciekawostką zapewne będą pierogi z bobem, pasztet z zielonego groszku z czosnkową galaretką oraz „zsiadlaki” i „kotki (turtaczki)”. Już same nazwy zachęcają do obejrzenia i spróbowania. Organizatorzy zapraszają także do obejrzenia pokazów kulinarnych. Jacek Jakubczak ze Stowarzyszenia Lubelskich Kucharzy ugotuje gulasz z mięsa świni rasy puławskiej z nutą jałowca i z ciecierzycą, a także „sodziaki” z sosem truskawkowo-balsamicznym. Pokazy zakończą się degustacją. Warto przypomnieć, że zarówno mięso ze świni rasy puławskiej, jak też „sodziaki” są produktami tradycyjnymi z województwa lubelskiego. Konkurs „Nasze Kulinarne Dziedzictwo – Smaki Regionów” od wielu lat cieszy się wielką popularnością. Jednym z wymiernych efektów tej imprezy są nowe wnioski o wpis na Listę Produktów Tradycyjnych prowadzoną przez Ministerstwo Rolnictwa i Rozwoju Wsi.", "url": "https://gminapulawy.pl/nasze-kulinarne-dziedzictwo-smaki-regionow/", "category": "lubelskie", "sub_category": "Wyroby piekarnicze i cukiernicze", "phrase": "Rogaliki półfrancuskie śmietanowe z masą orzechową i różą"}