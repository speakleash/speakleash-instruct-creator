{"meta_description": "W dniach 11-14 września podczas Międzynarodowych Targów Poznańskich Polagra Food odbywały się targi Smaki Regionów\". W czasie targów dwanaście polskich", "title": "Opolskie Smaki Regionów", "content": "W dniach 11-14 września podczas Międzynarodowych Targów Poznańskich Polagra Food odbywały się targi Smaki Regionów”. W czasie targów dwanaście polskich województw promowało swoje walory kulturowe i kulinarne. Stoisko województwa opolskiego zorganizowane zostało przy współpracy z dwiema gminami: Rudniki, która promowała kapustę kiszoną z Bobrowy, miody rudnickie oraz rękodzieło ludowe oraz Zdzieszowice, która przywiozła ze sobą przepyszny kołocz śląski oraz zistę – babkę ucieraną.” Dodatkowo na stoisku nie zabrakło naszego słynnego rzepakowego oleju głubczyckiego tłoczonego na zimno oraz ceramiki opolskiej. Zwiedzający mogli dowiedzieć się wielu ciekawych rzeczy o naszym regionie, a także popróbować opolskich specjałów oferowanych przez opolskich producentów. Dzień 13 września okazał się szczęśliwy dla producentów z województwa opolskiego. Podczas finału X edycji konkursu Nasze Kulinarne Dziedzictwo 2010 – Smaki Regionów” reprezentantom Opolszczyzny przyznano dwie statuetki “Perły 2010”. Kapituła Krajowa nagrodziła firmę “Fan-Agri s.c.” za “ser domowy smażony z kminkiem” oraz Koło Gospodyń Wiejskich z Dzierżysławia za “barszcz biały babuni” oraz “pierogi dobre z sosem kresowym”. Podczas konkursu przyznano także honorową nagrodę “Klucz do Polskiej Spiżarni” przyznawaną osobom najbardziej zasłużonym dla promocji i rozwoju rynku polskich produktów regionalnych. W tym roku nagrodę otrzymał Henryk Zamojski Dyrektor Opolskiego Ośrodka Doradztwa Rolniczego w Opolu. Dodatkowo podczas Targów odbyła się pierwsza edycja konkursu “Złotnicka Premium” – propagującego wyroby wędliniarskie z mięsa świń rasy “Złotnicka”. Dwie nagrody w tym konkursie zdobyła masarnia “Mroczek” z Tarnowa Opolskiego – I miejsce w kategorii “wędzonka surowa długodojrzewająca” za szynkę wędzoną złotnicką oraz III miejsce w kategorii “kiełbasy trwałe i półtrwałe” za kiełbasę żywiecką złotnicką. Konkurs organizował Urząd Marszałkowski Województwa Wielkopolskiego .", "url": "https://www.wrp.pl/opolskie-smaki-regionow/", "category": "opolskie", "sub_category": "Miody", "phrase": "Miody rudnickie"}