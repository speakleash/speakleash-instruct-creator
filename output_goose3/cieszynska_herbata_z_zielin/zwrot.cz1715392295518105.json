{"meta_description": "", "title": "Kawałek Japonii w Czeskim Cieszynie. Nad Cieszyńską Zaporą stoi pawilon herbaciany –", "content": "CZESKI CIESZYN / Spacerowaliście już kiedyś koło Cieszyńskiej Zapory i zastanawialiście się, do czego służą drewniane obiekty, które stoją w jej okolicy? Jeden z obiektów to Tea House Pavilion. Tea House Pavilion, czyli pawilon herbaciany służy do tradycyjnej japońskiej ceremonii parzenia herbaty. Nad Cieszyńską Zaporą zbudowali go słowaccy architekci z pracowni GRAU we współpracy z grupą polskich studentów w ramach projektu Mood for Wood. Choć pawilon stoi nad brzegiem zapory już od jakiegoś czas, to teraz jest idealna okazja i pogoda, by spróbować urządzić sobie w nim japońską ceremonię. Pawilon zaprasza ludzi do bliskiego obcowania z naturą poprzez skupienie uwagi odwiedzających na widokach, dźwiękach i ruchach. Zmusza do zatrzymania się i zwolnienia tempa dzięki niekończącemu się widokowi na korony drzew, spokojną powierzchnię wody i odcięciu się od zgiełku codziennego życia. Wnętrze pawilonu wygodnie pomieści 6 osób siedzących wokół stołu twarzą w twarz podczas ceremonii parzenia herbaty. Subtelny i otwarty design nawiązuje do tradycyjnych japońskich wnętrz i wprowadza nowoczesne elementy. Harmonijnie wtapia się w otaczające środowisko. Do projektu włączono kilka zasad tradycyjnej ceremonii parzenia herbaty. Wchodząc do wnętrza, każdy odwiedzający musi pochylić się, aby przejść pod najniższą poziomą belką. Nawiązuje do drzwi niriji-guchi, symbolu równości wszystkich uczestników ceremonii. Jednocześnie po wejściu otwiera się widok na powierzchnię wody. Niski stół w środku zachęca odwiedzających do siedzenia na kolanach, jak to jest w zwyczaju japońskiej kultury. Otwarta rama wejściowa umożliwia wgląd do wnętrza, a przechodnie mogą zobaczyć trwającą ceremonię parzenia herbaty. Stół jest jedynym meblem w pawilonie. Pawilon ma wielofunkcyjny charakter i oprócz ceremonii parzenia herbaty może również funkcjonować jako przyjemny letni pawilon z widokiem na okolicę. Obiekt zbudowany jest z drewna świerkowego. Surowe drewniane elementy są uzupełnione miękką białą tkaniną, która zapewnia poczucie przytulności. Pawilon ma również przywoływać na myśl tradycyjną japońską architekturę. Herbata w Japonii jest cennym napojem. Wokół picia herbaty powstał rytuał, którego celem jest oczyszczenie duszy i zharmonizowanie się z naturą. Ceremonia ta jest bardzo złożona, należy przestrzegać najdrobniejszych zasad etykiety. Kontrolę nad wydarzeniem sprawują dwie osoby: gospodarz domu oraz główny gość honorowy. Powinni oni perfekcyjnie znać przebieg ceremonii parzenia herbaty i udzielać ewentualnych rad gościom. Dbają oni również o przyjemną atmosferę w czasie spotkania. Przed wejściem do pawilonu, w którym spożywa się herbatę – trzeba umyć ręce i wypłukać usta za pomocą drewnianego czerpaka ustawionego w ogrodzie. Główna część rytuału odbywa się w pomieszczeniu zwanym chashitsu. W pokoju nie mogą znajdować się meble, żeby nie rozpraszać uwagi uczestników wydarzenia. W trakcie rytuału kontrolowane są nawet rozmowy, które mogą dotyczyć jedynie ceremonii. Inne tematy są oznaką nietaktu i braku poszanowania tradycji. Używa się sproszkowanej herbaty zielonej matcha. Gospodarz zajmuje się parzeniem herbaty – gotuje wodę, przeciera miseczki, wsypuje 3 łyżeczki herbaty na osobę. Herbata przygotowywana jest w naczyniu nazywanym cha-gama. Po zalaniu wodą gospodarz intensywnie miesza herbatę narzędziem, które przypomina pędzel, czynność ta służy wytworzeniu piany. Po odczekaniu paru chwil można podać herbatę gościom. Nie ma dokładnych zasad, co do czasu parzenia. Herbatę można pić, głośno siorbiąc.", "url": "https://zwrot.cz/2023/06/kawalek-japonii-w-czeskim-cieszynie-nad-cieszynska-zapora-stoi-pawilon-herbaciany/", "category": "śląskie", "sub_category": "Napoje (alkoholowe i bezalkoholowe)", "phrase": "Cieszyńska herbata z zielin"}