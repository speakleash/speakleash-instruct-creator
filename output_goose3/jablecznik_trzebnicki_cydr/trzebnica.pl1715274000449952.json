{"meta_description": "", "title": "Jabłecznik Trzebnicki", "content": "Łzy wzruszenia i niedowierzanie. Takie emocje towarzyszyły pani Krystynie Grodzickiej z Brzykowa, gdy usłyszała, że jej ciasto zwyciężyło w konkursie na Jabłecznik Trzebnicki. 18 września br. podczas Święta Sadów burmistrz Gminy Trzebnica Marek Długozima wręczył autorce pysznego przepisu nagrodę – czek o wartości 1000 zł.     Najsmaczniejsze okazało się ciasto przyniesione przez panią Krystynę Grodzicką, która przyznaje, że ten zwycięski przepis jest w jej rodzinie już od dawna: To przepis mojej mamy. Postarałam się go trochę udoskonalić. Do tej pory nie mogę uwierzyć, że moje ciasto okazało się najlepsze. Naprawdę brakowało mi wiary i gdyby nie moja koleżanka, która cały czas podtrzymywała mnie na duchu i zachęcała, to chyba nie wzięłabym udziału w tym konkursie.    Wypieki, które zwróciły szczególną uwagę jury i zdobyły wyróżnienia w konkursie na „Jabłecznik Trzebnicki”, zostały przygotowane przez panie: Dominikę Darowską, Marię Marciniec i Barbarę Grela.    Konkurs na „Jabłecznik Trzebnicki” organizowany przez Burmistrza Gminy Trzebnica trwał do 16 września br. Tego dnia upływał termin zgłaszania przepisów. Następnie należało z gotowym wypiekiem zgłosić się do sali TOKu, dzień przed Świętem Sadów. Tam jury oceniło ciasta pod względem doboru składników, smaku, wyglądu i aranżacji. Zwycięzcę wyłoniono spośród 13 propozycji. Jury zdecydowało przyznać jedną nagrodę główną oraz trzy wyróżnienia. Teraz Trzebnica ma kolejny produkt lokalny, który będzie promował gminę wśród jej mieszkańców, jak i przybyłych gości. Jabłecznik Trzebnicki już niedługo będzie do kupienia w cukierniach na terenie naszej gminy.      Ciasta zgłoszone do konkursu na \"Trzebnicki Jabłecznik\" wyglądały smakowicie      Przyniesione wypieki oceniono pod względem doboru składników, smaku, wyglądu i aranżacji      Jury obradowało w składzie: Brat Marcin Wojtczak, Elżbieta Kosowska, Leon Dąbrowski, Barbara Muszyńska, Wiesława Nalepa, Siostra Olimpia, Agnieszka Pawlaczek", "url": "https://trzebnica.pl/159/jablecznik-trzebnicki.html", "category": "dolnośląskie", "sub_category": "Napoje (alkoholowe i bezalkoholowe)", "phrase": "Jabłecznik trzebnicki (cydr)"}