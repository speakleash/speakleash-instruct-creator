{"meta_description": "Posts about Vino al volo written by mikkac8504", "title": "Vino al volo – Strona 2. – Italianizzato", "content": "Doskonale pamiętam, gdy po raz pierwszy w moje ręce wpadła butelka o tym kształcie. Mała i jędrna, z grubego szkła o oliwkowym zabarwieniu. W sam raz na raz, rzec by się chciało. Butelkowałem wtedy jeden z moich pierwszych alkoholi domowych, miód czwórniak jabłecznik. Tak, wiem. Nic specjalnego, wręcz przeciwnie. Ale do dziś mam sentyment do tej butelki. Do dziś również posiadam jeszcze dwa czwórniaki na dojrzewaniu w piwniczce. To będzie już chyba dekada. Gdy otworzyłem paczkę od kuriera nie od razu spostrzegłem, że to ta sama flaszka. A właściwie dwie. Uwagę przykuła niecodzienna etykieta, na którą składało się kilka osobnych naklejek w różnych barwach. Wszystkie niosły ze sobą jakąś cenną informację o zawartości szklanej butelki, ale też wszystkie stanowiły element konieczny tego kolażu. W moje ręce trafiły dwa Grona. Dwie butelki piwa produkowanego z dodatkiem moszczu winogronowego. Farmhouse Grape Ale. Co ciekawe nie tak dawno na łamach Italia Mi Piace popełniłem artykuł o rzemieślniczych browarach we Włoszech, a także o stylach piwnych, które narodziły się właśnie na Półwyspie Apenińskim. I co jak co, ale właśnie Grape Ale, czyli piwo produkowane z dodatkiem winogron, musiało powstać właśnie tam. Trzebnicki Browar Cztery Ściany to nie prekursor tego typu produkcji w naszym kraju. Co to, to nie. Popełniono na ziemi polskiej podobnych eksperymentów już sporo. Ba, znalazła się nawet polsko-włoska koprodukcja, o której pisałem już spory kawałek czasu temu. Prekursor, nie prekursor, nie ma to większego znaczenia, gdy do kadzi fermentacyjnej wraz ze słodem trafia moszcz z Johannitera i Rieslinga pochodzących z dolnośląskiej Winnicy Agat. Już to powinno stanowić obietnicę nie lada frykasu pod kapslem. I tak też było, nie zawiodłem się. Co by jednak przekonać się o wszystkich zaletach Grona, piłem je z prostej szklanicy, ale też kieliszka do białego wina. Jak czytamy na kontretykiecie, piwo to powstało na bazie stylu Saison. Poza tym, że pod żarłoczne drożdże wpadł nie tylko jęczmień, ale i winne grona, dojrzewało ono przez pół roku w beczkach po słodkim Moscatelu. I jeśli wydaje Wam się, że oczekiwać należy tu miodowego ulepka, to jesteście w błędzie. Na pierwszy ogień szklanica. Barwa jasna, lekko mętna, piany mało, a i to szybko znika z powierzchni trunku. Nos z pod znaku kwiatu lipy, miodu, dojrzałych brzoskwiń i jabłek. Zdecydowanie dominuje charakter winny, pomimo tego, że szklanka nie koncentruje aromatów, nie da się temu zaprzeczyć – Riesling i Johanniter wzięły górę nad jęczmieniem i chmielem. Na podniebieniu ciut więcej charakteru piwa, słód lepiej zaznaczony i bardziej wyczuwalny. Całość lekka i świetnie trzymająca pion dzięki kwasowości użytych szczepów winorośli. Sięgam po kieliszek. Doznania wzrokowe podobne, ale nos to już inna bajka. Potężna dawka dojrzałych jabłek i moreli, ale dochodzi też nuta egzotyczna. Jest i lipa pod postacią kwiatu, jak i miodu. Trochę nut maślanych, odbeczkowych. Wcześnie były one zupełnie stłumione, tu tworzą świetne tło. I co chyba łatwe do przewidzenia, i tym razem piwo majaczy jedynie gdzieś w tle, jedynie przełamując rygorystyczną kwasowość i winny charakter tego okazu. Usta? W ciemno nie wstydziłbym się określić zawartości kieliszka jako wino pomarańczowe lub nieco dłużej zmacerowane na skórkach. No może też jako freaky pét-nat. Sztos sztosów. Dawno, bardzo dawno nie padło z mojej strony tyle achów i ochów zachwytu nad kieliszkiem (ale wciąż nie tak dawno, jak powstawał wspomniany na wstępnie szlachetny czwórniak jabłecznik). Grono kupicie bezpośrednio u producenta w cenie 40pln/butelka. O ile jeszcze je mają na stanie!", "url": "https://italianizzatoblog.wordpress.com/category/vino-al-volo/page/2/", "category": "dolnośląskie", "sub_category": "Napoje (alkoholowe i bezalkoholowe)", "phrase": "Jabłecznik trzebnicki (cydr)"}