{"meta_description": "Czym się różnią cydry przemysłowe prosto z jabłka, od tych rzemieślniczych i autorskich? Czy przy tak dużej produkcji jabłek możemy być cydrową potęgą? Odpowiedzi poznałam w ostatnią niedzielę podczas Zlotu Cydrowników Autorskich. W Nadwiślańskim Świcie odbył się kolejny Zlot Cydrowników, na którym zaprezentowane zostały rzemieślnicze cydry, a najciekawsze z nich miałam okazję spróbować podczas degustacji", "title": "In Ciders – Zlot Cydrowników Autorskich", "content": "Czym się różnią cydry przemysłowe prosto z jabłka, od tych rzemieślniczych i autorskich? Czy przy tak dużej produkcji jabłek możemy być cydrową potęgą? Odpowiedzi poznałam w ostatnią niedzielę podczas Zlotu Cydrowników Autorskich. W Nadwiślańskim Świcie odbył się kolejny Zlot Cydrowników, na którym zaprezentowane zostały rzemieślnicze cydry, a najciekawsze z nich miałam okazję spróbować podczas degustacji komentowanej przez Wojciecha Bońkowskiego, Tomasza Piotrowskiego i Bartosza Wilczyńskiego. Podczas panelu w większości zaprezentowano cydry wytrawne. Zdumiewająca była różnorodność – eksperymenty z beczką, fermentacją na winnych skórkach, spontaniczną fermentacją bez dodatku drożdży selekcjonowanych czy cydry ze starych zapomnianych sadów, z odmian, których nie są w stanie rozpoznać nawet najstarsi sadownicy. Jak widać cydrownicy nie boją się nowych sposobów produkcji i stale eksperymentują w poszukiwaniu ciekawych smaków. Większość obecnych producentów poszerzyła gamę swoich produktów w porównaniu z rokiem poprzednim. Co to jest Cydr rzemieślniczy? Cydr rzemieślniczy to moszcz z jabłek i droższe. Nie dodaje się do niego wody, cukru, aromatów, konserwantów itp. Polskie przepisy wymagają min. 60% obecności soku jabłkowego lub zagęszczonego soku jabłkowego, w przeliczeniu na moszcz jabłkowy (dla porównania cydry angielskie mogą mieć tylko 30% soku). Cydry rzemieślnicze powstają w 100% z soku jabłkowego. Naturalny cydr jest wytrawny, o kwasowej strukturze, często lekko cierpki i gorzki. Dla porównania cydry przemysłowe są słodkie i półsłodkie o mocnym aromacie jabłka, który często dodawany jest sztucznie (sfermentowane jabłka wcale nie mają mocnego aromatu jabłek). Od niedawna polscy cydrownicy prowadzą udane eksperymenty wytwarzając słodkie cydry lodowe produkowane z wymrożonego soku jabłkowego – uzyskując w ten sposób skondensowany sok o wysokiej zawartości cukru. Cydr rzemieślniczy charakteryzuje się powolną fermentacją – nawet trwającą 6 miesięcy i dłużej, podczas gdy cydry przemysłowe trafiają do hurtowni już po 2 -3 tygodniach. Ponadto jabłka z których produkuje się cydr rzemieślniczy to jabłka niejadalne, a większość produkowanych jabłek w Polsce to jabłka deserowe – o mniejszej kwasowości i zawartości cukru, za to z większą ilością wody. Trzeba sporych wysiłków i wielu dodatków, aby z jabłek deserowych uzyskać przemysłowy cydr o smaku i zapachu jabłek. Dlatego choć produkcja jabłek jest duża, to ze względu na brak odmian cydrowych, nie możemy być cydrową potęgą. Zdegustowałam 12 cydrów, w tym trzy słodkie – lodowe. Każdy wart był zdegustowania, a różnorodność w stylach ogromna. Od wytrawnych i opartych na kwasowości, przez goryczkowe, pachnące ogniskiem i boczkiem, poprzez półwytrawne, aż po słodkie lodowe. Było 5 premier nowych producentów, nowe roczniki cydrów od znanych już producentów, a także sekcja z cydrami nagradzanymi w konkursach. Tak, polskie cydry autorskie zdobywają nagrody w prestiżowych branżowych konkursach w Niemczech i UK! Polskich cydrów autorskich nie zabraknie także na światowej gali cydrów w Asturii, prawdziwym królestwie cydrów. Degustację zakończyłam wyśmienitym sokiem jabłkowym Joanka (Joanny Szewczyk) z odmiany grochówka. Mieliście okazję spróbować tych cydrów i soków? Podaj swoje typy jeśli uważasz, że warto coś dopisać do listy cydrów do zdegustowania.", "url": "https://gastrofiesta.pl/wydarzenia/in-ciders-zlot-cydrownikow-autorskich/", "category": "dolnośląskie", "sub_category": "Napoje (alkoholowe i bezalkoholowe)", "phrase": "Jabłecznik trzebnicki (cydr)"}