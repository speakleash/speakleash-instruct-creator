{"meta_description": "14 września, w upalną niedzielę w Długosiodle każdy mógł znaleźć coś dla siebie - były grzyby, zabawy, pyszne tradycyjne jedzenie oraz występy zaproszonych gości.", "title": "Na grzyby i nie tylko!", "content": "14 września, w upalną niedzielę w Długosiodle każdy mógł znaleźć coś dla siebie - były grzyby, zabawy, pyszne tradycyjne jedzenie oraz występy zaproszonych gości. Od godziny 10 do 13 wszystkie zgłoszone grupy rywalizowały w zbieraniu grzybów w okolicznych lasach. Grup było niemało, bo aż 31, a wśród nich m.in. grupa aktorów – Joanna Kurowska, Anna Korcz, Agata Rzeszewska, Beata Kawka, Bartosz Żukowski, Jacek Kałucki, wiele grup dziennikarzy (m.in. Tuba Wyszkowa, Wyszków24, Radio Dla Ciebie i inne), czy grupa Ministerstwa Gospodarki z Januszem Piechocińskim na czele. Po powrocie grzybiarzy odbyło się uroczyste otwarcie Wielkiego Grzybobrania przez Stanisława Jastrzębskiego, wójt gminy Długosiodło, Janusz Piechocińskiego, wicepremiera, Wiesława Krzewinę, zastępcę dyrektora generalnego LP, Konrada Grzybowskiego, dyrektora RDLP w Warszawie, Wojciecha Kwiatkowskiego , nadleśniczego Nadleśnictwa Wyszków oraz Sławomira Trzaskowskiego, zastępcę dyrektora Centrum Informacyjnego Lasów Państwowych. Zaraz po nim – uroczyste ważenie grzybów, których wspólna waga wyniosła 383,4 kg! Królową Grzybobrania została pani Zofia Sępkowska, która mogła pochwalić się okazem ważącym 0,57 kg. Na Stadionie Leśnym w Długosiodle na uczestników Grzybobrania czekało wiele atrakcji. Przy stoisku Nadleśnictwa Wyszków czekała Ścieżka Drwala – dla dorosłych i Ścieżka Leśnego Poszukiwacza Przygód dla dzieci. Można było zdobyć pieczątki i nagrody w grze przyrodniczej „Przyjaciel Lasu\", wziąć udział w Wielkiej Długosiedlańskiej – wyścigu koni czy wspiąć się na słup, aby w ten sposób zdobyć nagrodę. Na scenie nieprzerwanie pojawiały się nowe atrakcje – występ dzieci ze szkół gminy Długosiodło, przedstawienie „Leśne Skrzaty\", w którym leśnicy Nadleśnictwa Wyszków oraz Ostrowi Mazowieckiej przybliżyli obchodzony jubileusz 90-lecia Lasów Państwowych, występ Chóru Przyjacielskiego Leśno – Nauczycielskiego oraz koncert zespołu sygnalistów myśliwskich AKTEON. Podczas Wielkiego Grzybobrania można było spróbować tradycyjnych potraw z grzybów serwowanych przez sołectwa oraz koła łowieckie. Potrawy z grzybów oraz dziczyzny oceniane były przez jury i odpowiednio nagradzane. Wieczorem zebrani wzięli udział w występie kabaretu Neo-nówka oraz koncertach zespołów Chłopcy z Placu Bema i After Party. Dzień wcześniej, w sobotę 13 września także w Długosiodle zrealizowana została audycja Lata z Radiem w Programie 1 Polskiego Radia. Z Małgorzatą Raduchą rozmawiali m.in. Nadleśniczy Nadleśnictwa Wyszków Wojciech Kwiatkowski, wójt gminy Długosiodło Stanisław Jastrzębski, pisarka Daria Galant, przedsiębiorca leśny Jan Walaszek, przedstawiciel Komendy Powiatowej PSP w Wyszkowie Marcin Turowski.", "url": "https://wyszkow.warszawa.lasy.gov.pl/aktualnosci/-/asset_publisher/1M8a/content/na-grzyby-i-nie-tylko-", "category": "lubelskie", "sub_category": "Gotowe dania i potrawy", "phrase": "Baranowskie grzyby"}