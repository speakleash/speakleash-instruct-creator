{"meta_description": "Mapa aktualnego stanu występowania grzybów jadalnych w Polsce na podstawie doniesień grzybiarzy. Mapa prognostyczna potencjału wysypu grzybów dla całej Polski.\r\nRadar grzybowy.", "title": "gdzie na grzyby - mapa", "content": "Za nami, teraz i przed nami wiosna w swoich różnych fazach. W tym roku wegetacja roślin jest bardziej zaawansowana niż przeciętnie. Także tworzenie owocników przez grzyby, rozpoczęło się wcześniej. Wiosną spotykamy: • \"prawdziwe grzyby wiosenne\", tj. takie które wyłącznie lub głownie rosną o tej porze, np. w drugiej części zimy i wczesnym przedwiośniem czarki (Sarcoscypha), na przedwiośniu smardze (Morchella) (ich czas już minął), nieco później piestrzenice kasztanowate (Gyromitra esculenta), wczesną wiosną gęśnice wiosenne (Calocybe gambosa), w pełni wiosny i wczesnym latem żółciaki siarkowe (Laetiporus sulphureus), • \"wczesne borowikowate\" tworzące pierwsze, nieliczne na razie, owocniki już w maju (a w tym roku nawet w drugiej połowie kwietnia) ale głównie owocnikujące latem np. krasnoborowiki ceglastopore (Neoboletus luridiformis) i borowiki usiatkowane (Boletus reticulatus), • \"zmylone\", takie którym wczesna wiosna myli się z jesienią, np. maślaki (Suillus). Na większe grzybobrania trzeba zwykle czekać do korzystnych, wilgotnych, okresów letnich. Takie częściej zdarzają się na terenach podgórskich, choć bywają lata i miejsca wyjątkowe na nizinach. Zwiastunem letnich grzybobrań są pieprzniki jadalne (Cantharellus cibarius) których powolny wzrost właśnie się zaczyna.", "url": "https://www.grzyby.pl/wystepowanie.htm", "category": "lubelskie", "sub_category": "Gotowe dania i potrawy", "phrase": "Baranowskie grzyby"}