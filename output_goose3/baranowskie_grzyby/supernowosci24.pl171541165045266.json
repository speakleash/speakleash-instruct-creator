{"meta_description": "Kierowca jadąc przez Ostrowy Baranowskie, zauważył opartego o płot starszego mężczyznę. Okazało się, że senior się zagubił, był wycieńczony.", "title": "Staruszek wyjechał na grzyby, znaleźli go wycieńczonego w gminie Cmolas", "content": "Jeden z kierowców, jadąc w niedzielną (6 bm.) noc przez Ostrowy Baranowskie, w gm. Cmolas, zauważył opartego o płot starszego mężczyznę. Zatrzymał się, podszedł do staruszka i zapytał, czy wszystko w porządku. Ten powiedział, że wyjechał na grzyby, zgubił się i słabo się czuje. Jak się okazało senior był mieszkańcem powiatu… tarnobrzeskiego. Kierowca wezwał pomoc. Na miejsce przyjechali policjanci z Posterunku w Majdanie Królewskim. Ze staruszkiem kontakt był utrudniony, mężczyzna był wyziębiony. Mundurowi wraz ze zgłaszającym udzielili mu pomocy podając posiłek i ogrzewając go. 84-letni mieszkaniec powiatu tarnobrzeskiego został zabrany przez karetkę pogotowia ratunkowego do szpitala. Dzięki reakcji świadków, mężczyźnie w porę udzielono pomocy. Policjanci apelują, aby przed wyprawą na grzybobranie zadbać o bezpieczeństwo. – Pamiętajmy także, aby przed wyjściem do lasu zabrać telefon komórkowy. Jeżeli na grzyby idziemy sami, poinformujmy przed wyjściem rodzinę lub znajomych o naszych planach – przekazuje Jolanta Skubisz Tęcza, rzecznik Komendy Powiatowej Policji w Kolbuszowej.", "url": "https://supernowosci24.pl/aktualnosci/staruszek-wyjechal-na-grzyby-znalezli-go-wycienczonego-w-gminie-cmolas/", "category": "lubelskie", "sub_category": "Gotowe dania i potrawy", "phrase": "Baranowskie grzyby"}