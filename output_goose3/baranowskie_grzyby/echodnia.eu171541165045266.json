{"meta_description": "W świętokrzyskich lasach wreszcie mamy wysyp grzybów. Można nazbierać głównie prawdziwków, ale także maślaków i kozaków. Na łąkach pojawiły się też pierwsze kanie. Czytelników, którzy chcą pochwalić się swoimi zbiorami, zachęcamy do przesyłania zdjęć na adres: internet@echodnia.eu", "title": "Jest wysyp grzybów w świętokrzyskich lasach! Teraz ich nazbierasz! [ZDJĘCIA CZYTELNIKÓW]", "content": "Miłośnicy grzybobrania szybko zorientowali się, że pora ruszyć w las - w tradycyjnie grzybnych miejscach można spotkać wiele zaparkowanych aut. Tak jest choćby w Michniowie czy na Górze Baranowskiej w Nadleśnictwie Suchedniów. - Jest sporo grzybów. Jak to zwykle bywa w przypadku pierwszego, jesiennego wysypu, duża część jest robaczywa. Ale jeśli spadnie deszcz, za kilka dni pojawi się jeszcze więcej grzybów i będą zdrowe - mówi Piotr Fitas, nadleśniczy z Suchedniowa i znakomity grzybiarz. Od czytelnika, pana Andrzeja z Sędziszowa otrzymaliśmy z kolei zdjęcia jego zbiorów. Grzyby zebrane w okolicy Sędziszowa, na terenie powiatu jędrzejowskiego to przede wszystkim prawdziwki, kozaki, koźlarze czerwone. Rekordowo dużym borowikiem znalezionym w okolicy Jędrzejowa pochwaliła się z kolei pani Sylwia. W niedzielę, 15 września zdjęcia obrazujące pokaźne zbiory przysłała nam pani Małgorzata. Grzyby znalazła w lasach w okolicach Miłkowskiej Karczmy w gminie Kunów w powiecie ostrowieckim. - Od kilku miesięcy spotkać można wiele koźlarzy, podgrzybków, prawdziwków i kurek. Na pewno nikt nie wyjdzie z pustymi rękami - napisała.", "url": "https://echodnia.eu/swietokrzyskie/jest-wysyp-grzybow-w-swietokrzyskich-lasach-teraz-ich-nazbierasz-zdjecia-czytelnikow/ar/c1-14367175", "category": "lubelskie", "sub_category": "Gotowe dania i potrawy", "phrase": "Baranowskie grzyby"}