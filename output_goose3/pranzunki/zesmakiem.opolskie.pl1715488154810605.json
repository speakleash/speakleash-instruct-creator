{"meta_description": "", "title": "Pranzunki/prandzonki", "content": "W wielu śląskich domach pranzunki przygotowuje się jako danie będące wspomnieniem smaków dzieciństwa, bo choć uważane za potrawę biedną, stanowią przysmak w niejednej rodzinie. Pranzunki (nazywane także prandzonkami, prażonkami lub prażuchami) są potrawą sycącą i stanowią posiłek jednodaniowy, a tradycja ich przygotowywania przekazywana jest ustnie z pokolenia na pokolenie. Pranzunki to masa ziemniaczano-mączna, formowana na kształt podłużnych klusek, często podawane są z podsmażonym boczkiem (słoniną) lub z cebulką, albo najlepiej z jednym i drugim. Popija się je maślanką, kefirem lub kwaśnym mlekiem. Ziemniaki obrać, umyć, wlać więcej wody niż do zwykłego gotowania ziemniaków do obiadu. Posolić i zagotować. Kiedy ziemniaki się ugotują, wsypać mąkę, zamieszać i jeszcze na kilka minut zostawić na małym ogniu. Jeśli zostało za dużo wody, ugotowane ziemniaki odcedzić i potłuc z wytworzonym krochmalem na gęstą masę. Masę nabierać łyżką i nakładać na talerz, ściągając ją drugą łyżką lub ocierając o kant talerza. Podawać polane tłuszczykiem z podsmażonym boczkiem i cebulką. Wpis na LPT: 1 czerwca 2020 r. w kategorii: Gotowe dania i potrawy.  Wnioskodawca: Koło Gospodyń Wiejskich z Kujakowic, gm. Kluczbork.", "url": "https://zesmakiem.opolskie.pl/pranzunki-prandzonki-2/", "category": "opolskie", "sub_category": "Gotowe dania i potrawy", "phrase": "Pranzunki/prandzonki"}