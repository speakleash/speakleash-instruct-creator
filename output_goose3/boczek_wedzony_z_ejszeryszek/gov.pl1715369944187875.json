{"meta_description": "Produkt wpisany na listę produktów tradycyjnych w dniu 2015-03-05 w kategorii Produkty mięsne w woj. podlaskim.", "title": "Boczek wędzony z Ejszeryszek - - Portal Gov.pl", "content": "Grubość boczku od 2 cm do 5 cm o wadze od 2 kg do 4 kg. Mięso o wyraźnie wyczuwalnych przyprawach z aromatem dymu z drzewa olchowego. Suwalszczyzna to mieszanka narodów, kultur i ich tradycji kulinarnych. Przenikające się kultury dostarczyły bogactwa potraw, smaków i aromatów. Na terenach tych od lat przestrzega się tradycyjnych receptur i metod produkcji, a szczególnie tradycyjnego procesu wędzenia. „Wędliny robiono na długo przed Drugą Wojną Światową. Każdy gospodarz hodował wieprze i przyrządzał mięso na własny użytek. Zakładów mięsnych w okolicy nie było” (Wywiad przeprowadzony z mieszkańcami wsi Ejszeryszki). Przygotowanie boczku wędzonego rozpoczyna się od wyodrębnienia odpowiednich części z półtuszy wieprzowej i uformowania odpowiedniej wielkości kawałków. Następnie płaty boczku wkładane są do specjalnie przygotowanej zalewy zawierającej przyprawy: pieprz naturalny, czosnek, majeranek, lubczyk, ziele angielskie, kolendrę itp. Po wyjęciu z zalewy boczek zostaje odparzony do temperatury 72˚C i obsuszony. Ostatnim etapem jest wędzenie w wędzarni opalanej ciepłym dymem z okorowanego drewna olchowego przez około 3 godziny. Tak przygotowany boczek zostaje schłodzony do temperatury poniżej 8˚C. Dzięki różnorodności przypraw oraz zastosowaniu tradycyjnych metod wędzenia, boczek wędzony z Ejszeryszek uzyskuje niepowtarzalny smak i aromat znany w całym regionie.", "url": "https://www.gov.pl/web/rolnictwo/boczek-wedzony-z-ejszeryszek", "category": "podlaskie", "sub_category": "Mięso świeże oraz produkty mięsne", "phrase": "Boczek wędzony z Ejszeryszek"}