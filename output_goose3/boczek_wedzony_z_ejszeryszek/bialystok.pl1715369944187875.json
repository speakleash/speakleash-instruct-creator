{"meta_description": "", "title": "I edycja Konkursu Gastronomicznego pt. „Wieprzowina na podlaskim stole”", "content": "W Zespole Szkół Gastronomicznych w Białymstoku w dniu 22 maja 2023 r. odbył się finał I edycji konkursu gastronomicznego pt. „Wieprzowina na podlaskim stole”. Patronat honorowy nad wydarzeniem objął Prezydent Miasta Białegostoku, patronat merytoryczny sprawowało Europejskie Stowarzyszenie Kucharzy Euro-Toques Polska. Celem konkursu było rozwijanie zainteresowań zawodowych uczniów, promowanie polskich produktów regionalnych i tradycyjnych, integracja szkół gastronomicznych oraz współpraca z firmami branży gastronomicznej. Odbywały się również warsztaty cukiernicze prowadzone przez właścicieli dwóch białostockich cukierni. Przygotowanie tortu i deserów zaplanowała i przygotowała Pani Kinga Poskrobko – Nieradka z Cukierni Artystycznej „Słodka Dama”. Druga grupa uczniów sporządzała desery pod kierunkiem Pani Katarzyny Korolczuk z Cukierni „Pani K”. Jury podkreślało wysoki poziom przygotowanych dań. Wszystkie dania główne zawierały wymagany regulaminem surowiec czyli mięso wieprzowe. Spełniony był też drugi warunek eliminacji czyli użycie produktu regionalnego z Podlasia. Uczniowie wykorzystali w swoich potrawach m.in. karpia knyszyńskiego, chleb staropolski, miód z Sejneńszczyzny, boczek wędzony z Ejszeryszek, ser koryciński, masło z Filipowa, twaróg hajnowski i mąkę z Podlasia. Zwyciężyła drużyna z Technikum w Lublinie – Julia Masierak i Kamila Jarosz, II miejsce zajął zespół z Garwolina – Zuzanna Ipniarska i Alicja Ćwiek. Miejsce trzecie przypadło Zuzannie Walkowiak i Karolinie Walczak z Ostrołęki. Wydarzenie odbyło się dzięki zaangażowaniu nauczycieli, jurorów, sponsorów (Kames, Unilever, MIG, Gastro Art, Hotel Cristal, White Bear Coffe, Zarzeccy, „Słodka Dama”, „ Pani K.”, „Przystanek Bar”) i absolwentów ZSG, którzy poświęcili swój czas i środki.", "url": "https://www.bialystok.pl/pl/wiadomosci/i-edycja-konkursu-gastronomicznego-pt-wieprzowina-na-podlaskim-stole.html", "category": "podlaskie", "sub_category": "Mięso świeże oraz produkty mięsne", "phrase": "Boczek wędzony z Ejszeryszek"}