{"meta_description": "Jagodzianki z Olsztynka, okrzyknięte najlepszymi w Polsce, są dostępne w tym roku za 8 zł za sztukę. Ustawiają się po nie kolejki chętnych. Ale właścicielka zdradza, że w listopadzie zamyka cukiernię. Prowadzenie biznesu w Polsce przestaje się opłacać.", "title": "Ile za jagodziankę? 8 zł w tym roku to za mało", "content": "Jagodzianki nierozerwalnie wiążą się z latem. Sezon na nie rozpoczyna się na początku lipca i trwa przez całe wakacje. Jedne z najlepszych, a wielu uważa nawet, że najlepsze jagodzianki, oferuje cukiernia \"Jagodzianka\" w Olsztynku. Co roku w sezonie po drożdżówki ustawiają się tam długie kolejki. W tym roku za jagodziankę z Olsztynka zapłacić trzeba 8 zł. Cena wzrosła rok do roku tylko o złotówkę. Rok temu Emilia Witowicz, właścicielka cukierni, sprzedawała drożdżówki za 7 zł. Zdecydowała wówczas o podwyżce po raz pierwszy od trzech lat. Wcześniej jagodzianki kosztowały 5 zł. Emilia Witowicz przyznaje, że na podwyżki zdecydowała się głównie przez wzgląd na wzrost ceny jagód. W tym roku za kilogram jagód zapłacić trzeba cztery zł więcej niż jeszcze rok temu. Właścicielka cukierni mówi jednak w rozmowie z Business Insider Polska, że w listopadzie zamyka \"Jagodziankę\". Koszty się nie spinają. Zwłaszcza zimą. Jagodzianki sprzedają się tylko w sezonie letnim, gdy Olsztynek, choćby przejazdem, odwiedzają turyści. Zimą cukiernia świeci pustkami, a Emilię Witowicz dobijają rosnące koszty utrzymania biznesu. Drożeje wszystko. Nie tylko prąd, gaz, a wraz z rosnącą płacą minimalną, utrzymanie pracowników, ale i ceny półproduktów. – Jagoda leśna pojawiła się na rynkach hurtowych w cenach 25-32 zł, dużo zależy od wahań podaży na giełdach. W trakcie sezonu cena pewnie spadnie do 15-20 zł za kg – mówi Aneta Koter, wiceprezes Polskiego Stowarzyszenia Producentów i Przetwórców Owoców. Tańsza od krajowej jest zamrożona jagoda z Ukrainy i Białorusi. – Przedłużające się okresy suszy nie wpływają korzystnie na runo leśne, więc zbiory jagody leśnej to ruletka. Z tego powodu promujemy jagodę kamczacką jako alternatywę dla jagody leśnej. Kamczatka po przetworzeniu jest bardzo podobna w smaku, nie trzeba jej sprowadzać zza granicy, a co najważniejsze jest tańsza. Uprawiamy ją na plantacjach, więc odchodzą obawy o choroby przenoszone przez leśne zwierzęta – mówi Aneta Koter. Jak informuje, cena świeżej jagody kamczackiej to przeciętnie 5 zł za kg. Prawie 30 zł za jagodziankę Ceny jagód przekładają się na ceny jagodzianek. W ubiegłym roku za kilogram jagód trzeba było zapłacić 20 zł. W tym nawet 5 zł więcej. Stąd cukiernie podnoszą ceny drożdżówek. Dostępne są i tańsze bułki – nawet poniżej 5 zł. Cukiernicy zwracają jednak uwagę, że takie drożdżówki najczęściej wypełniane są dżemem lub zawierają śladowe ilości jagód. Za taką cenę nie ma jakości. A za jaką jest? Za 29 zł. Za tyle jagodzianki sprzedaje cukiernia Urszi Cakes. – Najważniejszym czynnikiem wpływającym na cenę jagodzianek jest jakość i ilość jagód, które używane są do ich produkcji. W cukierni współpracujemy wyłącznie z lokalnymi i sprawdzonymi dostawcami, którzy dostarczają nam jagody z wiadomego pochodzenia. Nie korzystamy z jagód od przypadkowych sprzedawców na straganach, ponieważ nie jesteśmy pewni ich jakości i pochodzenia. W naszym przypadku dostawcy wystawiają nam faktury i wiemy, że możemy zapewnić, że używamy tylko najświeższych i najlepszych jagód. Dodatkowo na cenę jagodzianek wpływa również jakość składników użytych w cieście. Wykorzystujemy jajka z wolnego wybiegu, świeże drożdże oraz wysokiej jakości masło 82 proc. od polskiego dostawcy. To sprawia, że nasze jagodzianki są nie tylko smaczne, ale również pełne naturalnego bogactwa – słyszymy w cukierni. Do jagodzianek dodawana jest również podwójna ilość kruszonki z prawdziwego masła, a chwilę przed podaniem bułki dopełniane są świeżo wyciskanym waniliowym crème pâtissière, który jest wykonany z prawdziwej wanilii. – Sprawia to, że są one zdecydowanie większe niż standardowe jagodzianki, które zazwyczaj ważą ok. 120 g, ponieważ każda z nich waży około 350 g, dlatego często są nazywane przez naszych klientów \"chlebodziankami\" – tłumaczą pracownicy cukierni. Wszystkie jagodzianki wytwarzane są ręcznie w małej rzemieślniczej cukierni. Rozpiętość cenowa jagodzianek jest duża. Od klientów zależy, czego oczekują po drożdżówce. Za najwyższą jakość, muszą zapłacić więcej. Ale alternatyw nie brakuje.", "url": "https://businessinsider.com.pl/wiadomosci/ile-za-jagodzianke-osiem-zl-w-tym-roku-to-za-malo/q5yl2vx", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Olsztyneckie jagodzianki "}