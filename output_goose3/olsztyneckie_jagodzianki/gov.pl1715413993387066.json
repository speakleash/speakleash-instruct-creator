{"meta_description": "Produkt wpisany na listę produktów tradycyjnych w dniu 2017-11-08 w kategorii Wyroby piekarnicze i cukiernicze w woj. warmińsko-mazurskim.", "title": "Olsztyneckie jagodzianki - - Portal Gov.pl", "content": "Bułki z ciasta drożdżowego z kruszonką na wierzchu i jagodowym nadzieniem w środku. Od dawien dawna ludność zamieszkująca obecne Mazury Zachodnie (dawne Prusy) pozyskiwała bogactwa z wód i lasów. Las, oprócz kryjących się w jego zasobach grzybów jadalnych, ziół lub miodu, dostarczał również aromatycznych owoców leśnych, przede wszystkim czarnych jagód. Miejscowa ludność od zawsze uznawała ich walory smakowe i często wykorzystywała w kuchni na wiele sposobów, m.in. do wypieku jagodzianek. Fenomen olsztyneckich jagodzianek wywodzi się z prostoty, tradycyjnego przepisu na ciasto drożdżowe, a przede wszystkim znacznej ilości jagód włożonych do ich środka. Sezon jagodowy trwa od końca czerwca do końca sierpnia. Największy wysyp runa leśnego w postaci jagód do produkcji najlepszych jagodzianek przypada na lipiec. Jagody w tym czasie są najbardziej słodkie i soczyste. Z uwagi na swoją popularność, olsztyneckie jagodzianki stały się chlubą miasta i wpisały się w jego lokalną tradycję. Mieszkańcy oraz olsztyneckie władze uznały jagodzianki za swój lokalny przysmak, którego nie może zabraknąć na żadnym organizowanym w Olsztynku wydarzeniu. Jagodzianki olsztyneckie są nieodzownym elementem kojarzonym z gminą Olsztynek. Swą popularność zyskały bardzo szybko, również poza społecznością lokalną. Obecnie turyści (szczególnie z okolic Warszawy) zatrzymują się w Olsztynku na tradycyjne jagodzianki w drodze nad morze. Od kilku lat w Olsztynku odbywa się także „Konkurs Jedzenia Olsztyneckich Jagodzianek”, który przyciąga licznych zainteresowanych.", "url": "https://www.gov.pl/web/rolnictwo/olsztyneckie-jagodzianki", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Olsztyneckie jagodzianki "}