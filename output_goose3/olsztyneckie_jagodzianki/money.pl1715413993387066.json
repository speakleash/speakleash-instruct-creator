{"meta_description": "Ceny prądu, wzrost płacy minimalnej oraz brak wsparcia ze strony rządu powodują, że słynna \"Jagodzianka\" z Olsztynka może zostać zamknięta. - Mali przedsiębiorcy umierają po cichu – mówi Radiu Eska właścicielka Emilia Witowicz.", "title": "Słynne jagodzianki mogą zniknąć. Właścicielka cukierni z Olsztynka rozważa zamknięcie lokalu", "content": "Sezon na jagody w pełni, a w cukierniach królują jagodzianki. Wśród tych najsłynniejszych są wpisane na listę produktów tradycyjnych jagodzianki z Olsztynka. Jednak słynna na cały kraj cukiernia boryka się problemami, a jej właścicielka rozważa zamknięcie lokalu - donosi Radio Eska. - Latem są klienci, ale zimą nie zarabiam nawet na prąd. Jestem \"do tyłu\" za poniesienie najniższej krajowej, składki zdrowotne. Mam ludzi tylko, gdy jest sezon. Tu nie chodzi tylko o moją sytuację, ale też innych małych przedsiębiorców. Umieramy po cichu. Duże molochy niszczą małe biznesy – powiedziała Esce Emilia Witowicz, która od 15 lat prowadzi mieszcząca się przy ul. Mrongowiusza 4 \"Jagodziankę\". Jak podkreśla wszystko przez rosnące ceny prądu, wzrost płacy minimalnej oraz brak wsparcia ze strony rządu. - Dlaczego rząd nie wprowadzi takiego rozwiązania, żeby podpiąć nas, cukiernie, lodziarnie, pod sezonowy biznes i nie wprowadzi ulgi podatkowej na te miesiące poza sezonem - pyta. Jednak problemów nie brakuje również latem. Inflacja sprawia, że klienci liczą każdą złotówkę. Jak zauważa właścicielka, coraz częściej ludzie wolą pójść do supermarketu i kupić tańszą bułkę niż droższą w cukierni. - Nie zdają sobie sprawy, że ja też muszę kupić mąkę, owoce. Jak rząd mógł wpuścić na rynek tony mąki czy malin z zagranicy, niszcząc polskich rolników - skarży się Radiu Eska Emilia Witowicz. Jak pisaliśmy w money.pl, za kilogram jagód na rynku hurtowym w Broniszach trzeba zapłacić średnio 30 zł. Od początku tego sezonu cena rośnie — pod koniec czerwca kilogram jagód kosztował średnio 25 zł. Już samo to wpływa na cenę bułki. A te potrafią zaskakiwać — wahają się między 5 a 30 zł. Jak wyjaśnialiśmy, nadzienie może być zrobione z owoców w 100 lub 20 procentach. W tym drugim przypadku zwykle jest to marmolada o smaku jagodowym. Większość cukierni pracuje na gotowych półproduktach, w których zawartość owoców wynosi między 10 a 15 proc. Reszta to jabłko.", "url": "https://www.money.pl/gospodarka/slynne-jagodzianki-moga-zniknac-wlascicielka-cukierni-z-olsztynka-rozwaza-zamkniecie-lokalu-6920532850064320a.html", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Olsztyneckie jagodzianki "}