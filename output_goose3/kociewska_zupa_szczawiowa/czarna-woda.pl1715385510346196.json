{"meta_description": "", "title": "Kociewski Festiwal Zupy", "content": "W sobotę, 30 lipca, odbyła się pierwsza edycja „Kociewskiego Festiwalu Zupy” w Czarnej Wodzie, którą uroczyście otworzył burmistrz Arkadiusz Gliniecki. Do walki o tytuł „Mistrza Kociewskiej Zupy 2022” stanęło 11 drużyn: KGW Zelgoszcz, KGW Lipia Góra, KGW Wilcze Błota, KGW Borzechowo, Sołectwo Łąg Kolonia, KGW Lubiczanki, KocieWianki Czarna Woda, KGW Osieczna, Stowarzyszenie Kiełż Czarna Woda, KGW Zblewo i Sołectwo Czarlin. Festiwalowa publiczność mogła posmakować zupę szczawiową, parzybrodę, szarpaki, grzybową, polewkę kociewską, ziemniaczaną, kurkową, zalewajkę kociewską, ratataj dwa kartofle jeden raj oraz barszcz zabielany. Wielopokoleniowe jury w składzie: Agnieszka Olszowa, Faustyna Narloch i Jolanta Gołębiewska przyznało tytuł „Mistrza Kociewskiej Zupy” Sołectwu Łąg Kolonia, które przygotowało zupę grzybową. Dodatkową nagrodą, która sprawiła bardzo dużo satysfakcji zwycięskiej drużynie, była „Nagroda Publiczności”. Uczestnicy festiwalu mieli możliwość degustacji wszystkich zup, z których wybrali najsmaczniejszą. W tej edycji została nią zupa ziemniaczana drużyny KocieWianki z Czarnej Wody. Spośród osób, które brały udział w wyborze najlepszej zupy rozlosowanych zostało kilkanaście drobnych nagród. Przez cały czas trwania imprezy towarzyszył nam pokaz gotowania zup przygotowany przez firmę IGLOTEX. Kucharz Marcin Świder ugotował zupę węgierską i krem z białych warzyw z wędzonym kalafiorem, boczkiem i oliwą szczypiorkową, które publiczność również, mogła skosztować na miejscu. Ponadto na scenie festiwalowej wystąpiły dzieci z Ogniska Pracy Pozaszkolnej ze Starogardu Gdańskiego, a od godz. 18:00 w klimat znanych przebojów z lat 80-tych wprowadziła publiczność Marta Kruk z zespołem. Ostatnim punktem festiwalu była zabawa taneczna, którą poprowadził zespół Dwa Plus Dwa.", "url": "https://czarna-woda.pl/wiadomosci/50739/kociewski-festiwal-zupy", "category": "pomorskie", "sub_category": "Gotowe dania i potrawy", "phrase": "Kociewska zupa szczawiowa"}