{"meta_description": "fasolówka , fasola biała , wędzonka , ogony wędzone , obiad , kuchnia domowa , najsmaczniejsze dania , potrawy domowe , kuchnia polska , zacierki , kluseczki , fasolka", "title": "Domowa zupa fasolowa z zacierkami. Fasolówka", "content": "Dzisiaj zupa fasolowa. Pachnąca wędzonką, majerankiem, czosnkiem i z dodatkiem zacierek bo taką najmocniej pamiętam z dzieciństwa. Kiedy Babcia gotowała zupę fasolówkę to najczęściej na wywarze z parzenia wędzonego boczku, takiego do chlebaAle możecie ugotować ją też na wędzonych kościach, wędzonych żeberkach czy tak jak ja na wędzonych ogonach. Kiedy zobaczyłam je w sklepie od razu pomyślałam o tej zupie. A skoro pomyślałam to zupa w garnku. Aromatyczna, pożywna i pyszna!Jeśli lubicie takie porządne zupy to przy okazji ugotujcie też najpyszniejszą grochówkę czas przygotowania: ok. 1,5 godziny + czas moczenia fasoliW dzień poprzedzający planowane gotowanie zupy fasolowej suchą fasolkę opłukałam i zalałam dobrze w garnku zimną wodą tak żeby była przykryta na kilka centymetrów. Zostawiłam na noc żeby napęczniała. Następnego dnia odlałam całą wodę, której fasola nie wchłonęła i zalałam świeżą, nieco ponad poziom ziaren. Gotowałam na małym ogniu pod przykryciem aż fasola zmiękła.ZACIERKI - do miseczki wsypałam mąkę i dolewałam po łyżeczce zimnej wody rozrabiając a potem zagniatając ciasto palcami. Powinno być zwarte i dość twarde. Zacierki robiłam usuwając a właściwie uszczypując po kawałeczku takiego ciasta i rolując go na dłoni. Gotowe rozsypałam luźno na ręczniku papierowym. Można rozsypać je na desce oprószonej mąkę żeby się nie posklejały. Świeże, nieduże zacierki gotują się ok. 2-3 minut. Można je zrobić nieco wcześniej i zostawić żeby sobie trochę obeschły.ZUPA - wędzone ogony wieprzowe włożyłam do garnka. Zalałam ok. 1,5 l zimnej wody i gotowałam powoli ok. godziny. W tym czasie oczyściłam warzywa - obrałam je i pokroiłam w drobną kostkę. Cebulę i czosnek posiekałam. Ugotowane ogony wyjęłam z wywaru. Obrałam od kości i pokroiłam w dużą kostkę.Na patelni rozgrzałam tłuszcz, podsmażyłam pokrojoną ugotowane mięso razem z cebulą i czosnkiem aż zaczęło się rumienić. Przełożyłam do wywaru. Dołożyłam też ugotowaną fasolę, razem z wodą, w której się gotowała, dosypałam też pokrojone warzywa. Dodałam roztarty w dłoniach majeranek. Gotowałam jakieś 3-5 minut po czym dosypałam zacierki. Gotowałam jeszcze 2-3 minuty. Doprawiłam do smaku odrobiną pieprzu. Nie soliłam zupy bo wędzonka oddała swój słonawy smak wywarowi i nie było potrzeby dosalać.Zupa jest smaczniejsza kiedy po ugotowaniu zostawimy ją na jakieś 15 minut pod przykryciem.Teoretycznie można byłoby namoczoną fasolę gotować od razu z wędzonką, ale wędzonka jest słona a sól powoduje, że skórka nasion roślin strączkowych dłużej się gotuje więc ja wolę ugotować fasolkę oddzielnie.", "url": "https://smacznapyza.blogspot.com/2015/10/domowa-zupa-fasolowa-z-zacierkami-fasolowka.html", "category": "małopolskie", "sub_category": "Napoje (alkoholowe i bezalkoholowe)", "phrase": "Fasolówka"}