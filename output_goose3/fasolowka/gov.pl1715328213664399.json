{"meta_description": "Produkt wpisany na listę produktów tradycyjnych w dniu 2015-01-16\nW kategorii Napoje\nW województwie woj. małopolskim", "title": "Fasolówka - - Portal Gov.pl", "content": "Przyjmuje kształt naczynia, w którym się znajduje. W zależności od wielkości naczynia, w którym się znajduje. Smak i zapach charakterystyczny dla wyrobów alkoholowych z wyczuwalnym lekkim posmakiem fasoli. Tradycja uprawy fasoli „Piękny Jaś”, znanej także jako groch „piechotny”, związana jest z terenem Doliny Dunajca od wielu pokoleń. Wyjątkowe i specyficzne warunki klimatyczno-glebowe, wynikające m.in. z obecności rzeki Dunajec powodują, że produkt w postaci nasion fasoli „Piękny Jaś” posiada walory specyficzne i wyjątkowe, charakterystyczne tylko dla tego regionu. W historii tych ziem fasola „Piękny Jaś” zawsze stanowiła stały i ważny element produkcji rolnej oraz, co najważniejsze, element kuchni tego regionu. Produkcja wódki z fasoli koncentrowała się w rejonie gminy Gródek nad Dunajcem. Wzmianki o produkcji wódki z fasoli sięgają czasów gorzelni w Rożnowie, w której, jak wynika z informacji uzyskanej od mieszkańców, jednym z surowców do produkcji alkoholi była fasola „Piękny Jaś”. Do przygotowania fasolówki – wódki z Fasoli „Piękny Jaś” z Doliny Dunajca wykorzystywane były wyłącznie nasiona fasoli tycznej „Piękny Jaś”, zaliczane do fasoli wielokwiatowej (Phaseolus multiflorus). „Najpierw robiono tzw. „zacier”, czyli trzeba było doprowadzić fasolę do fermentacji. Moczono po prostu fasolę w ciepłej wodzie, później przekrawano ją na połowę, dodawano drożdży i cukru w odpowiednich proporcjach i odstawiano w ciepłe miejsce (najlepiej koło pieca). Fermentacja trwała do 3 tygodni”. Po 7 dniach dodawano do beczki letniej wody i mieszano. Po zakończeniu fermentacji, 15-20 dni licząc od pierwszego etapu, w zależności od temperatury otoczenia, przygotowany zacier poddawano destylacji. W ten sposób uzyskiwano gotowy produkt tj. alkohol o mocy 90-95%, z którego, po rozcieńczeniu przygotowano wódkę fasolową gotową do spożycia o mocy 50-55%. Wytwarzana z fasoli „Piękny Jaś” fasolówka znana jest smakoszom i wielbicielom produktów tradycyjnych i regionalnych. Ponadto produkt ten był prezentowany na różnych konkursach kulinarnych.", "url": "https://www.gov.pl/web/rolnictwo/fasolowka", "category": "małopolskie", "sub_category": "Napoje (alkoholowe i bezalkoholowe)", "phrase": "Fasolówka"}