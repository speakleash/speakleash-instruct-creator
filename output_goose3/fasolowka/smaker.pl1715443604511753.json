{"meta_description": "Ta zupa to równocześnie pokarm i lekarstwo. Przepisał mi ją na receptę lekarz z Zakonu Bonifratrów. Dawno to było, ale od tego czasu nie gotuję", "title": "Fasolówka Ojców Bonifratrów", "content": "Fasolę wypłucz, zalej sporą ilością wody (mniej więcej 4 części wody na 1 część nasion) i odstaw na noc do napęcznienia. Ten etap możesz pominąć, jeśli używasz fasoli świeżo wyłuskanej. Odlej wodę z moczenia fasoli, nalej do garnka świeżą gorącą wodę i zagotuj ponownie fasolę, po czym odcedź. Znów nalej świeżą wrzącą wodę, zagotuj i odcedź. Wszystkie czynności wykonaj w sumie 2-4 razy. Kiedy po raz ostatni zalewasz nasiona świeżą gorącą wodą, dodaj do nich mielony kminek i gotuj fasolę prawie do miękkości. Na tym etapie często używam szybkowaru, bo jestem niecierpliwa. Przypominam, że fasolę gotujemy bez soli i solimy dopiero pod koniec gotowania. W międzyczasie umyj i obierz warzywa z włoszczyzny i pokrój je w kostkę. Dodaj do garnka, gdy fasola jest już prawie miękka (jeśli gotujesz świeżą fasolę, jej wstępne gotowanie zajmie jakieś pół godziny) i gotuj dalej. Opłucz, obierz i pokrój w większą kostkę ziemniaki i po około 15 minutach również dodaj je do zupy, gotuj dalej. Teraz dorzuć do garnka ziele angielskie, mielony pieprz oraz pokrojone zioła (majeranek, cząber, wrotycz) świeże lub suszone, a także sól. Gotuj zupę do uzyskania odpowiedniej miękkości warzyw i fasoli, ten czas jest zmienny. Ta prosta i nieskomplikowana zupa jest naprawdę pyszna, a przy tym idealna na chłodną porę roku, jaka właśnie nam towarzyszy. Syci i rozgrzewa, z łatwością zastąpi cały obiad. A skoro ma również właściwości uzdrawiające, to tym bardziej warto ją jeść, prawda?", "url": "https://smaker.pl/przepisy-zupy/przepis-fasolowka-ojcow-bonifratrow,121204,hajduczek-naturalnie.html", "category": "małopolskie", "sub_category": "Napoje (alkoholowe i bezalkoholowe)", "phrase": "Fasolówka"}