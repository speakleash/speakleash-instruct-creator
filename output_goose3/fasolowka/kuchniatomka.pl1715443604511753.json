{"meta_description": "Fasolówka, czyli zupa fasolowa może mieć wiele odsłon i wiele twarzy. Moja fasolówka smak ma niewiarygodny, wręcz zachęca do wzięcia repety.", "title": "Fasolówka zupa całkiem inaczej robiona", "content": "Fasolówka to aromatyczna i sycąca zupa fasolowa. Przygotowuje się ją na bazie wędzonki z dodatkiem mięsa wieprzowego, ziemniaków i pomidorów. Jej smak należy wzbogacić również kiełbasą i suszonym oregano. Fasolówka, czyli zupa fasolowa może mieć wiele odsłon i wiele twarzy. Jednak sposób jej przyrządzania właściwie zawsze pozostaje taki sam. Oto gotuje się wędzonkę z fasolą, dodaje warzyw i doprawia według uznania. Ja w poniższym przepisie proponuję sposób odwrotny. Najpierw budowanie smaku dania, a dopiero na końcu połączenie tegoż genialnego smaku w wywarem. Tak powstała fasolówka smak ma niewiarygodny, wręcz zachęca do wzięcia repety. Zupa jest sycąca, ale je się ją z dużą ochotą. Zapraszam. 250 gramów drobnej białej fasolki;  800 ml wywaru z wędzonki;  500 gramów łopatki wieprzowej;  1 lub 2 laski kiełbasy śląskiej;  kilka ziemniaków;  1 duża cebula;  2 pomidory;  suszone oregano;  oliwa z oliwek;  natka pietruszki;  sól, pieprz; Zupę gotowałem na świeżej fasolce. Jeżeli dysponujesz jedynie suszoną weź poprawkę na konieczność jej uprzedniego namoczenia i dłuższego czasu jej gotowania. Najlepiej, gdy dysponujesz już ugotowana fasolką. Mięso pokrój w kostkę, posól i posyp świeżo zmielonym pieprzem. Obierz ziemniaki, zaś cebulę pokrój w drobną kostkę. Pomidory zetrzyj na grubych oczkach tarki. Następnie do startych pomidorów dodaj sól, suszone oregano oraz wlej 3 łyżki oliwy z oliwek. W dużym garnku rozgrzej pół szklanki oliwy i wrzuć mięso. Smaż kilka minut na dość mocnym ogniu. Gdy mięso się zrumieni wrzuć cebulę i smaż wszystko kolejne kilka minut. Następnie wlej do garnka z mięsem pół szklanki gorącej wody (nie więcej), przykryj go pokrywką i duś mięso na wolnym ogniu 30 minut. Po tym czasie wrzuć do mięsa połowę świeżej białej fasolki. Jeśli używasz suszonej (uprzednio namoczonej) to powinna ona być już ugotowana „al dente”, albo całkiem na miękko. Wrzuć do garnka także pokrojone ziemniaki. Dodaj sól, pieprz, przykryj garnek pokrywką i gotuj całość około 20 minut. Następnie wlej do garnka starte doprawione pomidory i dalej gotuj danie przez kolejne 15 minut. Zaglądamy do garnka. Mięso jest bardzo miękkie. Większość ziemniaków i fasolka rozpadły się na atomy. To świetnie, właśnie o to chodzi. Ta „papka” nada naszej fasolówce unikatowego smaku. Teraz wyłącz gaz pod garnkiem i dodaj posiekaną natkę pietruszki. W osobnym garnku zagotuj drugą połowę fasolki. Najlepiej, aby gotować ją w wywarze z wędzonki. Możesz taką wędzonkę ugotować wcześniej, a wywar mieć po prostu zamrożony. W ostateczności użyj wody lub zwykłego wywaru drobiowego lub nawet warzywnego. Na koniec pokrój kiełbasę śląską w półplasterki, przesmaż na rumiano, a następnie wrzuć do gotującej się fasolki. Gdy fasolka jest już miękka przełóż do niej przygotowaną wcześniej potrawkę. Porada-> dodawaj potrawkę do fasolówki stopniowo, próbując co jakiś czas smak zupy. Najpierw przekładaj „papkę”, a dopiero na koniec nierozgotowane ziemniaki. Chodzi o to, aby utrafić odpowiedni smak i gęstość zupy. Wypróbuj jak smakuje oryginalna sałatka grecką horiatiki i przekonaj się, że nie jest przereklamowana. Jest pyszna.", "url": "https://kuchniatomka.pl/fasolowka-zupa-calkiem-inaczej-robiona/", "category": "małopolskie", "sub_category": "Napoje (alkoholowe i bezalkoholowe)", "phrase": "Fasolówka"}