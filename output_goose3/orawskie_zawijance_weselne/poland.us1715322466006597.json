{"meta_description": ">>>\\", "title": "Orawskie specjały", "content": "\\\"Chleb orawski na liściu kapusty, krzonówka po orawsku, sałata po orawsku i orawskie zawijańce weselne to od 5 marca oficjalnie już zarejestrowane produkty regionalne\\\" - poinformował \\\"Tygodnik Podhalański\\\". Zostały one zgłoszone przez Stowarzyszenie Rozwoju Orawy.    „- Liczymy, że rejestracja pomoże nam w promocji orawskich specjałów. Teraz w orawskich restauracjach nie ma regionalnych, typowych dla nas potraw, chcemy namówić restauratorów, by do menu wprowadzili zarejestrowane potrawy” - powiedziała „Tygodnikowi” Katarzyna Pacholska-Salawa z SRO.    Kolejnym krokiem będzie wydanie folderu z opisem tych produktów, a także z trasą, na której są restauracje, gdzie będzie można je skosztować.    Krzonówka to tradycyjna potrawa wielkanocna na bazie kwasu spod kiszonej kapusty. Oto jak opisała ją cytowana przez „TP” Małgorzata Wójtowicz, etnolog z Muzeum Orawskiego Parku Etnograficznego w Zubrzycy Górnej:    „Jej głównymi składnikami, jak pisała Wanda Jostowa w 1986 r., były: tarty chrzan, pokrojone w kostkę jaja, kiełbasa i słonina. Była to potrawa wyczekiwana przez cały rok, bogata, bardzo odświętna. Gospodynie zwykle odkładały dość duże ilości mięsa, żeberka, szynkę wędzoną i suszoną pod powałą. Z tego mięsa gotowano wywar na owym kwasie spod kapusty. Następnie wyjmowano mięso z rosołu, krojono je w kostkę i wrzucano ponownie do zupy. Do niej wkrajano też duże ilości gotowanych na twardo jaj (nawet do 30 sztuk), a także pokrojoną w plasterki swojską kiełbasę. Gotowano ją już w Wielką Sobotę. Zupę odgrzewano po kościele w święta i dodawano do niej wszystko, co znalazło się w koszyku podczas święcenia pokarmów.”    No to smacznego!    Jerzy Bukowski", "url": "https://poland.us/strona,25,10630,0,orawskie-specjaly.html", "category": "małopolskie", "sub_category": "Wyroby piekarnicze i cukiernicze", "phrase": "Orawskie zawijańce weselne"}