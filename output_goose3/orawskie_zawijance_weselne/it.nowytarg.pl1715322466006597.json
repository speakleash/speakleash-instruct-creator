{"meta_description": "", "title": "Orawskie produkty regionalne zarejestrowane | Informacja Turystyczna - Nowy Targ", "content": "Chleb orawski na liściu kapusty, krzonówka po orawsku, sałata po orawsku i orawskie zawijańce weselne to od 5 marca oficjalnie już zarejestrowane produkty regionalne. Zostały one zgłoszone przez Stowarzyszenie Rozwoju Orawy. - Liczymy, że rejestracja pomoże nam w promocji orawskich specjałów - mówi Katarzyna Pacholska-Salawa z SRO. - Teraz w orawskich restauracjach nie ma regionalnych, typowych dla nas potraw, chcemy namówić restauratorów, by do menu wprowadzili zarejestrowane potrawy - tłumaczy. Kolejnym krokiem będzie wydanie folderu z opisem tych specjałów a także trasą, na której są restauracje, gdzie będzie można je skosztować. Zarejestrowana krzonówka to tradycyjna potrawa wielkanocna. \"Na Orawie a dokładniej w Zubrzycy Górnej podaje się krzonówkę gotowaną na bazie kwasu spod kiszonej kapusty(...). Jej głównymi składnikami, jak pisała Wanda Jostowa w 1986 r., były: tarty chrzan, pokrojone w kostkę jaja, kiełbasa i słonina. Była to potrawa wyczekiwana przez cały rok, bogata, bardzo odświętna. Gospodynie zwykle odkładały dość duże ilości mięsa, żeberka, szynkę wędzoną i suszoną pod powałą. Z tego mięsa gotowano wywar na owym kwasie spod kapusty. Następnie wyjmowano mięso z rosołu, krojono je w kostkę i wrzucano ponownie do zupy. Do niej wkrajano też duże ilości gotowanych na twardo jaj (nawet do 30 sztuk), a także pokrojoną w plasterki swojską kiełbasę. Gotowano ją już w Wielką Sobotę. Zupę odgrzewano po kościele w święta i dodawano do niej wszystko, co znalazło się w koszyku podczas święcenia pokarmów\" - opisuje Małgorzata Wójtowicz, etnolog z Muzeum Orawskiego Parku Etnograficznego w Zubrzycy Górnej.", "url": "http://www.it.nowytarg.pl/node/53", "category": "małopolskie", "sub_category": "Wyroby piekarnicze i cukiernicze", "phrase": "Orawskie zawijańce weselne"}