{"meta_description": "Krośnicka szpajza i babka zista dołączyły do Listy Produktów Tradycyjnych prowadzonej przez ministerstwo rolnictwa i rozwoju wsi. Warunkiem umieszczenia na liście produktów rolnych lub spożywczych jest udokumentowanie tradycyjnej metody produkcji…", "title": "Opolskie słodkości - krośnicka szpajza i babka zista wpisane na Listę Produktów Tradycyjnych", "content": "Krośnicka szpajza i babka zista dołączyły do Listy Produktów Tradycyjnych prowadzonej przez ministerstwo rolnictwa i rozwoju wsi. Warunkiem umieszczenia na liście produktów rolnych lub spożywczych jest udokumentowanie tradycyjnej metody produkcji, liczącej najmniej 25 lat. - Krośnicka szpajza to tradycyjny śląski deser z galaretki i białek, który uwielbiały dzieci. Ważnym składnikiem był sok z owoców - mówi Wiesław Kryniewski, dyrektor departamentu rolnictwa i rozwoju wsi w urzędzie marszałkowskim. - Babka zista jest to potrawa słodka, a charakterystyczne w składzie jest to, że nie dodaje się mleka, natomiast dodaje się wodę. Ta babka była bardzo często, z reguły w każdą niedzielę, pieczona przez gospodynie na Śląsku Opolskim.- Dawniej przepisy przekazywane z pokolenia na pokolenie gospodynie spisywały swoich w zeszytach. Teraz Lista Produktów Tradycyjnych pozwali zarchiwizować receptury na stronie internetowej i uchroni przed zapomnieniem - dodaje Wiesław Kryniewski. - Świadomość konsumenta jest coraz wyższa. Część społeczeństwa nie chce jeść żywności, która jest robiona na ilość, tylko na jakość, więc te produkty, z tych zeszytów gospodyń są o tyle interesujące, że nie mają żadnych polepszaczy, nie mają żadnych dodatków chemicznych, są robione według receptur domowych, starych, a jeżeli są aromaty, to najczęściej naturalne.Lista Produktów Tradycyjnych powstała w 2004 roku. Do tej pory znalazły się na niej 64 tradycyjne produkty z Opolszczyzny. To m.in. opolska rolada wołowa, kluski śląskie, wodzionka, czy anyżki.", "url": "https://radio.opole.pl/100,305073,opolskie-slodkosci-krosnicka-szpajza-i-babka-zis", "category": "opolskie", "sub_category": "Wyroby piekarnicze i cukiernicze", "phrase": "Babka zista"}