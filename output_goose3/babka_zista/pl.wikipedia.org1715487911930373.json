{"meta_description": "", "title": "Babka piaskowa (ciasto) – Wikipedia, wolna encyklopedia", "content": "Babka piaskowa – rodzaj ciasta deserowego, babka z ciasta biszkoptowo-tłuszczowego (piaskowego), przygotowanego metodą „na ciepło” lub „na zimno”[1][2]. Babki piaskowe wypieka się używając form okrągłych lub podłużnych[3]. Gotową babkę piaskową obsypuje się cukrem pudrem lub pokrywa polewą kakaową (lub kuwerturą)[1][3]. Ciasto może być jasne lub kakaowe, np. dwukolorowa babka „marmurek” („babka marmurkowa”)[1][2]. W przepisach na babkę marmurkową często spotykanym składnikiem jest mleko lub jogurt[2]. Do wyrobu babek poznańskich (podłużne babki dwukolorowe) używa się ubitej śmietanki o 30% zawartości tłuszczu[3]. Uwaga: wypiekane z podłużnych formach ciasta biszkoptowo-tłuszczowe z bakaliami i owocami z syropu to keksy[2].", "url": "https://pl.wikipedia.org/wiki/Babka_piaskowa_(ciasto)", "category": "opolskie", "sub_category": "Wyroby piekarnicze i cukiernicze", "phrase": "Babka zista"}