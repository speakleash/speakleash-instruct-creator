{"meta_description": "Aromatyczna kiszona kapusta z grzybami, czyli prawdziwy przysmak kuchni polskiej. Świetnie sprawdzi się jako danie wigilijne - odkryj nasz przepis!", "title": "Kapusta z grzybami (kapusta wigilijna)", "content": "Aromatyczna kapusta kiszona z grzybami, czyli prawdziwy przysmak kuchni polskiej. Gości na naszych stołach już od dawna i jest nieodzownym elementem kolacji wigilijnej. To potrawa niezwykle aromatyczna oraz prosta w przygotowaniu. Istnieje wiele przepisów na to danie- inny ma nasza babcia, a inny mama, jeszcze inny sąsiadka.    Setki lat temu kapusta była najpopularniejszym warzywem w naszym kraju. Była używana w kuchni praktycznie na okrągło, ponieważ była tania i łatwa w przygotowaniu oraz stanowiła dobrą bazę pod różne dania. Dodawano do niej różne składniki, np. groch albo zebrane w lesie grzyby. Taka urozmaicona kapusta uchodziła za danie wykwintne, przygotowywane na różne święta i uroczystości. Jest tak do dziś, ponieważ kapusta z grzybami jest przygotowywana jako jedna z dwunastu potraw wigilijnych. Bazę dania stanowi kapusta kiszona, cebula oraz suszone grzyby. Do tego obowiązkowo przyprawy: pieprz, sól, ziele angielski, liść laurowy. Jeśli chodzi o dodatki, to ile osób, tyle wersji. W jednej części Polski dodaje się suszone owoce, w jeszcze innej dodają tartą marchew i miód, a gdzie indziej świeżą kapustę, suszone jabłko i olej lniany.    Nasz przepis jest niezwykle prosty. Kapustę kiszoną należy odcisnąć z nadmiaru kwasu, zalać wodą i ugotować. Jeśli jest za kwaśna, trzeba ją odsączyć. Suszone borowiki namaczamy i gotujemy je oddzielnie z kostką bulionową. Idealnie będzie pasował Bulion grzybowy z borowikami WINIARY. Jest on niezwykle aromatyczny i nada potrawie pięknego aromatu. Namoczone grzyby wyjmujemy z garnka i kroimy w paseczki. Pamiętajmy, żeby nie wylewać wody, która została po gotowaniu grzybów. Następnie musimy obrać, pokroić i zeszklić na maśle składnik, który pojawia się praktycznie w każdej potrawie, czyli cebulę. Dodajemy do niej grzyby i smażymy przez kilka minut. Następnie dodajemy kapustę i dalej dusimy. Do smaku przyprawiamy pieprzem i cukrem, który wydobędzie ze składników głębię smaku. Całość możemy podlewać wodą, która została po gotowaniu grzybów. To nada potrawie jeszcze lepszego smaku i aromatu, a także sprawi, że nic się nie zmarnuje.    Kapusta wigilijna z grzybami to potrawa tradycyjna, która wyśmienicie smakuje sama, ale również w towarzystwie kromki razowego pieczywa czy ziemniaków z wody. Jest ona niezwykle prosta w przygotowaniu i nie zajmuje dużo czasu. Stanowi również świetną bazę do innych dań, np. pierogów, krokietów lub kapusty z grochem. To wspaniały pomysł nie tylko na jedno z dwunastu dań wigilijnych, ale także na zwykły obiad dla całej rodziny.    Zobacz pomysły na wigilijne dania.", "url": "https://www.winiary.pl/przepisy/kapusta-z-grzybami/", "category": "małopolskie", "sub_category": "Gotowe dania i potrawy", "phrase": "Kapuśniorka z grzybami"}