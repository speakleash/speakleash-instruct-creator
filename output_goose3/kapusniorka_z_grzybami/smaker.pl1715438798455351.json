{"meta_description": "Zawsze gości u mnie na wigilijnym stole. W tym roku półmisek kapusty z grzybami też będzie tam stał. Ale to wcale nie znaczy, że nie mogę jej", "title": "Kapusta z grzybami", "content": "Grzyby zalewam gorącą wodą i zostawiam tak na przynajmniej godzinę. Następnie stawiam je na małym ogniu i gotuję do miękkości. Kapusta kiszona, jeżeli jest bardzo kwaśna, przepłukuję na sicie pod bieżącą wodą. Odcedzam i dosyć drobno kroję. Przekładam ją do garnka, podlewam wodą – 1,5 – 2 kubków. Dodaję listek laurowy i ziarenka ziela angielskiego, stawiam na mały ogień i gotuję podobnie jak grzyby, do miękkości. Grzyby odcedzam, kroję w paseczki. Wywar z grzybów pozostawiam. W miarę jak woda będzie się wygotowywać z kapusty, będę ją uzupełniała właśnie tym grzybowym wywarem. Nada to kapuście pyszny, grzybowy smak. Na małej patelni rozpuszczam dwie łyżki masła i wrzucam drobno posiekaną cebulę, podsmażam ją, aż się zeszkli. Dodaję jeszcze łyżkę masła i wsypuję mąkę. Energicznie mieszam do uzyskania złotej zasmażki. Dodaję też kilka łyżek wywaru z kapusty, zamieszam i przelewam wszystko do miękkiej kapustki. Dodaję też grzyby pokrojone w paseczki.", "url": "https://smaker.pl/przepisy-przekaski/przepis-kapusta-z-grzybami,110477,ankagotuje.html", "category": "małopolskie", "sub_category": "Gotowe dania i potrawy", "phrase": "Kapuśniorka z grzybami"}