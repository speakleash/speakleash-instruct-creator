{"meta_description": "Kapusta z grzybami najlepszy sprawdzony i prosty przepis który zawsze się udaje! Kliknij i sprawdź!", "title": "Kapusta z grzybami", "content": "Jak myślicie o Wigilii i stole wigilijnym to jakie pierwsze danie przychodzi Wam na myśl? Ja od razu myślę o pierogach, pieczonych, smażonych, gotowanych. Bez wątpienia lubię je wszystkie! Ale pierogów nie ma bez kapusty z grzybami i dzisiaj właśnie na bigos postny mam dla Was przepis. Po pierwsze kapustę lekko odciśnij i sprawdź, czy nie jest za kwaśna, ewentualnie opłucz ją i odciśnij ponownie, chociaż osobiście jestem przeciwnikiem płukania kiszonej kapusty, bo w ten sposób tracimy cenne mikroelementy i różne walory smakowe. Radzę odcisnąć kapustę bez płukania i sok z kiszonej kapusty pozostawić na później. Po odciśnięciu zalej kapustę 2 szklankami wody i gotuj aż do miękkości. Grzyby najpierw mocz przez 2 godziny w niewielkiej ilości wody, a następnie ugotuj do miękkości. Dobrze jest użyć podwójnej ilości grzybów, z których połowę wykorzystamy do uszek, a cały wywar wlejemy do kapusty. Ugotowane grzyby pokrój w paseczki i dodaj do kapusty. Cebulę pokrój w kostkę, usmaż na maśle, oprósz mąką i wymieszaj. Dodaj zasmażkę z cebulą do kapusty, dokładnie wymieszaj i ugotuj. Na koniec dopraw solą, pieprzem, a jeśli wydaje nam się dla odmiany za mało kwaśna, to dodaj również odłożony wcześniej sok z kapusty. Bądź na bieżąco z moimi przepisami, zapraszam na Facebook.", "url": "https://kuron.com.pl/artykuly/przepisy/boze-narodzenie/kapusta-z-grzybami/", "category": "małopolskie", "sub_category": "Gotowe dania i potrawy", "phrase": "Kapuśniorka z grzybami"}