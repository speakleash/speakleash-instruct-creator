{"meta_description": "Produkt wpisany na listę produktów tradycyjnych w dniu 2013-06-14\nW kategorii Gotowe dania i potrawy\nW województwie woj. małopolskim", "title": "Kapuśniorka z grzybami - - Portal Gov.pl", "content": "Od jasnobrązowej do ciemnobrązowej, w zależności od ilości użytych do gotowania suszonych grzybów. Kapuśniorka z grzybami to tradycyjna potrawa sporządzana i spożywana w okolicach Łącka od przeszło 100 lat. Nazwa potrawy wzięła się najprawdopodobniej od kwasu spod kiszonej kapusty, który w rejonie Małopolski zwie się powszechnie do dziś kapuśniorką. Jak wynika z opowiadań starszych gospodyń, w dawnych czasach kisiło się ogromne ilości kapusty, gdyż stanowiła ona obok ziemniaków i kaszy główny składnik codziennego pożywienia. Podbierając sok, kwas z beczki gospodynie uzupełniały poziom płynu dolewając do niej wody, aby kapusta się nie psuła. Dzięki temu wytwarzała się nowa kwaśnica niezbędna do ugotowania kapuśniorki. „Kwas spod kapusty rozcieńczano wodą (ok. 2 szklanki), dodawano ziele, liście bobkowe, cebulę i gotowano w garnku. Osobno gotowano suszone grzyby i gdy już były miękkie przelewano je razem z wodą do kwasu spod kapusty. Do tego dodaje się śmietanę oraz trochę mąki, aby zagęścić zupę. Osobno gotuje się ziemniaki i podaje się je na talerzu zalewając gorącą kapuściorką” (Wywiad etnograficzny przeprowadzony z mieszkańcami Zagorzyna). Ważnym składnikiem kapuśniorki były suszone grzyby, najlepiej dodane do zupy prawdziwki lub aromatyczne podgrzybki, pozyskiwane z okolicznych lasów. Do dnia dzisiejszego kapuśniorka z grzybami przygotowywana jest jako jedno z dań podczas kolacji wigilijnej, a także w okresie wzmożonej pracy w polu.", "url": "https://www.gov.pl/web/rolnictwo/kapusniorka-z-grzybami", "category": "małopolskie", "sub_category": "Gotowe dania i potrawy", "phrase": "Kapuśniorka z grzybami"}