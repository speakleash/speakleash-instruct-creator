{"meta_description": "Pracownicy Naukowi Katedry Turystyki Wiejskiej Uniwersytetu Przyrodniczego w Poznaniu opracowali koncepcję szlaku kulinarnego pod nazwą: „Najlepsza", "title": "Smakosze na wiejskich drogach? Promocja lokalnych produktów", "content": "Pracownicy Naukowi Katedry Turystyki Wiejskiej Uniwersytetu Przyrodniczego w Poznaniu opracowali koncepcję szlaku kulinarnego pod nazwą: „Najlepsza wieprzowina w Wielkopolsce”. Autorzy projektu proponują by kulinarną podróż rozpocząć od zwiedzenia Muzeum Rolnictwa i Przemysłu Rolno-Spożywczego w Szreniawie, gdzie podziwiać można żywe zwierzęta, w tym świnie razy złotnickiej. Następnie szlak przebiega przez miejscowości, w których dostępne są produkty tradycyjne i regionalne wytwarzane z wieprzowiny, m.in.: kiełbasa biała parzona wielkopolska, kiełbasa grodziska, pasztetowa grodziska, salceson ozorkowy grodziski, bułczanka grodziska, kiełbasa nowotomyska, leberka wielkopolska, wielkopolska wieprzowina złotnicka – udziec pieczony ze świni złotnickiej i inne. Na zakończenie wyprawy autorzy projektu proponują wizytę w Muzeum Gospodarki Mięsnej w Sielinku. Jak zapewniają specjaliści z KTW UP, Wielkopolska jest regionem o bogatych tradycjach kulinarnych. Poza cebulą i ziemniakami (pyrami), jednym z produktów charakterystycznych dla tego regionu jest produkcja wieprzowiny. Mięso wieprzowe stanowi składnik wielu produktów tradycyjnych wytwarzanych według starych receptur, są to m.in.: salcesony: białe, czarne i ozorowe, kaszanki, bułczanki, szynki, wędzonki, pieczone udźce i kiełbasy. Wytyczając przebieg Szlaku kulinarnego „Najlepsza wieprzowina w Wielkopolsce” jego autorzy uwzględnili producentów przetworów z wieprzowiny, gospodarstwa agroturystyczne, w których utrzymuje się trzodę chlewną i przygotowuje potrawy z ich mięsa, restauracje, w których serwuje się potrawy z wieprzowiny oraz miejsca, w których odbywają się festiwale i święta związane z wieprzowiną. Autorski przebieg szlaku obejmuje dwa warianty jego zwiedzania, trasa krótka obejmująca pięć miejsc związanych z wielkopolską wieprzowiną lub do wyboru dwie dłuższe trasy.  Nie zapomniano też o osobach stroniących od mięsa, którym zaproponowano zwiedzanie innych atrakcji w terenie. Dodajmy, że artykuł o szlaku ukazał się na łamach międzynarodowego czasopisma naukowego Sustainability.", "url": "https://agroprofil.pl/wiadomosci/smakosze-na-wiejskich-drogach-promocja-lokalnych-produktow/", "category": "wielkopolskie", "sub_category": "Mięso świeże oraz produkty mięsne", "phrase": "Udziec pieczony ze świni złotnickiej białej"}