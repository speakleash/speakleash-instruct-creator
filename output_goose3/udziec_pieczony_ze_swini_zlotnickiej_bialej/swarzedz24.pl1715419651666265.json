{"meta_description": "Coraz więcej ludzi podróżuje z powodu motywów kulinarnych, a lokalne produkty, potrawy i lokalni przetwórcy mogą się stać atrakcją turystyczną.", "title": "Produkty lokalne: szansa, by stać się smaczną atrakcją turystyczną", "content": "Obecnie turyści szukają unikalnych produktów turystycznych, coraz więcej ludzi podróżuje z powodu motywów kulinarnych, a lokalne produkty, potrawy i lokalni przetwórcy mogą się stać atrakcją turystyczną. O tym właśnie traktuje artykuł badaczy z Uniwersytetu Przyrodniczego w Poznania, który ukazał się na łamach międzynarodowego czasopisma naukowego Sustainability. W pracy przedstawiono pomysł szlaku kulinarnego „Najlepsza wieprzowina w Wielkopolsce”, jest to szlak oparty na produkcie lokalnym, w tym na rodzimej rasie świń – Złotnicka Biała – podkreśla dr inż. Jarosław Uglis z Katedry Turystyki Wiejskiej Uniwersytetu Przyrodniczego w Poznaniu. Turystyka kulinarna stanowi ważny element branży turystycznej, która cieszy się coraz większą popularnością wśród turystów krajowych i zagranicznych. W przypadku turystyki kulinarnej kardynalną rolę odgrywa autentyczność oferowanych produktów oraz miejsce ich wytwarzania, ponieważ jest to jeden z dominujących atrybutów turystyki kulinarnej. Wielkopolska jest regionem o bogatych tradycjach kulinarnych. Poza cebulą i ziemniakami (pyrami), jednym z produktów charakterystycznych dla tego regionu jest produkcja wieprzowiny. Mięso wieprzowe stanowi składnik wielu produktów tradycyjnych wytwarzanych według tradycyjnych receptur, są to m.in.: salcesony: białe, czarne i ozorowe, kaszanki, bułczanki, szynki, wędzonki, pieczone udźce i kiełbasy. Szlak kulinarny, czyli jak sprawić, by produkty lokalne stały się atrakcją turystyczną Biorąc pod uwagę dziedzictwo kulturowe i kulinarne wielkopolski podjęto próbę opracowania nowego produktu turystycznego: Szlak kulinarny „Najlepsza wieprzowina w Wielkopolsce”. Wyznaczając przebieg trasy nowego szklaku kulinarnego autorzy uwzględnili producentów przetworów z wieprzowiny, gospodarstwa agroturystyczne, w których utrzymuje się trzodę chlewną i przygotowuje potrawy z ich mięsa, restauracje, w których serwuje się potrawy z wieprzowiny oraz miejsca, w których odbywają się festiwale i święta związane z wieprzowiną. Autorski przebieg szlaku obejmuje dwa warianty jego zwiedzania, trasa krótka obejmująca pięć miejsc związanych z wielkopolską wieprzowiną lub do wyboru dwie dłuższe trasy. Autorzy proponują rozpoczęcie podróży kulinarnej od zwiedzenia Muzeum Rolnictwa i Przemysłu Rolno-Spożywczego w Szreniawie, gdzie turyści mogą zobaczyć żywe zwierzęta, w tym świnie razy złotnickiej. Kolejnym punktem na mapie szklaku stanowią miejscowości, w których można nabyć produkty tradycyjne i regionalne z wieprzowiny, m.in.: kiełbasę białą parzoną wielkopolską, kiełbasę grodziską, pasztetową grodziską, salceson ozorkowy grodziski, bułczankę grodziską, kiełbasę nowotomyską, leberkę wielkopolską, wielkopolska wieprzowina złotnicka – udziec pieczony ze świni złotnickiej i inne. Na zakończenie wojaży kulinarnych autorzy proponują Muzeum Gospodarki Mięsnej w Sielinku. A dla tych którzy wybierają niekoniecznie produkty mięsne autorzy pracy zadbali także o wskazanie innych ciekawych obiektów i wydarzeń wartych zobaczenia na szlaku. Za: Niedbała G., Jęczmyk A., Steppa R., Uglis J. 2020. Linking of Traditional Food and Tourism. The Best Pork of Wielkopolska – Culinary Tourist Trail: A Case Study. Sustainability, 12, 5344; doi:10.3390/su12135344. Aktualności z gminy Swarzędz i okolic znajdziecie TUTAJ.", "url": "https://swarzedz24.pl/produkty-lokalne-szansa-by-stac-sie-smaczna-atrakcja-turystyczna/", "category": "wielkopolskie", "sub_category": "Mięso świeże oraz produkty mięsne", "phrase": "Udziec pieczony ze świni złotnickiej białej"}