{"meta_description": "Codzienne relacje wideo z Zamościa i okolic", "title": "Lubelskie pachnące ziołami", "content": "Skąd fajsławicki tymianek na liście produktów tradycyjnych? Ponieważ ma niezwykłe właściwości z chęcią wykorzystywane w kuchniach naszych babć. Charakteryzuje się gorzkawym, pikantnym smakiem i intensywnym orzeźwiającym ziołowym zapachem wynikającym z zawartości olejku tymolowego. Ziele tymiankowe spożywane z potrawami nie tylko poprawia  smak, ale i przyczynia się do poprawy zdrowia. Obok walorów sensorycznych, posiada właściwości konserwujące, hamujące rozwój chorobotwórczej mikroflory w potrawach. Jest również niezwykle cenne dla pszczelarstwa - miód tymiankowy stanowi uzupełnienie leczenia schorzeń układu oddechowego: grypy i anginy. Regionalnym dominantem w produkcji ziela jest powiat krasnostawski, a zwłaszcza specjalizująca się w tym gmina Fajsławice. Oprócz tymianku, uprawia się tu m.in. tak pożądane w kuchni przyprawy, jak majeranek, szałwia, melisa, oregano, cząber czy lubczyk. Lista jest o wiele dłuższa... To prawdziwe centrum zielarstwa polskiego. Trudno bowiem znaleźć w skali regionu, a nawet kraju, drugą taką gminę, w której koncentracja polowych upraw zielarskich byłaby tak duża. Najważniejszym elementem wyróżniającym zioła z Fajsławic, są specyficzne warunki klimatyczne oraz to, że są one uprawiane metodami tradycyjnymi w sposób ekstensywny bez użycia nowoczesnych intensywnych metod produkcji i dużej ilości oprysków. Dziś powierzchnia upraw ziołowych pod Fajsławicami wynosi średnio, w zależności od koniunktury cen, 550-800 ha, z czego zdecydowanie najwięcej jest właśnie tymianku właściwego.  To jednak nie jedyne miejsce w regionie pachnące ziołami. Inną \"skarbnicą\" tymianku, ale także melisy, szałwii i majeranku jest rejon świdnicki. Z kolei rumiankiem pachnie Włodawa, gdzie wysiewa się oprócz tego rutę, malwę, dziurawiec czy babkę lancetowatą. Z uprawy rumianku i mięty słyną powiaty: bialski i parczewski. W tym drugim uprawia się też mniejsze ilości melisy, kozłka lekarskiego i arcydzięgla. Zasiewy kozłka dominują też w powiatach: puławskim, lubartowskim, zamojskim oraz biłgorajskim. Jak podaje Urząd Statystyczny w Lublinie, z łącznej powierzchni niemal 5,5 tys. ha, co roku zbiera się na Lubelszczyźnie ponad 6 ton ziół!", "url": "https://www.zamosc.tv/aktualnosci/5472-lubelskie-pachnace-ziolami/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Tymianek z Fajsławic"}