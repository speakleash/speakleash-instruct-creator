{"meta_description": "", "title": "Ziołowe żniwa w Gminie Fajsławice", "content": "Słynąca z uprawy ziół Gmina Fajsławice już nie po raz pierwszy gościła na antenie TVP 3 Lublin w programie „Poranek między Wisłą i Bugiem”. O trwających obecnie żniwach ziołowych i nie tylko opowiedzieli na antenie telewizyjnej w dniu 13 września 2023r. Wójt Gminy Fajsławice Janusz Pędzisz oraz pani Magdalena Jagiełło - mieszkanka Woli Idzikowskiej, radna Rady Gminy Fajsławice, a przede wszystkim rolniczka, która wraz z mężem od przeszło 16 lat uprawia gospodarstwo rolne, a wśród jej upraw dominują różne gatunki ziół – w tym roku jest to tymianek, melisa i dziurawiec. Pani Magdalena opowiedziała o swojej niedawnej roli Starościny na Dożynkach Wojewódzkich, a także o zastosowaniu ziół w swojej kuchni. Pani Magda z zamiłowania piecze pyszne domowe ciasta, do których o dziwo również dodaje zioła. Przykładem jest rolada malinowo – melisowa. O tym że jest pyszna, a połączenie tych smaków wyjątkowe świadczy fakt, że ten wypiek Pani Magdaleny zdobył I miejsce w konkursie kulinarnym podczas VI Wojewódzkiego Święta Ziół w 2020r. Pan Wójt podkreślił, że tak licznie uprawianym na naszym terenie ziołom sprzyja odpowiedni dla nich mikroklimat, istotne są również dobre gleby, nasłonecznienie, a także niskie uprzemysłowienie terenu. Nie wolno zapominać o ogromnym doświadczeniu rolników i ich ciężkiej pracy. To wszystko składa się na miano Gminy Fajsławice - jako zagłębia zielarskiego .", "url": "https://www.gminafajslawice.pl/artykul/946,ziolowe-zniwa-w-gminie-fajslawice", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Tymianek z Fajsławic"}