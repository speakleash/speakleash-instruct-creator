{"meta_description": "Produkt wpisany na listę produktów tradycyjnych w dniu 2013-06-12\nW kategorii Warzywa i owoce\nW województwie woj. lubelskim", "title": "Tymianek z Fajsławic - - Portal Gov.pl", "content": "Silnie rozgałęziona krzewina z rodziny wargowych. Ze zdrewniałych, czterokanciastych łodyg wyrastają zielone pędy z naprzeciwlegle ułożonymi drobnymi wąskimi listkami, owłosionymi od spodu i podwiniętymi na brzegach. W kątach górnych liści wyrastają małe kwiaty zebrane w kwiatostany główkowate lub wydłużone i przerywane. Łodygi rośliny są czterokanciaste, liście mają kształt podłużnie owalny, są podwinięte na brzegach. Kwiaty mają kształt kielichów, zebrane w kwiatostany. Roślina rosnąca do wysokości od 10 cm do 40 cm. Sztywne gałązki o wiotkich końcach. Liście miękkie. Gałązki ziela suszonego sztywne, a liście kruszą się. Tymianek charakteryzuje się gorzkawym, pikantnym smakiem i intensywnym orzeźwiającym ziołowym zapachem wynikającym z zawartości olejku tymolowego. Cała roślina wydaje silną, aromatyczną woń. Dawniej upodobania smakowe Polaków kreowane były nie tylko przez kucharskie osobowości, lecz także wskutek rosnącego zainteresowania ziołami i przyprawami kolonialnymi. Praktyka potwierdzała, że obok walorów sensorycznych zioła posiadają właściwości konserwujące, hamujące rozwój chorobotwórczej mikroflory w potrawach.", "url": "https://www.gov.pl/web/rolnictwo/tymianek-z-fajslawic", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Tymianek z Fajsławic"}