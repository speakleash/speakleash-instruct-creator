{"meta_description": "", "title": "Najlepsze żeberka w kiszonej kapuście", "content": "Zapach, smak – uruchamiają wspomnienia. Smak żeberek kojarzy mi się zawsze z domowym, rodzinnym obiadem, zaś duszona kapusta to dla mnie smak świąt. Nic dziwnego, że tytułowa potrawa jest idealna właśnie na grudniowy obiad – nawet ten świąteczny. Najlepsze żeberka w kiszonej kapuście wcale nie wymagają dużo zachodu. Danie przygotowuje się podobnie jak bigos – wystarczy tylko dodatkowo obsmażyć mięso. Ja najbardziej lubię je z piekarnika, ale można je także dusić. Słodko-kwaśna kapusta doprawiona dużą ilością majeranku, grzybami i żurawiną, świetnie łączy się z kruchym mięsem żeberek – oprócz chleba czy pieczonych ziemniaków nie trzeba już żadnych dodatków. Jako, że to danie idealne do odgrzewania, żeberka sprawdzą się na duże przyjęcia rodzinne i święta – są pyszne przygotowane dzień lub dwa wcześniej i po prostu odgrzane w piekarniku lub podduszone. Dania, które mogę przygotować wcześniej zawsze są moimi ulubionymi. Suszone grzyby zalewamy szklanką ciepłej wody i zostawiamy na 30-60 minut. Następnie siekamy na mniejsze kawałki (połowę szklanki wody po moczeniu grzybów zostawiamy). Wszystkie cebule obieramy i kroimy w kostkę. Do pojemnika lub miski wsypujemy pokrojoną cebulę, wyciśnięty czosnek i pokrojone grzyby. Dodajemy żurawinę, liście laurowe, ziele, jałowiec, majeranek, wędzoną paprykę i świeżo mielony pieprz – dokładnie mieszamy i odstawiamy. Mięso płuczemy, wycieramy. Żeberka dzielimy na mniejsze części (po 1-2 żeberka). Posypujemy je solą i czosnkiem niedźwiedzim (jeśli używamy) i mieszamy. Na bardzo dużej patelni silnie rozgrzewamy warstwę oleju i obsmażamy żeberka na złoty kolor z obu stron. Zdejmujemy na talerz. Gdy usmażymy żeberka, na patelnię wsypujemy cebule z przyprawami i podsmażamy 3-4 minuty, często mieszając. Dodajemy kapustę odciśniętą z nadmiaru wody (bardzo kwaśną można przepłukać). Podgrzewamy i mieszamy, aż wszystko się połączy. Próbujemy czy kapusta jest odpowiednio dla nas kwaśna/słodka. W razie potrzeby możemy dodać łyżkę miodu lub podlać chlustem czerwonego, wytrwanego wina – ja zazwyczaj ich nie dodaję. Piekarnik nagrzewamy do 180°C (grzanie góra-dół bez termoobiegu). Wykładamy połowę kapusty do przykrywanego naczynia żaroodpornego. Układamy żeberka i przykrywamy pozostałą kapustą. Polewamy całość bulionem i połową szklanki wody z moczenia grzybów. Zamykamy naczynie lub szczelnie okrywamy folią aluminiową i wstawiamy do nagrzanego piekarnika – pieczemy 1 godzinę 50 minut. Po tym czasie zdejmujemy pokrywę, odsuwamy kapustę z żeberek i dopiekamy jeszcze całość 10 minut. Podajemy z wiejskim chlebem na zakwasie lub pieczonymi ziemniakami (cząstki ziemniaków polane olejem i przyprawione np. rozmarynem i papryką, wstawiamy na ostatnią godzinę pieczenia). Na drugi dzień są jeszcze lepsze.", "url": "https://www.poezja-smaku.pl/najlepsze-zeberka-w-kiszonej-kapuscie/", "category": "kujawsko-pomorskie", "sub_category": "Gotowe dania i potrawy", "phrase": "Żeberka w kapuście"}