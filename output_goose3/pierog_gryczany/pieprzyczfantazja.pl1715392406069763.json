{"meta_description": "Piróg biłgorajski to pieczeń z kaszy gryczanej, białego sera i ziemniaków. Receptura jest rodem z Biłgoraja. Przepis na piróg", "title": "Piróg biłgorajski - - Super - Przepis", "content": "Piróg biłgorajski to pieczeń z kaszy gryczanej, białego sera i ziemniaków. Receptura jest rodem z Biłgoraja. Przepis na tę pieczeń dostałam od koleżanki z pracy, która własnie tam mieszka.  Pierwszy raz pieroga spróbowałam jakieś 10 lat temu będąc w tamtych okolicach. Od pierwszego kęsa posmakował mi. Fakt, jestem przyzwyczajona do połączenia kaszy gryczanej i białego sera, ponieważ w moich stronach a mieszkam w lubelskim kasza gryczana jest bardzo popularna. Pieczeni jednak nie jadłam i dla mnie była to nowość. Zeszło mi się zanim upiekłam go sama.  Z tego co przekazała mi koleżanka, przepisów na piróg biłgorajski jest wiele, są również przepisy, do których wyrabia się ciasto na spód. Zrobię taki następnym razem, bo przepis już mam 🙂  Jak dla mnie w smaku ten piróg to petarda! Zachęcam by wypróbować ten przepis. Można oczywiście zrobić z połowy składników, ponieważ te składniki są na większą blaszkę. Składniki:  * 1 kg ziemniaków obranych  * 60 dkg kaszy gryczanej  * 70 dkg sera białego (nie mielonego)  * 300 g śmietany 18%  * 3 jajka  * 10 dkg masła lub słoniny  * sól, pieprz czarny i ziołowy Ziemniaki ugotowałam w osolonej wodzie. Kiedy już się ugotowały odlałam nadmiar wody z gotowania pozostawiając troszkę ponad poziom ziemniaków.  Wsypałam kaszę gryczaną suchą nie ugotowaną. Wymieszałam z gorącymi ziemniakami i stłukłam tłuczkiem. Przykryłam pokrywką i pozostawiłam tak do ostudzenia.  Kasza w połączeniu z gorącą wodą i ziemniakami napęczniała.  Kiedy już kasza i ziemniaki ostygły przełożyłam do dużej miski. Dodałam pokruszony ser biały, wbiłam jajka, wlałam śmietanę i wyrobiłam masę. Wlałam roztopione masło i mieszałam dalej. Kiedy grudki sera już się rozbiły w masie przełożyłam do blaszki wyłożonej papierem do pieczenia. Blaszka miała wymiary 24×35 cm. Piekłam w nagrzanym piekarniku do 180 stopni przez 1 h 30 min.  Po upieczeniu odstawiłam do przestygnięcia. Notatki:  * piróg biłgorajski można jeść ze śmietaną  * słoninkę trzeba stopić zanim doda się ją do masy  * sera można dodać odrobinę więcej  Smacznego!  Lidka", "url": "https://pieprzyczfantazja.pl/2020/02/pirog-bilgorajski/", "category": "lubelskie", "sub_category": "Wyroby piekarnicze i cukiernicze", "phrase": "Pieróg gryczany"}