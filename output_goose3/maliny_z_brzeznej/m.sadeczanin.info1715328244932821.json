{"meta_description": "Po te sadzonki oraz krzewy klienci przyjeżdżają do Brzeznej koło Nowego Sącza z drugiego końca Polski, nawet ze Szczecina. Świetnie ukorzenione rośliny rozchodzą się dosłownie na pniu, jak przysłowiowe „ciepłe bułeczki”. To one są niekwestionowanym, jesiennym hitem tegorocznych nasadzeń.", "title": "Jak sadzić, to teraz! Co polecają fachowcy z instytutu w Brzeznej?", "content": "W Sadowniczym Zakładzie Doświadczalnym w Brzeznej po ten wyselekcjonowany materiał szkółkarski z najwyższej półki ustawiają się teraz długie kolejki. Październik to najlepszy czas na nowe nasadzenia nie tylko w przydomowych ogrodach, na działkowych, ale także w sadach. Większość sadowników i działkowców decyduje się właśnie o tej porze roku na nowe nasadzenia. Dlaczego? Ci, którzy mają, mówiąc kolokwialnie z tym do czynienia doskonale wiedzą, że jesień to najlepszy czas na przeprowadzanie takich zabiegów. Kupione o tej porze wyselekcjonowane odmiany krzewów oraz drzew mają większą szansę na przyjęcie się w ziemi i prawidłową wegetację wiosną. O co teraz najczęściej pytają ogrodnicy, działkowcy i sadownicy? Co jest tegorocznym, jesiennym sadowniczym hitem? - Na pniu schodzą oferowane przez naszą placówkę krzewy i drzewa, w tym owocowe – powiedziała Sądeczaninowi dr Maria Buczek, prezes Sadowniczego Zakładu Doświadczalnego w Brzeznej. – A mamy ich naprawdę duży wybór. Jak się okazuje ogrodniczym hitem są sadzonki malin, różnych odmian, z których instytut w Brzeznej przecież słynie. W odmianach malin można przebierać. Kupujący przyjeżdżają do Brzeznej, by je kupić nie tylko z Sądecczyzny, ale i innych części Polski, nawet ze Szczecina. Na pniu rozchodzą się odmiany malin, które zaczynają owocowanie od czerwca, ale też i takie owocujące do pierwszych przymrozków. W Brzeznej tych odmian jest bez liku: Przehyba, Laszka, Benefis, Radziejowa, Sokolica, Polana - najstarsza odmiana, Polonez, Poemat i najnowsza odmiana - Poranek. - Jako ciekawostkę podam, że owoce tej ostatniej odmiany są większe od pięciozłotówki – dodaje nasza rozmówczyni. – Mamy też malinę – żółtą (poranną rosę), która również ma swoich zwolenników i jak najbardziej znajduje nabywców. Klienci kupują je chociażby dla uatrakcyjnienia swojej hodowli. Hitem również, oprócz malin są nasze jeżyny, a także różne odmiany truskawek. Bardzo dużo klientów pyta także o sadzonki borówki amerykańskiej. - Lepiej sadzić je do gruntu właśnie teraz – jesienią – dodaje nasza rozmówczyni. – Taka pora gwarantuje, że drzewko dobrze się ukorzeni i dobrze przezimuje, a wiosną bez problemu przejdzie okres wegetacyjny. Teraz oferujemy także do sprzedaży całą gamę różnorodnych owoców, między innymi ciekawostkę – jabłko o czerwonym miąższu (odmiana Trinity) Warto wspomnieć, że Sadowniczy Zakład Doświadczalny w Brzeżnej działa od 1953 roku. W przyszłym roku placówka będzie obchodziła 70-lecie istnienia. Właścicielem Sadowniczego Zakładu Doświadczalnego w Brzeznej jest Instytut Ogrodnictwa w Skierniewicach. Obecnie placówka ma praktycznie około 50 ha terenu przeznaczonego pod uprawy, szklarnie, tunele oraz własne – nowoczesne laboratorium in vitro. Zakład posiada również własne chłodnie, w których przechowywana jest część owoców.", "url": "http://m.sadeczanin.info/ekologia/jak-sadzic-teraz-co-polecaja-fachowcy-z-instytutu-w-brzeznej", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Maliny z Brzeznej"}