{"meta_description": "Maliny wyhodowane w Sadowniczym Zakładzie Doświadczalnym w Brzeznej są eksportowane na pięć kontynentów. Jabłka są soczyste i słodkie, bo to specjalna odmiana, której hodowli sprzyja sądecki klimat. Te i inne produkty regionalne będzie zachwalał podczas IV „Eko-Tragów” w Brzeznej prezes Dariusz Szewczyk, od zeszłego roku podwójny prezes, gdyż zarządza także publicznym Radiem Łódź.", "title": "Maliny z Brzeznej podbijają świat. Trafiają na pięć kontynentów", "content": "Dariusz Szewczyk pochodzi z Grójca, zagłębia sadowniczego pod Warszawą. Od dzieciństwa miał do czynienia z jabłkami.    Ukończył prestiżową Szkołę Główną Gospodarstwa Wiejskiego w Warszawie, gdzie zdobył m.in. specjalistyczne wykształcenie w zakresie restrukturyzacji spółek prawa handlowego. Do Brzeznej trafił przed sześcioma laty, gdy wszystko się waliło... Skąd wziął się w ogóle pomysł na wspólne przedsięwzięcie Sadowniczego Zakładu Doświadczalnego w Brzeznej i Fundacji Sądeckiej? - Włączyliśmy się w organizację Eko-Targów, bo to element misji, którą realizujemy. Chcemy by nauka, technika pomogła zarówno konsumentom, jak i producentom żywność i jak najlepiej wykorzystać bogactwo ziemi Sądecczyzny i jej lokalnych produktów. Eko-Targi w Brzeznej to odpowiedź na potrzeby ludzi. W jednym miejscu można zakupić wszystko do ogrodu. Zarówno sadzonki, krzewy, drzewka, jak i narzędzia do ich pielęgnacji. Nie zabraknie także nowoczesnych maszyn i urządzeń. Warto do nas przyjechać w pierwszy weekend kwietnia. - Pomysł na to przedsięwzięcie zrodził się ponad 60 lat temu. Inicjatorem był profesor Szczepan Pieniążek. Podstawowym zadaniem zakładu jest wspieranie rozwoju sadownictwa w regionie, prowadzenie badań naukowych, ale także produkcja krzewów i drzew, którym będzie sprzyjał sądecki klimat. Został Pan prezesem Zakładu w Brzeznej w niełatwym dla niego okresie... - To prawda. Nie ma co ukrywać, ze było źle. Przyszedłem z planem ratowniczym, który udało mi się zrealizować. Dzięki czemu nie tylko wyszliśmy na prostą. Dziś swoją codzienną, odpowiedzialną pracą pracownicy zakładu, wśród których są wybitni fachowcy, sprawiają, że mała wieś Brzezna jest doskonale znana nie tylko w Polsce, ale i na świecie. Polskie sadownictwo odnosi sukcesy. Jak popatrzymy na wyniki eksportu owoców w wielu gatunkach: jabłkach, malinach czy truskawkach, to jesteśmy na czołowych miejscach i duża w tym zasługa także naszego zakładu. Hodowane w Brzeznej maliny są obecnie prawdziwym hitem w Kanadzie i USA. To zdaje się nie jest łatwe zadanie, sądecki klimat określa się jako trudny. - Rzeczywiście tak jest ze względu na ukształtowanie terenu. Z drugiej jednak strony, stoki są lepiej nasłonecznione, stąd na przykład jabłka mają inny smak. Są bardziej soczyste i słodsze. Poza produkcją owoców zajmujemy się ich hodowlą. Mamy swoje odmiany jeżyn, truskawek i malin. Polska jest największym producentem malin na świecie. Wyprzedziła nawet Chile i Serbię. Wyhodowane u nas maliny trafiają na pięć kontynentów. Przez cały okres działalności, niezależnie od formy organizacyjnej i sposobu finansowania, głównymi kierunkami działalności Zakładu w Brzeznej były: praca badawcza z zakresu sadownictwa, upowszechnianie wiedzy sadowniczej, produkcja, głównie sadowniczego materiału szkółkarskiego oraz wprowadzanie do uprawy mniej znanych gatunków roślin jagodowych, w tym malin, co się okazało hitem na skalę światową. Założeniem twórcy Instytutu Sadownictwa w Skierniewicach, profesora Szczepana Pieniążka, było utworzenie stacji doświadczalnych w różnych rejonach geograficzno-klimatycznych Polski. Z tego powodu w 1953 roku powołano Sadowniczy Zakład Doświadczalny w Brzeznej. Organizatorem i pierwszym dyrektorem był dr Zbigniew Gertych. W krótkim czasie do 58-hektarowego gospodarstwa w Brzeznej dołączono inne wybrane gospodarstwa, leżące w promieniu 75 km. Na przestrzeni lat liczba gospodarstw przynależna SZD Brzeznej i łączna powierzchnia gruntów ciągle się zmieniały. Na początku 2001 roku Zakład został przekształcony w Spółkę z o.o. przyjmując nazwę Sadowniczy Zakład Doświadczalny Instytutu Sadownictwa i Kwiaciarstwa Brzezna Sp. z o.o., w której 100 proc. udziałów należało do Instytutu Sadownictwa i Kwiaciarstwa w Skierniewicach. Od 1 września 2011 roku obowiązuje nowa nazwa firmy \"Sadowniczy Zakład Doświadczalny Instytutu Ogrodnictwa Brzezna Sp. z o.o.\" z uwagi na połączenie się w Skierniewicach Instytutu Warzywnictwa z Instytutem Sadownictwa i Kwiaciarstwa w nową jednostkę pod nazwą Instytut Ogrodnictwa.  (HSZ)", "url": "http://m.sadeczanin.info/wiadomosci/maliny-z-brzeznej-podbijaja-swiat-trafiaja-na-piec-kontynentow", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Maliny z Brzeznej"}