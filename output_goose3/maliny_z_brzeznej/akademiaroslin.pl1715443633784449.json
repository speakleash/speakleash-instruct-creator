{"meta_description": "Wysokość: 30-45 cm Wiek: 2 lata Donica: C2", "title": "MALINA 'DELNIWA' PBR", "content": "Malina 'Delniwa’ PBR to polska, licencjonowana odmiana deserowa powtarzająca owocowanie. Otrzymana przez Spółkę Niwa Hodowla Roślin Jagodowych w Brzeznej. W jej rodowodzie znajdziemy takie odmiany jak 'Tulameen’, 'Polana’, 'Heritage’ oraz 'Polka’. Ze wstępnych badań wynika, iż 'Delniwa’ jest mało podatna na przędziorki i szarą pleśń oraz przebarwiacza malinowego. Odmiana wydaje dużą liczbę odrostów korzeniowych. Średnia długość pędów wynosi około 1,5 m. Młode i starsze pędy są jasnozielone pokryte kolcami. Polecana do uprawy pod osłonami. Skrót PBR (z ang. Plant Breeders’ Rights) oznacza, iż odmiana została zgłoszona do Wspólnotowego Urzędu Ochrony Odmian Roślin (CPVO) i jest chroniona we wszystkich państwa UE. Owoce są bardzo duże (większe niż u odmiany ’Polka’). Ich średnia waga to ok 6 g., później owocujące jagody są nieco mniejsze. Kolor jasnoczerwony, z połyskiem, w kształcie stożka. Są bardzo smaczne i nie tracą smaku wraz ze spadkiem temperatury pod koniec sezonu. Zawartość ekstraktu jest bardzo wysoka – 11,3% Brix. Owoce łatwo oddzielają się od dna kwiatowego, co umożliwia szybki zbiór. ’Delniwa’ to odmiana deserowa. Charakteryzuje się długą trwałością pozbiorczą. Owoce wysokiej jakości, bardzo jędrne. Nie ciemnieją po zbiorze. Polecana do uprawy deserowej pod osłonami z uwagi na wczesny zbiór owoców. Jej popularność będzie stale rosnąć gdyż doskonale wypełni lukę między odmianami owocującymi tradycyjnie na dwuletnich pędach i odmianami powtarzającymi owocowanie. Malina 'Delniwa’ dojrzewa stosunkowo wcześnie, tuż przed odmianą 'Polka’. Owocuje na tegorocznych pędach. Zbiór jest skoncentrowany, a okres dojrzewania kończy się przed pierwszymi przymrozkami. Owoce nie miękną po zbiorze. Okres zbioru owoców maliny często nie ogranicza się do kilku tygodni. Odmiany owocujące późnym latem i jesienią na jednorocznych pędach oraz te produkowane w systemie frigo mogą owocować nawet przez 4 miesiące. Co więcej, w uprawie pod odsłonami, w szklarniach i tunelach foliowych, owoce uzyskuje się praktycznie w dowolnym terminie. Klimat jaki panuje na terenie Polski sprzyja uprawie maliny. Szczególnie dobre warunki panują w południowo-wschodniej części kraju, gdzie rzadziej występują długotrwałe ocieplenia w okresie zimy, zwiększające podatność na przemarzanie. W całej Polsce z powodzeniem mogą być uprawiane odmiany o małej podatności na przemarzanie pędów i pąków. Malina udaje się najlepiej na glebie żyznej, średnio zwięzłęj, o uregulowanych stosunkach powietrzno-wodnych. Gleby nieprzepuszczalne nie nadają się pod maliny ze względu na możliwość zalewania. Z kolei uprawa malin na glebach zbyt luźnych, piaszczystych, może wiązać się z problemami z dostarczeniem wody i składników pokarmowych. Płytki system korzeniowy maliny sprawia, że nawet krótkotrwała susza wpływa bardzo niekorzystnie na wzrost i owocowanie. Odczyn gleby powinien być lekko kwaśny – zalecany poziom pH to 5,5 – 6,8 (niektóre źródła wskazują nawet 6,5-6,8). Gleby zbyt kwaśne można doprowadzić do odpowiedniej kwasowości, natomiast gleby zasadowe o PH powżej 8 nie nadają się pod uprawę maliny. Najlepszym stanowiskiem dla maliny jest łagodny stok o wystawie południo-wschodniej lub południowo-zachodniej. Pod uprawę malin nadają się również tereny płaskie, lecz jedynie takie gdzie nie występuje długotrwały mróz. Z kolei silny wiatr jest niekorzystny. Zwiększa on bowiem ryzyko przemarzania oraz wpływa na gorsze zawiązywanie się owoców. Sadzonki maliny 'Delniwa’ sadzimy co 0,3-0,5 m w rzędzie, zachowując ok 1,5-1,8 m odległości między poszczególnymi rzędami. Im większa jest odległość między rzędami, tym łatwiejsza jest pielęgnacja i zbiór owoców. W przypadku zbioru maszynowego minimalny rozstaw między rzędami powinien wynosić co najmniej 2,5m. Maliny sadzimy późną jesienią lub wczesną wiosną. Najkorzystniejszym terminem jest jesień z uwagi na optymalną wilgotność gleby o tej porze roku. Rośliny sadzone jesienią, wiosną mają lepszy start i szybszy wzrost. Zanim posadzimy maliny, powinniśmy odpowiednio przygotować glebę, tak aby stworzyć najbardziej optymalne warunki, takie jak uregulowanie kwasowości i wzbogacenie jej w próchnicę oraz uzupełnienie składników pokarmowych. Bardzo często nasze maliny będą wymagały odpowiedniego rusztowania stawianego w szpalerze. Najczęściej używa się do tego słupków o długości ok 2 m, które wkopuje się w ziemię na głębokość ok 50 cm. Zalecana maksymalna odległość między słupkami to 10 m. Maliny mają płytko rozmieszczony system korzeniowy, wymagają więc regularnego zasilania nawozami łatwo przyswajalnymi. Najprościej zastosować gotową mieszankę nawozową, zalecaną przez producenta dla danego gatunku. Jeśli w rejonie uprawy gleba jest kwaśna, to wymaga wapniowania. Nie mniej jednak powinno się unikać stosowania nawozów wapniowych lub wapniowo-magnezowych bezpośrednio przed sadzeniem. Taki zabieg zalecany jest na minimum kilka tygodni wcześniej. Istotnym elementem przygotowania gleby jest również nawożenie organiczne. Możemy zastosować obornik w dawce 40-50 t/ha. W przypadku braku obornika stosuje się nawozy zielone. Nawożenie mineralne powinno uwzględnić zasobność gleby w poszczególne składniki. W tym celu należy wykonać stosowną analizę gleby. Warto skorzystać z pomocy specjalistów. Pierwsze cięcie wykonujemy na wiosnę (zaraz po posadzeniu roślin, jeśli sadzimy je wiosną). Tniemy wszystkie pędy przy ziemi. Jeśli malinę sadzimy jesienią, to takie cięcie wykonujemy wczesną wiosną. Dzięki temu uzyskamy sporą liczbę nowych pędów, które będą obficie owocować w kolejnym roku (lub nawet w tym samym roku – w przypadku odmian powtarzających owocowanie). Starajmy się zachować wyraźną przestrzeń między poszczególnymi krzewami. Eliminacja pędów słabszych i nadmiernie zagęszczających zmniejszy ryzyko występowania chorób grzybowych, w tym szarej pleśni oraz poprawi wielkość owoców. Cięcie maliny owocującej na jednorocznych pędach różni się od cięcia malin tradycyjnych. Wszystkie pędy maliny owocującej latem i jesienią wycina się i usuwa z plantacji. Najkorzystniej jest wykonać takie cięcie na wysokości ok 20 cm. Dzięki temu zabiegowi uzyskujemy mniej pędów, ale są one silniejsze i lepiej plonują. Odmiany owocujące na tegorocznych pędach prowadzi się w formie wolnostojącej. W związku z tym nie wykonuje się cięcia formującego szpaler. Stosujemy jedynie cięcie ograniczające szerokość rzędu do 30-50 cm.", "url": "https://akademiaroslin.pl/sklep/malina-delniwa/", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Maliny z Brzeznej"}