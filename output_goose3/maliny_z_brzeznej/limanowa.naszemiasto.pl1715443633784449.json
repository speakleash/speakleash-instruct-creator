{"meta_description": "W Zakładzie Doświadczalnym powstają odmiany, których sprzedaż idzie w miliony. Zagraniczne plantacje zawojowała „Polka”. Teraz czas na „Laszkę” i „Radziejową”.", "title": "Maliny z Brzeznej podbiły już Europę i obie Ameryki", "content": "Doktor Maria Buczek pokazuje sadzonki malin, które mają szansę podbić świat. Podobnie jak „Polka” W Zakładzie Doświadczalnym powstają odmiany, których sprzedaż idzie w miliony. Zagraniczne plantacje zawojowała „Polka”. Teraz czas na „Laszkę” i „Radziejową”. Kolejne gatunki malin produkowanych w Sadowniczym Zakładzie Doświadczalnym Instytutu Ogrodnictwa w Brzeznej mają szansę stać się hitem eksportowym. Rynki światowe podbiła już „Polka”, malina owocująca na jednorocznych pędach. Owoce wytrzymują długo po zbiorze, są duże i jędrne. Krzewy gwarantują wysokie zbiory. Z powodu tych zalet jej sprzedaż idzie w miliony. Teraz popularność zyskują jeszcze piękniejsze i trwalsze maliny o nazwie: „Laszka”, „Radziejowa” i „Sokolica”. Te gatunki malin owocują na dwuletnich pędach. Na razie testują je krajowi producenci. - Nazwę dla gatunku wymyśla jego hodowca. Czasem ogłoszą konkurs wśród załogi. Jak widać, naszym pracownikom zależy, by nazwa nowej odmiany malin nawiązywała do regionu, gdzie powstała - opowiada dr Maria Buczek, dyrektor do spraw nauki w Instytucie w Brzeznej. Uważa, że dla Sądecczyzny takie nazwy to dodatkowa forma promocji. - Nasze propozycje nazw dla roślin muszą zostać zaakceptowane przez Centralny Ośrodek Badania Roślin Uprawnych w Słupi Wielkiej - zaznacza. Maliny z Brzeznej znane są na całym świecie. Inicjatorem ich uprawy w Sadowniczym Zakładzie Doświadczalnym był doktor Jan Danek. Prowadził hodowlę od 1979 r. Uprawa jednej odmiany to proces długotrwały i zajmuje kilkanaście lat. Co warto podkreślić od 1979 do 1995 r. naukowcom z Brzeznej udało się wyselekcjonować tylko dwa gatunki malin. Jedna z nich, o nazwie „Polka” zawojowała europejskie rynki. Trafiła także do obu Ameryk oraz Australii i Nowej Zelandii. - Zasada jest taka, że nazwa malin owocujących na jednorocznych pędach, zaczyna się od liter „Po”. Mamy więc takie odmiany jak „Polonez” czy „Poemat” - wylicza dr Buczek. One nie są tak popularne jak „Polka”. W samej Brzeznej rocznie sprzedaje się kilkaset tysięcy sadzonek tej odmiany maliny. Do tego trzeba doliczyć licencjonowanych sprzedawców na świecie. Obecnie Instytut w Brzeznej pracuje nad kilkunastoma odmianami malin. Zanim trafią na zagraniczne plantacje, muszą sprawdzić się w produkcji krajowej. Przyjęły się już „Beskid” i „Laszka”. Ta ostatnia stała się dość popularna wśród krajowych producentów. Coraz większą popularność zyskują też najnowsze odmiany „Radziejowa” i „Sokolica”. Instytut już otrzymuje zapytania o ich dostępność od europejskich producentów. Wśród plantatorów wici na temat plenności gatunku i jakości owoców, jakie daje, szybko się roznoszą. Producenci chwalą odmiany malin wyhodowanych w Instytucie w Brzeznej za długotrwałość. Ma to szczególne znaczenie przy odmianach deserowych malin. ZOBACZ TAKŻE: Zmiany w segregacji śmieci - co nas czeka?", "url": "https://limanowa.naszemiasto.pl/maliny-z-brzeznej-podbily-juz-europe-i-obie-ameryki/ar/c8-4072305", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Maliny z Brzeznej"}