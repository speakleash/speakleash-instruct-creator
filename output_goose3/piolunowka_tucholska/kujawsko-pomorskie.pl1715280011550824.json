{"meta_description": "", "title": "Nasze najlepsze produkty regionalne | Województwo Kujawsko-Pomorskie", "content": "Lody z rolniczej zagrody, jabłkowe marmoladki, piołunówka tucholska i zielona gąska w marynacie octowej – to tylko niektóre ze zwycięskich produktów w tegorocznym wojewódzkim finale konkursu „Nasze Kulinarne Dziedzictwo – Smaki Regionów” na najlepsze regionalne i lokalne produkty żywnościowe oraz dania i potrawy. Zwycięzców poznaliśmy podczas targów turystyczno-ogrodniczych „Lato na wsi”, które odbyły się w miniony weekend (7-8 maja) w Minikowie. Organizatorem konkursu jest Polska Izba Produktu Regionalnego i Lokalnego wspólnie ze Związkiem Województw RP. Partnerami merytorycznymi i organizacyjnymi finałów konkursu w regionach są urzędy marszałkowskie i wojewódzkie ośrodki doradztwa rolniczego. W konkursie wzięły udział firmy gastronomiczne, właściciele gospodarstw agroturystycznych i członkinie kół gospodyń wiejskich oraz wytwórcy produktów regionalnych z całego województwa. Komisje konkursowe oceniły w sumie 55 produktów w 4 kategoriach i 10 podkategoriach oraz 6 potraw. Przyznano 15 nagród oraz 8 wyróżnień. Ponadto komisja nominowała cztery produkty i jedną potrawę do ubiegania się o prestiżowe wyróżnienie „Perła”, które zostanie wręczone podczas Targów Polagra Food w Poznaniu we wrześniu.", "url": "https://kujawsko-pomorskie.pl/aktualnosci/nasze-najlepsze-produkty-regionalne/", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Piołunówka tucholska"}