{"meta_description": "Potrawy z powiatu tucholskiego połechtały podniebienia jurorów w Minikowie. Zdobyły nagrody i wyróżnienia", "title": "Kaczka, marmolada i grzyby znowu smakowały", "content": "Potrawy z powiatu tucholskiego połechtały podniebienia jurorów w Minikowie. Zdobyły nagrody i wyróżnienia. Jabłkowe marmoladki, piołunówka tucholska i zielona gąska w marynacie octowej - to tylko niektóre ze zwycięskich produktów w tegorocznym wojewódzkim finale konkursu „Nasze kulinarne dziedzictwo - smaki regionów“. Zwycięzców poznaliśmy podczas targów turystyczno-ogrodniczych „Lato na wsi“ w Minikowie. Organizatorem konkursu jest Polska Izba Produktu Regionalnego i Lokalnego wspólnie ze Związkiem Województw. Partnerami finałów konkursu w regionach są urzędy marszałkowskie i wojewódzkie ośrodki doradztwa rolniczego. Przyznano 15 nagród oraz 8 wyróżnień. Ponadto komisja nominowała cztery produkty i jedną potrawę do ubiegania się o prestiżowe wyróżnienie „Perła“. Jak zwykle dostrzeżono i nagrodzono przedstawicieli z powiatu tucholskiego. W kategorii produkty regionalne pochodzenia zwierzęcego w podkategorii produkty i przetwory mięsne pierwsze miejsce przyznano Iwonie Śmigiel z Zalesia w gminie Cekcyn za „Gęś pieczoną w słojach Wecka“. Wyróżnienie dostały „Kaczka po myśliwsku“ Małgorzaty Wesołowskiej-Piesik z Brzeźna w gminie Śliwice i „Klopsiki rybne w zalewie octowej“ Wiesławy Weltrowskiej z Tucholi. W kategorii produkty regionalne pochodzenia roślinnego w podkategorii przetwory owocowe pierwsze miejsce przyznano Marlenie Czajce z Zalesia w gminie Cekcyn za „Domową galaretkę z pigwy“. W podkategorii przetwory warzywne, grzyby, zioła najwyżej oceniono „Zieloną gąskę w marynacie octowej“ Małgorzaty Góreckiej ze Starego Sumina w gminie Cekcyn. Wyróżniono „Sernik z ziemniakami“ Danuty Kędzierskjej z Białowieży w gminie Tuchola. W kategorii napoje regionalne, w podkategorii napoje alkoholowe pierwsze miejsce dostała „Piołunówka tucholska“ Marzeny Przytarskiej z Przyrowy w gminie Gostycyn. Nominacje do nagrody „Perła 2016“ otrzymały „Grzyby marynowane“ Ireny Maniowskiej z Cekcyna.", "url": "https://plus.pomorska.pl/kaczka-marmolada-i-grzyby-znowu-smakowaly/ar/9981193", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Piołunówka tucholska"}