{"meta_description": "Marmolada z buraków cukrowych, piołunówka tucholska i placek drożdżowy - to kolejne produkty z Kujaw i Pomorza wpisane ostatnio na ogólnopolską Listę Produktów Tradycyjnych. Wykaz prowadzony przez Ministerstwo Rolnictwa i Rozwoju Wsi...", "title": "Do fjuta z buraka dołączyła marmolada. Nowe produkty tradycyjne", "content": "Marmolada z buraków cukrowych, piołunówka tucholska i placek drożdżowy - to kolejne produkty z Kujaw i Pomorza wpisane ostatnio na ogólnopolską Listę Produktów Tradycyjnych. Wykaz prowadzony przez Ministerstwo Rolnictwa i Rozwoju Wsi zawiera już 86 wyrobów i potraw z naszego regionu. Zachęcamy do zgłaszania kolejnych. Lista Produktów Tradycyjnych Ministerstwa Rolnictwa i Rozwoju Wsi jest przewodnikiem po regionalnej kuchni polskiej, a także źródłem informacji na temat tradycji, sposobów wytwarzania oraz wyjątkowych cech najstarszych polskich przysmaków. Obecność na liście to także promocja produktu oraz pierwszy krok do podjęcia starań o certyfikaty unijne. – Produkty, które reprezentują województwo na ministerialnej Liście Produktów Tradycyjnych to część bogatego dziedzictwa kulinarnego Kujaw i Pomorza. Nasza żywność podbija podniebienia Polaków i Europejczyków, jest klasą dla siebie. Warto smakować jej tu, gdzie powstaje – mówi marszałek Piotr Całbecki. Wśród 86 przysmaków z naszego województwa zarejestrowanych dotychczas na Liście Produktów Tradycyjnych jest 25 gotowych dań i potraw, 17 wyrobów piekarniczych i cukierniczych, 14 napojów, 8 produktów mięsnych, 7 warzyw i owoców, 6 produktów mlecznych, 2 produkty z grupy olejów i tłuszczów, po 1 miodzie i produkcie rybołówstwa oraz 5 innych produktów. Na wpis oczekują już kolejne: polanka (herbatka z macierzanki) i susz owocowy (brzad). Produkty z Kujawsko-Pomorskiego wpisane na listę tutaj. Na listę mogą być wpisane produkty rolne, środki spożywcze i napoje spirytusowe: • których jakość lub wyjątkowe cechy i właściwości wynikają ze stosowania tradycyjnych, tzn. wykorzystywanych od co najmniej 25 lat, metod produkcji, • będące elementem dziedzictwa kulturowego regionu, w którym są wytwarzane, Wnioski o wpis produktu na listę składa się do Urzędu Marszałkowskiego, który dokonuje ich oceny. Pozytywnie zweryfikowane wnioski przesyłane są do Ministra Rolnictwa i Rozwoju Wsi, który jest odpowiedzialny za jej prowadzenie i uaktualnienie. Lista jest publikowana na bieżąco, na stronie internetowej Ministerstwa Rolnictwa i Rozwoju Wsi. 1 kg buraków cukrowych umyć i obrać, pokroić w drobne kawałki. Pokrojone kawałki buraka włożyć do garnka, zalać zimną, nieprzegotowaną wodą i ugotować do miękkości. Po ugotowaniu wodę odlać, buraki zetrzeć na drobnej tarce, dodać 3 szklanki cukru i smażyć około 30-40 minut. Dodać pokrojone w kostkę 2 kwaskowate jabłka i smażyć, aż jabłka się rozpadną a marmolada uzyska złocisty kolor. Przygotować czyste, suche słoiczki, włożyć przesmażoną gorącą marmoladę. Zakręcić dobrze słoiki, podstawić do góry dnem i pasteryzować pod kocem. Wygląd zewnętrzny: płyn klarowny z niewielkim osadem niepowodującym utraty jakości. Barwa: od jasnożółtej przez ciemnożółtą do bursztynowego brązu. Konsystencja: bardzo rzadka, wodnista ciecz. Smak i zapach: intensywny ze względu na zawartość alkoholu, gorzkawy, Zapach lekko ostry, alkoholowy. • Zielone, najmłodsze części rośliny piołunu (Artemisia absinthum) z przydomowego ogródka. Zbierane po zejściu porannej rosy. W okresie zimowym wykorzystuje się suszone ziele. Zbiór zielonych części piołunu nad rankiem, po zejściu rosy. Garść świeżych roślin należy zalać 1 litrem wódki i odstawić w ciepłe miejsce na 3 dni. Należy odsączyć płyn przez czystą gazę. Zagotowujemy pół szklanki wody z dwiema łyżkami stołowymi cukru. Po rozpuszczeniu dodajemy pół szklanki spirytusu i całość łączymy z odsączoną nalewką. Płyn przelewamy do butelek (najlepiej z ciemnego szkła) i energicznie potrząsamy. Przygotowany produkt odstawiamy w ciepłe miejsce na co najmniej jedną dobę. Im dłużej przechowywana jest w ciemnym i chłodnym miejscu to zyskuje na smaku. Doskonały sposób na pozbycie się niestrawności po obfitym posiłku, ale też przy dolegliwościach choroby żołądkowo-jelitowej. Należy pić ją w niewielkich ilościach. Wygląd zewnętrzny i na przekroju: ciasto zarumienione, najczęściej posypane jasną kruszonką. Po przekrojeniu jasna barwa ciasta z licznymi pęcherzykami powietrza, widoczne rodzynki. Kształt (zewnętrzny i na przekroju): ciasto pieczone w wąskich, podłużnych foremkach. Wielkość: wysokość około 10 cm, szerokość około 10 cm, długość około 30 cm. Kolor (zewnętrzna i na przekroju): zewnętrznie barwa niejednolita od złotej pomarańczowej po jasnobrązową. Środek jasny lub lekko pomarańczowy w zależności od barwy użytych żółtek. Smak: ciasto delikatnie słodkie, z wyczuwalnym aromatem drożdży, intensywnie słodka i tłusta jest posypka. Najlepiej żeby produkty pochodziły z własnego gospodarstwa (jajka, mleko). Jeśli nie jest to możliwe, ciasto można upiec ze składników zakupionych w sklepie spożywczym. Przygotowanie rozczynu drożdżowego – w pół szklanki ciepłego mleka należy rozprowadzić drożdże, cukier i odrobine mąki. Po uzyskaniu zawiesistej konsystencji przykryć ściereczką i odstawić w ciepłe miejsce, do wyrośnięcia. Zaczyn podwoi swoją objętość. W rondelku rozpuścić tłuszcz i pozostawić go do przestygnięcia. W misce ubić jajka z cukrem, można użyć żółtka kacze, dodać rozczyn drożdżowy. Po wymieszaniu dodać tłuszcz, mąkę i stopniowo pozostałe ciepłe mleko. Długo wyrabiać, aż ciasto będzie odstawać od ręki. Na koniec dosypać cukier waniliowy n(lub starta wanilię) oraz rodzynki. Ciasto przykryć ściereczką i odstawić do wyrośnięcia. Masa zwiększy swoją objętość. Ciasto ponownie wyrobić i nakładać do wysmarowanej tłuszczem foremki do połowy jej wysokości. Posypać kruszonką. Przykryć ściereczką, pozwolić mu ponownie wyrosnąć. Foremki wkładać do piekarnika nagrzanego do temperatury około 200 stopni. Piec do zarumienienia do tzw. suchego patyczka. Aktualnie proces wyrabiania ciasta wykonywany jest często przy pomocy urządzeń typu mikser (malakser). Długie wyrabianie ciasta i związane z nim napowietrzanie jest procesem długim i męczącym i powiedzenie tego etapu maszynie ułatwia pracę, nie ujmując mu walorów smakowych.", "url": "https://tygodnikbydgoski.pl/gotowanie/do-fjuta-z-buraka-dolaczyla-marmolada-nowe-produkty-tradycyjne-10-06-19", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Piołunówka tucholska"}