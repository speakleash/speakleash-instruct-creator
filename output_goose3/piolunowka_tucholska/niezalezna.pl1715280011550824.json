{"meta_description": "Marmolada z buraków cukrowych, piołunówka tucholska i placek drożdżowy to kolejne produkty z Kujaw i Pomorza wpisane na ogólnopolską Listę Produktów Tradycyjnyc", "title": "Placek drożdżowy i burakowa marmolada to nasze specjały", "content": "Krzemińska dodała, że wykaz prowadzony przez Ministerstwo Rolnictwa i Rozwoju Wsi zawiera już 86 wyrobów i potraw z tego regionu. Wskazała, że Lista Produktów Tradycyjnych jest przewodnikiem po regionalnej kuchni polskiej, a także źródłem informacji na temat tradycji, sposobów wytwarzania oraz wyjątkowych cech najstarszych polskich przysmaków. Obecność na liście to także promocja produktu oraz pierwszy krok do podjęcia starań o certyfikaty unijne. \"Produkty, które reprezentują województwo na ministerialnej Liście Produktów Tradycyjnych to część bogatego dziedzictwa kulinarnego Kujaw i Pomorza. Nasza żywność podbija podniebienia Polaków i Europejczyków, jest klasą dla siebie. Warto smakować jej tu, gdzie powstaje\" Jak wyjaśniono, marmolada z buraków cukrowych została zgłoszona przez Annę Patyk z Koła Gospodyń Wiejskich Bronisław, placek drożdżowy przez Stowarzyszenie LGD Gmin Dobrzyńskich Region Południe, a piołunówka tucholska - przez Marzenę Przytarską z Gostycyna. Zgodnie z informacją, wśród 86 przysmaków z województwa kujawsko-pomorskiego zarejestrowanych dotychczas na Liście Produktów Tradycyjnych jest 25 gotowych dań i potraw, 17 wyrobów piekarniczych i cukierniczych, 14 napojów, osiem produktów mięsnych, siedem warzyw i owoców, sześć produktów mlecznych, dwa produkty z grupy olejów i tłuszczów, po jednym miodzie i produkcie rybołówstwa oraz pięć innych produktów. Na wpis oczekują już kolejne: polanka (herbatka z macierzanki) i susz owocowy (brzad). W komunikacie przypomniano, że na listę mogą być wpisane produkty rolne, środki spożywcze i napoje spirytusowe: których jakość lub wyjątkowe cechy i właściwości wynikają ze stosowania tradycyjnych, tzn. wykorzystywanych od co najmniej 25 lat, metod produkcji, będące elementem dziedzictwa kulturowego regionu, w którym są wytwarzane, stanowiące element tożsamości społeczności lokalnej. Wnioski o wpis produktu na listę składa się do Urzędu Marszałkowskiego, który dokonuje ich oceny. Pozytywnie zweryfikowane wnioski przesyłane są do Ministra Rolnictwa i Rozwoju Wsi, który jest odpowiedzialny za jej prowadzenie i uaktualnienie. Lista jest publikowana na bieżąco, na stronie internetowej Ministerstwa Rolnictwa i Rozwoju Wsi.", "url": "https://niezalezna.pl/275119-placek-drozdzowy-i-burakowa-marmolada-to-nasze-specjaly", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Piołunówka tucholska"}