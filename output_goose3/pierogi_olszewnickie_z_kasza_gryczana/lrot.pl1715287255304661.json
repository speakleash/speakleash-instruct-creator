{"meta_description": "", "title": "Lubelska Regionalna Organizacja Turystyczna", "content": "Lubelszczyzna jest jedną z najciekawszych kulinarnych krain Polski – uważa Piotr Bikont, dodając, że kuchnia regionu bardzo przypadła mu do gustu i wiele razy zdarzało mu się tutaj dobrze zjeść. Znany smakosz i publicysta nie jest odosobniony w tych sądach – lubelskie corocznie gości na kulinarnych festynach i konkursach znakomitych kucharzy, znawców kuchni i autorów publikacji kulinarnych – Roberta Makłowicza, Karola Okrasę, Hannę Szymanderską, Aleksandrę Swulińską-Katulską. Kuchnia lubelska zaskakuje gości z innych regionów znakomitym smakiem potraw przygotowywanych z rodzimych i zdrowych produktów. Nigdzie poza Lubelszczyzną nie znajdziemy tak znakomitych pieczonych pierogów z gryczanym farszem, zwanych gryczakami, krupniakami, czy kaszakami. Nie ma też bodaj innego regionu Polski, w którym tak powszechne byłyby pierogi gotowane lub parowane, przygotowywane według najróżniejszych przepisów, niejednokrotnie przysposobionych w przeszłości od Ukraińców, Tatarów, Litwinów. Popularne dziś lubelskie cebularze, ale także forszmak to z kolei potrawy Żydów zamieszkujących niegdyś Lubelszczyznę. Mieszkańcy Warszawy, Łodzi, czy aglomeracji śląskiej, chętnie wypoczywający na lubelskiej wsi, chwalą sobie regionalną kuchnię. Z jednej strony prostą, a bywa, że wręcz postną - opartą na mąkach, kaszach, oleju, z drugiej zaś zaskakującą miodami, nalewkami, słodkimi sękaczami i korowajami przywołującymi tradycję kresowych biesiad. Lubelskie ceni to kulinarne bogactwo, będące wielkim atutem regionu, w tym setek gospodarstw agroturystycznych serwujących smaczne potrawy z miejscowych produktów. Zgodnie z ustawą z 17 grudnia 2004 roku „o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych”, Minister Rolnictwa i Rozwoju Wsi wraz z marszałkami województw prowadzi listę produktów tradycyjnych, obejmującą wyroby najbardziej typowe dla poszczególnych regionów Polski, o udokumentowanej co najmniej 25-letniej tradycji wytwarzania. Obecnie na liście znajduje się ponad 893 najcenniejszych smaków ze wszystkich polskich regionów, w tym 82 z Lubelszczyzny. Do najbardziej powszechnych i zarazem oryginalnych smaków regionu lubelskiego należą pierogi. Ich tradycja sięga średniowiecza i wiąże się z polskimi kresami. Pierogi przywędrowały na Lubelszczyznę z Rusi Kijowskiej, jako potrawa typowa dla biesiadnego, świątecznego stołu, a z czasem stały się daniem codziennym. Pierożniaki to dawna potoczna nazwa Kąkolewnicy Wschodniej koło Radzynia Podlaskiego, znanej z silnej tradycji przygotowywania pierogów w najrozmaitszych smakach. Gminny Ośrodek Kultury organizuje corocznie w lutym festiwale pierogów, w których uczestniczą gospodynie ze wszystkich 18 wsi gminy. Dzięki festiwalowi parowane pierogi, stanowiące w przeszłości codzienny posiłek mieszkańców Kąkolewnicy i okolic, stały się cenionym daniem, przygotowywanym w wielu odmianach i smakach. Kąkolewnicki GOK wpisał na ministerialną listę produktów tradycyjnych parowańce z kapustą i grzybami, z kaszą jaglaną oraz z serem. W kolejce czekają następne pierogowe smaki, przygotowywane według starych miejscowych przepisów. Wszystkie opierają się na produktach typowych dla niezamożnych gospodarstw Południowego Podlasia: mące pszennej, nierzadko pośledniej gorszego gatunku, drożdżach, mleku, jajach. Farsz z suszonych grzybów i kiszonej kapusty, kaszy i skwarków czy też sera z dodatkiem tłuszczu lub śmietany pozwalał na przygotowywanie takiej potrawy przez cały rok. W lecie wzbogacano smaki pierogów o sezonowe owoce z lasów i ogrodów. A jesienią przychodził czas na pieczenie marchwiaków – pszennego ciasta zwijanego w kształcie rolady z farszem z tartej marchwi i maku. Zgodnie z miejscowym zwyczajem, kąkolewnickie gospodynie obdarowywały marchwiakami dziadów proszalnych i innych biedaków, którzy w okresie Wszystkich Świętych i Dnia Zadusznego zbierali jałmużnę pod kościołami i na cmentarzach. Obok kulistych parowańców gotowanych na parze, na Południowym Podlasiu równie popularne są dobrze nam znane półokrągłe pierogi z pofałdowanymi spłaszczonymi brzegami. Niektóre, dzięki starym przepisom oraz naturalnym surowcom pozyskiwanym w miejscowych gospodarstwach, zostały również wpisane na listę produktów tradycyjnych. Są to: pierogi turowskie z soczewicą – z Turowa w gminie Kąkolewnica oraz pierogi olszewnickie z kaszą gryczaną – z Olszewnicy w gminie Borki. Soczewica smażona na tłuszczu i gotowana kasza gryczana to typowe smaki chłopskiej kuchni. Inny, bardziej odświętny smak, mają pierogi nowodworskie, popularne w okolicach Lubartowa – Nowodworze, Firleju, Serocku, Kamionce. „Dworskie” dodatki do farszu z kaszy gryczanej i sera – rodzynki, cynamon i imbir zapożyczono z pałacowej kuchni w Kozłówce. Częstym dodatkiem jest też mięta, bardzo charakterystyczna dla podawanych powszechnie na Lubelszczyźnie pierogów z serem. Popularne we wschodniej części regionu knysze to pierogi o okrągłym kształcie i znacznie większych rozmiarach, nadziewane smażoną cebulą, kapustą, jagodami lub serem i na ogół pieczone w piecu. Popularność tego dania na Lubelszczyźnie sprawiła, że pierogi zdominowały wiele kulinarnych świąt, wśród których najdłuższą tradycję mają: wiosenny festiwal „W krainie pierogów” w podlubelskiej Bychawie oraz letni Festiwal Pierogów Lubelskich w Lublinie. Jakkolwiek pierogi zdobyły sobie popularność w kuchni wielu polskich regionów, to typowo lubelskim specjałem pozostają gryczaki. Zwane gryczokami, reczczakami, kaszakami, są bardzo smacznym pieczonym ciastem z farszem z kaszy gryczanej, białego sera, śmietany i masła. Takie gryczaki przyrządza się w powiecie janowskim, natomiast w sąsiednim biłgorajskim dodaje się do słonego farszu ziemniaków, a w kraśnickim farsz jest bardzo słodki z większą ilością tłustego twarogu i masła. Takie gryczaki były zdecydowanie świąteczną potrawą, a na co dzień jedzono kaszę parowaną, prażoną lub smażoną ze skwarkami, grzybami lub mlekiem. Powszechne w naszej diecie ziemniaki weszły do codziennych jadłospisów mieszkańców lubelskiej wsi dopiero na przełomie XIX i XX wieku. Wielowiekowe tradycje uprawy gryki i wypieku gryczanych pierogów na Lubelszczyźnie przypomina letni Festiwal Kaszy „Gryczaki” w Janowie Lubelskim. Gwiazdami tego wydarzenia byli m.in. wielcy mistrzowie kuchni: Karol Okrasa, Maciej Kuroń, czy Theofilos Vafidis. Ten grecki kucharz, znany w Polsce dzięki telewizyjnemu programowi „Europa da się lubić”, porównał podstawowe produkty obu narodowych kuchni, stawiając obok fety i oliwy naszą kaszę gryczaną i wiejski olej. O prostocie kuchni regionu lubelskiego świadczy nie tylko gryczana kasza, uchodząca za postną potrawę, ale także olej, będący – w przeciwieństwie do tłuszczów zwierzęcych – postną okrasą. Dziś jest to olej rzepakowy, lniany, słonecznikowy, dawniej znany był także konopny, makowy, orzechowy. Wytłaczany z roślin uprawianych na czystych glebach, nieskażonych chemicznie, zachowuje wyjątkowe walory smakowe i dietetyczne. Olej to podstawowy tłuszcz w lubelskiej kuchni. Stosowany zarówno na co dzień, jak i od święta – do ryb, kapusty, pierogów, klusek, racuchów. Tradycja zwiększonego popytu na postny olej rzepakowy lub lniany w okresie poprzedzającym święta Bożego Narodzenia sprawiła, że w wielu miejscach regionu nadal nazywany jest olejem świątecznym lub wigilijnym. W podzamojskiej gminie Łabunie działa Stowarzyszenie Wytwórców Oleju Świątecznego, które wpisało na listę produktów tradycyjnych świąteczny olej roztoczański. Popularyzacji znakomitej kuchni regionu służą coroczne konkursy „Nasze kulinarne dziedzictwo – smaki regionów” z wojewódzkim finałem podczas wakacyjnego festynu w Muzeum Wsi Lubelskiej i ogólnopolskiej gali na jesiennych targach Polagra w Poznaniu. Wśród krajowych finalistów znalazły się m.in. pieróg biłgorajski, świąteczny olej roztoczański, a także typowe dla wschodniej kuchni codzienne potrawy solianka i pielmieni oraz świąteczne ciasta korowaj dołhobrodzki i sękacz podlaski. Ten ostatni, uchodzący za króla biesiadnych stołów, był niegdyś powszechny w okolicach Łomaz, zwanych sękaczowym zagłębiem, a powrócił na lubelski rynek za sprawą radzyńskiej cukierni Zaniewiczów, stając się oryginalną pamiątką, przywołującą najsmaczniejsze skojarzenia z gościny w naszym regionie. Corocznie Urząd Marszałkowski Województwa Lubelskiego, wspólnie z mediami regionu oraz Stowarzyszeniem Polskich Kucharzy i Cukierników, organizuje konkurs na najlepsze regionalne potrawy przygotowane przez profesjonalistów z restauracji oraz adeptów kucharskiej sztuki ze szkól gastronomicznych. Konkursowi, nazwanemu „Smaki Lubelszczyzny”, towarzyszą inne wydarzenia – kulinarne festiwale i kiermasze.", "url": "https://www.lrot.pl/archiwum/index.php?start=lubelskie_smaki&action=pokaz&pla_id=92", "category": "lubelskie", "sub_category": "Gotowe dania i potrawy", "phrase": "Pierogi olszewnickie z kaszą gryczaną"}