{"meta_description": "Produkt wpisany na listę produktów tradycyjnych w dniu 2015-12-03 w kategorii Produkty mięsne w woj. podkarpackim.", "title": "Schab wędzony radomyski - - Portal Gov.pl", "content": "Średnica od 70 mm do 100 mm, waga od 1 kg do 2,5 kg. Typowy dla mięs wędzonych, aromat przypraw takich jak liście laurowe i ziele angielskie. W Radomyślu Wielkim od dawnych czasów istniały cechy rzemieślników, a wiele rodów radomyskich trudniło się masarstwem. W XVIII i XIX wieku na tych terenach prowadzony był również handel bydłem i trzodą chlewną. Mimo ciężkiego okresu podczas II wojny światowej mieszkańcy Radomyśla Wielkiego nie przerwali produkcji wędlin i mięs, mimo że za nielegalną ich produkcję groziła nawet kara śmierci. Masowe były wyjazdy handlarzy z wędlinami i mięsem na handel do Krakowa. Po II wojnie światowej Radomyśl Wielki był ośrodkiem uboju zwierząt rzeźnych i produkcji wędlin tradycyjnych. Po zmianie ustroju w 1989 roku powstało wiele zakładów przetwórstwa mięsnego, głównie małych produkujących wyroby tradycyjne oparte na starodawnych recepturach. Produktem wytwarzanym do dziś jest schab wędzony radomyski. Przygotowywany jest z mięsa wieprzowego oraz przypraw takich jak ziele angielskie i liście laurowe. Schab dokładnie oddzielony od reszty tuszy wieprzowej musi być zamarynowany przyprawami. Dawniej leżakował on w marynacie około 10 dni, obecnie poddawany jest temu procesowi przez około 4 dni. Następnie zawieszany jest na drążku wędzarniczym i wędzony w wędzarni opalanej drewnem olchowym przez około 5 godzin. Ostatnim etapem jest jego chłodzenie. „Schab był jeszcze do niedawna produktem spożywanym wyłącznie z okazji świąt. Mało kto zamowioł, chyba taki bogatszy ale robiłem przynajmniej kilka w roku. A już jak kto mioł mieć wesele – musowo zamawiali, bo to dla gości było, znak że gospodarz bogaty i się postawiuł. To tak 40-50 lat temu się bardziej upowszechniło” (Wywiad przeprowadzony z mieszkańcami Radomyśla Wielkiego).", "url": "https://www.gov.pl/web/rolnictwo/schab-wedzony-radomyski", "category": "podkarpackie", "sub_category": "Mięso świeże oraz produkty mięsne", "phrase": "Schab wędzony radomyski"}