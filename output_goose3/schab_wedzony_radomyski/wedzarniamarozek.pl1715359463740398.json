{"meta_description": "Wędzarnia Marózek - zasmakuj rodzinnych wyrobów", "title": "Kiełbasa swojska, wędliny tradycyjne, ryby wędzone.", "content": "Nasz schab wędzony jest idealny dla miłośników wędlin o niskiej zawartości tłuszczu, ale nie pozbawionych swojskiego smaku i zapachu, który zapewnić może tylko tradycyjny sposób wytwarzania wędlin. Aromat tego przysmaku zapewnia wyborowa zalewa z autorskim doborem ziół mamy Małgorzaty oraz prawdziwy dym pochodzący z drewna olchowo-bukowego. Staramy się wyjść naprzeciw oczekiwaniom naszych klientów, dlatego dokładamy wszelkich starań, aby zachować wilgoć i mięsistość wewnątrz wędliny, jednocześnie nie pozbawiając jej bogactwa smaku i aromatu. Jak to jest zrobione? Proces rozpoczynamy od odbioru szczelnie zapakowanego surowca przewożonego w odpowiednich warunkach chłodniczych, dzięki czemu mamy pewność, że nasze produkty są bezpieczne do spożycia. Po jego przyjęciu peklujemy mięso w precyzyjnie dobranym bukiecie przypraw, które wzbogacają jego charakterystyczny smak. Po zapeklowaniu musimy odczekać kilka dni, żeby dać mięsu szansę na przesiąknięcie aromatem ziół, następnie kroimy schab na kawałki, które z kolei wędrują do specjalnych siatek wędliniarskich, potem zaś rozpoczyna się proces osuszania. W tym momencie możemy już rozgrzewać wędzarnię i uskuteczniać to, co jest kwintesencją naszej pracy i prawdziwą pasją dziedziczoną z pokolenia na pokolenie. Do wędzenia wykorzystujemy zawsze dwa rodzaje drewna – olchowe i bukowe, co pozwala nam uniknąć stosowania płynu wędzarniczego czy wytwornic dymu, które nie są w stanie zapewnić naszym wyrobom takiej głębi smaku, jak tradycyjna, kultywowana od wieków metoda. Wyznacznikiem gotowości wędzonego schabu jest jego temperatura wewnętrzna, dzięki czemu nie musimy poddawać go procesowi parzenia, tym samym zachowując smaki i aromaty w mięsie i nie ryzykując ich utraty w wodzie. Kolor wyrobu może różnić się w zależności od wielu czynników: wilgotności powietrza, osuszenia surowca, częstotliwości dokładania drewna, wcześniejszego nagrzania wędzarni i wielu innych, co czyni każdą sztukę absolutnie unikatową. Po uwędzeniu schab trafia do specjalnie przygotowanych ociekaczy, aby jeszcze popracował i ostygł. Nasze produkty zawsze pakujemy próżniowo, by Klienci, otwierając kolejne ich opakowania, mieli wrażenie, że uchylają drzwi do wędzarni wypełnionej soczystymi mięsnymi smakołykami.", "url": "https://wedzarniamarozek.pl/produkt/schab-wedzony/", "category": "podkarpackie", "sub_category": "Mięso świeże oraz produkty mięsne", "phrase": "Schab wędzony radomyski"}