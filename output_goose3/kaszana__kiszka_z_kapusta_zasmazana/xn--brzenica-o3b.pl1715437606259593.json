{"meta_description": "", "title": "KASZANA – KISZKA Z KAPUSTĄ ZASMAŻANĄ", "content": "Produkt wpisany na listę produktów tradycyjnych w 2013 roku w kategorii Gotowe dania i potrawy w województwie Małopolskim. Kiszka w jelicie związana na końcach sznurkiem, bez jelita – zwarta masa. Kapusta poszatkowana na krótkie włókna, z pojedynczymi nasionami kminku i widocznymi warzywami. Kiszka o smaku pikantnym i zapachu topionego smalcu. Kapusta o smaku łagodnym, słodko-kwaśnym i zapachu typowym dla kiszonej kapusty z delikatnym aromatem jarzyn, przypraw i zasmażki. Kaszana – kiszka z kapustą zasmażaną to na terenie Paszkówki tradycyjne danie przyrządzane od przeszło 60 lat. Wyjątkowość potrawy wynika z faktu, że wszystkie surowce przeznaczone do jej przygotowania pochodzą z domowych, miejscowych gospodarstw. W Paszkówce znane jest powiedzenie „Gdzie kiszka, kapusta, tam chata nie pusta”, a występujące tutaj tradycje masarskie związane z hodowlą na własne potrzeby trzody chlewnej sprawiają, że mieszkańcy wsi mają zawsze dostęp do świeżej kiszki. Wiedza i tajniki wędliniarskich wyrobów przekazywane są przez rodziców dzieciom, które starają się kultywować i podtrzymywać rodzinne tradycje. Kaszana – kiszka z kapustą zasmażaną należy do potraw, które przygotowuje się podczas świniobicia. Kaszana jest przygotowywana według powszechnie znanej receptury, jednak z zachowaniem indywidualnych potrzeb smakowych. Kaszana z kapustą często podawana jest jako ciepłe danie obiadowe lub kolacja, niejednokrotnie również jako piątkowy posiłek.", "url": "https://www.xn--brzenica-o3b.pl/baza-gastronomiczna/131-potrawy-regionalne/1099-kaszana-kiszka-z-kapusta-zasmazana", "category": "małopolskie", "sub_category": "Gotowe dania i potrawy", "phrase": "Kaszana – kiszka z kapustą zasmażaną"}