{"meta_description": "Produkt wpisany na listę produktów tradycyjnych w dniu 2013-04-24\nW kategorii Gotowe dania i potrawy\nW województwie woj. małopolskim", "title": "Kaszana – kiszka z kapustą zasmażaną - - Portal Gov.pl", "content": "Kiszka w jelicie związana na końcach sznurkiem, bez jelita – zwarta masa. Kapusta poszatkowana na krótkie włókna, z pojedynczymi nasionami kminku i widocznymi warzywami. Kiszka w jelicie o długości od 20 cm do 30 cm. Kiszka w jelicie – popielato-brunatna, bez jelita – brunatno-brązowa z białymi grudkami kaszy. Kapusta – jasnobeżowa z widocznymi kawałkami pomarańczowej marchewki, kremowej pietruszki i selera oraz zieloną natką pietruszki. Kiszka o smaku pikantnym i zapachu topionego smalcu. Kapusta o smaku łagodnym, słodko-kwaśnym i zapachu typowym dla kiszonej kapusty z delikatnym aromatem jarzyn, przypraw i zasmażki. Kaszana – kiszka z kapustą zasmażaną to na terenie Paszkówki tradycyjne danie przyrządzane od przeszło 60 lat. Wyjątkowość potrawy wynika z faktu, że wszystkie surowce przeznaczone do jej przygotowania pochodzą z domowych, miejscowych gospodarstw. W Paszkówce znane jest powiedzenie „Gdzie kiszka, kapusta, tam chata nie pusta”, a występujące tutaj tradycje masarskie związane z hodowlą na własne potrzeby trzody chlewnej sprawiają, że mieszkańcy wsi mają zawsze dostęp do świeżej kiszki. W Paszkówce z chlubą podkreśla się i docenia międzypokoleniowe doświadczenia w zakresie kiszenia kapusty domowym sposobem i uboju świń. Wiedza i tajniki wędliniarskich wyrobów przekazywane są przez rodziców dzieciom, które starają się kultywować i podtrzymywać rodzinne tradycje. Kaszana – kiszka z kapustą zasmażaną należy do potraw, które przygotowuje się podczas świniobicia. Dawniej ubój świń miał miejsce raz lub dwa razy w roku, obecnie kaszana jest dostępna przez cały rok, między innymi dzięki zwyczajowi wzajemnego dzielenia się wyrobami, tzn. jeden sąsiad obdaruje drugiego, co z kolei zobowiązuje do oddania przygotowanej kaszanki przy okazji własnego świniobicia. Kaszana – kiszka z kapustą zasmażaną jest przygotowywana według powszechnie znanej receptury, jednak z zachowaniem indywidualnych potrzeb smakowych. „Kaszanka ze świń z własnej hodowli, bo wtedy wiadomo z czego się robi. (…) Kapusta do kiszenia też zawsze pochodziła z własnego pola. Jak i pozostałe jarzyny. (…) Kaszę parzę wiejską jęczmienną. (…) kaszanka już jest przygotowana, więc właściwie ją tylko odgrzewam. Kapusta oczywiście musi być ugotowana wcześniej” (Wywiad przeprowadzony z mieszkańcami Paszkówki). Kaszana z kapustą często podawana jest jako ciepłe danie obiadowe lub kolacja, niejednokrotnie również jako piątkowy posiłek.", "url": "https://www.gov.pl/web/rolnictwo/kaszana-kiszka-z-kapusta-zasmazana", "category": "małopolskie", "sub_category": "Gotowe dania i potrawy", "phrase": "Kaszana – kiszka z kapustą zasmażaną"}