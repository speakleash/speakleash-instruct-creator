{"meta_description": "Kaszanka z kiszoną kapustą", "title": "Kaszanka z kiszoną kapustą", "content": "Muszę się Wam do czegoś przyznać. Od wielu lat nie jadłam kaszanki. Jednak jako dziecko chętnie ją zajadałam prosto z patelni. Kaszanka smażona z cebulką to było jedno z moich ulubionych śniadaniowych dań. Jednak z wiekiem i świadomością co znajduje się w tym czarnym kawałku przestałam ją lubić. Na szczęście od jakiegoś czasu na nowo przekonałam się do kaszanki. Dzisiejsza wersja to grillowana kaszanka z dodatkiem pysznej, kwaśnej kiszonej kapusty oraz z wędzonym boczkiem. Połączenie smakowe jest wyjątkowo udane i chylę czoła dla osoby, która wymyśliła tę smakowitą kombinację smaków :) Pamiętajcie, aby użyć produktu jak najlepszej jakości.  1. Kaszankę obieram z osłonki. Boczek kroję w kostkę. Kiszoną kapustę dokładnie odsączam z soku.     2. Na kawałku folii aluminiowej kładę odciśniętą kapustę kiszoną (około 2 łyżek), pokrojony w kostkę boczek oraz kaszankę. Następnie oprószam solą, pieprzem i majerankiem.     3. Całość zawijam w folię aluminiową tworząc podłużne paczuszki i kładę na rozgrzanym ruszcie na tacce na grillu. Piekę około 25 - 30 minut. Kaszankę można także upiec w piekarniku nagrzanym do 180*C przez 30 - 35 minut.", "url": "https://www.uwielbiamgotowac.com/2015/09/kaszanka-z-kiszona-kapusta.html", "category": "małopolskie", "sub_category": "Gotowe dania i potrawy", "phrase": "Kaszana – kiszka z kapustą zasmażaną"}