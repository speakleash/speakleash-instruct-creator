{"meta_description": "Roladki schabowe po wiejsku to ukłon w stronę tradycyjnej, polskiej kuchni. Charakterny smak pieczarek łączy się z cebulą i kremowością szwajcarskiego", "title": "Roladki po wiejsku biją na głowę schaboszczaki. Przepis dostałam z Koła Gospodyń", "content": "Cebulę obierz i posiekaj w drobną kostkę. Pieczarki oczyść, odetnij części z ziemią i pokrój w półplasterki. Na patelni rozpuść masło, wrzuć cebulkę i podsmażaj, aż stanie się miękka i błyszcząca. Następnie dodaj pieczarki i posól. Smaż na średnim ogniu, aż wytworzony z grzybów płyn odparuje. Na koniec dopraw świeżo mielonym pieprzem. Aby podkręcić smak farszu, możesz dodać szczyptę pieprzu ziołowego, ząbek czosnku lub nieco posiekanej natki pietruszki. Gotowy farsz odstaw do ostygnięcia. Ser pokrój w długie, cienkie paski. Schab pokrój na plastry, włóż do woreczka foliowego i rozbij tłuczkiem jak na kotlety. Natrzyj solą i czarnym pieprzem z obydwu stron. Po czym wyłóż pieczarkowy farsz na każdy płat wieprzowiny i ułóż paski sera. Mocno zwiń mięso w roladki, następnie owiń je plasterkami boczku i w razie potrzeby przekłuj wykałaczką. Roladki przełóż do rękawa do pieczenia, ułóż w foremce do pieczenia i wstaw do pieca nagrzanego do 180°C na ok. 40 minut. Pod koniec pieczenia możesz rozciąć rękaw, aby boczek stał się bardziej rumiany i chrupiący. Roladki schabowe po wiejsku podawaj z puree ziemniaczanym i gotowanymi warzywami. Możesz polać jasnym sosem i posypać świeżym koperkiem.", "url": "https://smaker.pl/przepisy-dania-glowne/przepis-roladki-schabowe-po-wiejsku,1985814,smaker.html", "category": "lubelskie", "sub_category": "Inne produkty", "phrase": "Grzyby po wiejsku"}