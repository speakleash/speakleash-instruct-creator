{"meta_description": "W Dolinie Baryczy, w okolicach Milicza i Żmigrodu (woj. dolnośląskie) stoi trzydzieści wielkich i kolorowych karpi. Każda ryba ma 2 metry długości, 80 cm wysokości i 30 cm szerokości. Są wykonane z poliestru i pomalowane przez artystów z wrocławskiej ASP. Kolorowe karpie wyznaczają szlak po najważniejszych atrakcjach regionu. A dlaczego akurat karpie? Bo Dolina Baryczy…", "title": "Dolina Baryczy – karp milicki", "content": "W Dolinie Baryczy, w okolicach Milicza i Żmigrodu (woj. dolnośląskie) stoi trzydzieści wielkich i kolorowych karpi. Każda ryba ma 2 metry długości, 80 cm wysokości i 30 cm szerokości. Są wykonane z poliestru i pomalowane przez artystów z wrocławskiej ASP. Kolorowe karpie wyznaczają szlak po najważniejszych atrakcjach regionu. A dlaczego akurat karpie? Bo Dolina Baryczy właśnie z karpi słynie. A żyją sobie one przede wszystkim w Stawach Milickich (pisaliśmy o nich w poście: Stawy Milickie). Hodowla ryb słodkowodnych w Dolinie Baryczy ma ponad 700-letnią tradycję. Oryginalny karp milicki jest jędrny, ma żywe kolory i waży od 1 do ponad 2 kg. Ma niewielką głowę, dobrze umięśnioną linię grzbietu, wyraziste płetwy i kształtny, skierowany w dół pysk z wąsikami w kątach. W dotyku jest śliski ze względu na naturalny śluz ochronny. Milicki karp jest przy tym pozbawiony mulistego posmaku. To efekt metody hodowlanej – karpie przez trzy lata żyją spokojnie w stawach o dobrym przepływie i natlenieniu wody, a karmione są wyłącznie naturalnymi paszami zbożowymi. Na kilka tygodni przed sprzedażą, są odławiane i przenoszone do tzw. płuczki – zbiornika, przez który cały czas przepływa bieżąca woda. Ryby nie są wtedy dokarmiane, a stale pływając, opróżniają swój układ pokarmowy i pozbywają się bagiennego zapachu. Karpie milickie trafiały na stoły niemieckich władców, zajadała się nimi arystokracja, magnateria i mieszczaństwo. Przyrządzane były na wiele sposobów –odcisnęły się tu wpływy i polskie, i niemieckie, i żydowskie: były smażone, pieczone, w galarecie, ale przede wszystkim gotowane na sposób niemiecki w piwie. Podawano je w sosie polskim (z krwią i piwem) i po żydowsku w warzywach. Specjałem był też karp w bulionie luterańskim, czyli gotowany w ciemnym piwie z cebulą i liściem laurowym. Na Wigilię w wielu domach jadano karpia z chrzanem i świeżym masłem z dodatkiem kiszonej kapusty. Nazwy „karp milicki” zaczęto używać powszechnie w latach 50. XX wieku. W latach 60. XX wieku, aby zwiększyć produkcję, skrzyżowano miejscowego karpia, z linią węgierską. Obecnie produkcja karpia handlowego oscyluje w granicach 1500-1800 ton rocznie. W 2006 roku karp milicki został wpisany na listę produktów tradycyjnych. My zjedliśmy karpia milickiego w trzech daniach: smażonego, pieczonego z cytryna i w pierogach. Potrawy były znakomite. A podczas wędrówki po Dolinie Baryczy dojrzeliśmy co prawda tylko kilka kolorowych ryb, ale i tak nam się podobały – świetna promocja regionu!", "url": "https://proszewycieczki.wordpress.com/2021/03/22/dolina-baryczy-karp-milicki/", "category": "dolnośląskie", "sub_category": "Produkty rybołówstwa, w tym ryby", "phrase": "Karp milicki"}