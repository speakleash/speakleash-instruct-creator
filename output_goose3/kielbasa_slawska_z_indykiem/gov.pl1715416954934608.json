{"meta_description": "Produkt wpisany na listę produktów tradycyjnych w dniu 2016-05-11 w kategorii Produkty mięsne w woj. lubuskim.", "title": "Kiełbasa szynkowa sławska z indykiem - - Portal Gov.pl", "content": "Batony o długości od 35 cm do 40 cm, końce związane przędzą. Zewnętrzna jasnobrązowa, na przekroju od różowej do jasnoczerwonej. Charakterystyczne dla kiełbas parzonych, pieczonych i podsuszanych z peklowanego mięsa. Wyczuwalne przyprawy takie jak pieprz, czosnek, gałka muszkatołowa oraz kolendra. Gmina Sława położona jest w powiecie wschowskim w południowo-wschodniej części województwa lubuskiego. Obszar gminy w połowie porośnięty jest kompleksem leśnym z przepięknym Pojezierzem Sławskim, a pozostałą część stanowią użytki rolne. Na tym terenie bardzo dużą rolę odgrywa turystyka, ale także produkcja żywności o znaczeniu ponadregionalnym. Sława to zagłębie niewielkich gospodarstw zajmujących się hodowlą drobiu, trzody chlewnej oraz bydła, z których ta pierwsza rozwinęła się tak bardzo, że województwo lubuskie stało się jednym z większych zagłębi producentów drobiu. Z mięsa drobiowego przygotowywano przeróżne wyroby, które dzięki swoim wartościom odżywczym zyskały popularność i stały się wizytówką regionu. Jednym z przykładów jest od wielu lat przygotowywana na tym terenie kiełbasa szynkowa sławska z indykiem. Na początku mięso wieprzowe i indycze jest rozdrabniane i kutrowane z niewielką ilością lodu, a w fazie końcowej dodawane są przyprawy. Następnie powstałą masą napełniane zostają ściśle batony i osadzane w temperaturze do 18˚C przez godzinę. Wędzenie kiełbasy odbywa się w trzech fazach, czyli suszenie, wędzenie właściwe i wędzenie z przypieczeniem w temperaturze 85˚C. Parzenie kiełbasy szynkowej odbywa się w temperaturze 80˚C do osiągnięcia wewnątrz batonów temperatury 10˚C. Mięso indycze w połączeniu z mięsem wieprzowym daje niepowtarzalny smak i zapach kiełbasie.", "url": "https://www.gov.pl/web/rolnictwo/kielbasa-szynkowa-slawska-z-indykiem", "category": "lubuskie", "sub_category": "Mięso świeże oraz produkty mięsne", "phrase": "Kiełbasa sławska z indykiem"}