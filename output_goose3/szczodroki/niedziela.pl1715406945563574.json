{"meta_description": "W Nowy Rok od świtu po kolędzie chodzą szczodraki-szczodroki składając mieszkańcom życzenia pomyślności dostatku i zdrowia Kiedyś gospodynie", "title": "Na ten Nowy Rok", "content": "W Nowy Rok od świtu po kolędzie chodzą \"szczodraki-szczodroki\" składając mieszkańcom życzenia pomyślności, dostatku i zdrowia. Kiedyś gospodynie obdarzały ich małymi bułeczkami - \"szczodrokami\" wypiekanymi z pszennej mąki. Starsi chłopcy chodzili po kolędzie z \"drobami\" (okolice Sieniawy). Przebierali się w kożuchy odwrócone włosiem na zewnątrz lub okręcali się słomianymi powrósłami. Na twarze zakładali malowane maski. Często kolędowali w towarzystwie muzykantów. Obdarowywano ich miarką zboża lub drobnymi kwotami pieniężnymi. \"Szczodroki\" i \"droby\" śpiewali kolędy i składali rymowane życzenia:  \"Na szczęście, na zdrowie,  Na ten Nowy Rok.  Oby wam się urodziła  kapusta i groch,  Ziemniaki jak pniaki,  Reczki pełne beczki.  Jęczmień, żyto, pszenica i proso,  Żebyście nie chodzili gospodarzu boso\".  Dawniej we wsi Nienadowa po szczodrokach chodzili dwaj parobcy przebrani za stary i nowy rok. Inscenizowali oni odejście starego i przybycie nowego roku, posługując się następującym tekstem:  Stary rok:  \"Jestem sobie starym rokiem,  Idę do was smutnym krokiem,  Przynoszę wam nowinę,  Że się stary rok skończył,  A nowy zaczyna\".  Nowy rok potwierdzał to słowami:  \"Jestem sobie nowym rokiem,  Idę do was śmiałym krokiem,  Przynoszę wam nowinę,  Że się stary rok skończył,  A nowy zaczyna\".  Wynagrodzeni podarkiem lub poczęstunkiem śpiewali:  \"Wiwat, wiwat, już idziemy,  Za kolędę dziękujemy.   Przez narodzenie Chrystusa Będzie w niebie wasza dusza\".  Natomiast we wsi Słonne z życzeniami po szczodrokach chodziły dzieci i zbierały datki na ołówki szkolne.  Z życzeniami po domach chodzili też starsi gospodarze, rozrzucając po podłodze ziarno pszenicy, owsa jęczmienia, co miało zapewnić im urodzaje.  My także nie zapominajmy o noworocznych życzeniach. Niech \"szerokim strumieniem\" płyną z naszych serc.", "url": "https://www.niedziela.pl/artykul/10558/nd/Na-ten-Nowy-Rok", "category": "świętokrzyskie", "sub_category": "Wyroby piekarnicze i cukiernicze", "phrase": "Szczodroki"}