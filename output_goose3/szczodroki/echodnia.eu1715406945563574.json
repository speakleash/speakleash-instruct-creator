{"meta_description": "Czym są szczodroki? Kiedy obchodzono „szczodre dni”? W jakim celu „chodzono po szczodrokach”? Co mają z tym wspólnego kolędnicy? Na te i wiele innych pytań usłyszeli odpowiedź uczestnicy  etnograficznego spotkania edukacyjnego poświęconego zawichojskiej tradycji wypiekania szczodroków w Muzeum Okręgowym w Sandomierzu. Spotkanie zorganizowano pod hasłem \"Smaki dziedzictwa\" w ramach tegorocznych Europejskich Dni Dziedzictwa.", "title": "O szczodrokach w sandomierskim Muzeum Okręgowym. \"Smaki dziedzictwa\" to temat tegorocznych Europejskich Dni Dziedzictwa [ZDJĘCIA]", "content": "Spotkanie etnograficzne poświęcone zwichojskiej tradycji wypiekania szczodroków, pieczywa obrzędowego związanego z obchodami szczodrych dni od Bożego Narodzenia do Święta Trzech Króli poprowadziła kustosz Kinga Kędziora-Palińska z Muzeum Okręgowego, autorka książki pt. \"Miasto movie o tradycji- obrzędy, zwyczaje i tradycje ludowe w przestrzeni miejskiej Sandomierza, Zawichostu i Koprzywnicy\". - Przed laty gospodynie wypiekały szczodroki z okazji Objawienia Pańskiego - Trzech Króli - tłumaczy Kinga Kędziora Palińska. - Święto było uroczystym zakończeniem okresu Bożego Narodzenia, choć zdarzało się, że w niektórych miejscowościach np. w Zawichoście wypiekano je już od drugiego dnia świąt, czyli 26 grudnia – św. Szczepana, kiedy to rozpoczynały się obchody kolędnicze. Szczodroki to małe drożdżowe rogaliki, którymi dzielono się z sąsiadami i składano sobie życzenia; wręczano je również dzieciom i kolędnikom odwiedzającym w tym okresie domostwo. Chodzenie po szczodrokach miało związek z głęboko pojętym znaczeniem rytuałów rocznego cyklu obrzędowego – jest materialnym przejawem dawnych ważnych treści tych zwyczajów: pozytywnego przesłania dzielenia się z innymi. Mimo niesprzyjającej pogody chętnych do poznania tradycji wypiekania szczodroków nie zabrakło. - Jestem bardzo szczęśliwa, że mimo niesprzyjającej pogody tylu gości do nas przyjechało - powiedziała Kinga Kędziora Palińska. - Cieszy mnie ich zainteresowanie. Uważam, że podtrzymywanie tych regionalnych tradycji kulinarnych to świetny pomysł i zachęcam, aby promować to, co nasze, co lokalne, to co sandomierskie. No i zawichojskie. Ten tradycyjny wypiek wpisany został na Listę Produktów Tradycyjnych Ministerstwa Rolnictwa i Rozwoju Wsi.", "url": "https://echodnia.eu/swietokrzyskie/o-szczodrokach-w-sandomierskim-muzeum-okregowym-smaki-dziedzictwa-to-temat-tegorocznych-europejskich-dni-dziedzictwa-zdjecia/ar/c1-15811456", "category": "świętokrzyskie", "sub_category": "Wyroby piekarnicze i cukiernicze", "phrase": "Szczodroki"}