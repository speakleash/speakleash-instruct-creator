{"meta_description": "Podtrzymywanie tradycji powinno być rzeczą świętą, lecz w dzisiejszej nowoczesnej epoce XXI wieku, epoce drapieżnej, szybkiej, często nieludzkiej umykają nam tradycje, obrzędy, zwyczaje, także te związane z sylwestrem i Nowym Rokiem. Mimo że trochę naiwne, to jednak nasze, wyjątkowe, świąteczne, pełne dostojeństwa.", "title": "Noworoczne droby, szczodroki, nowoletniki", "content": "Zajmują i zajmowały one wyjątkowe miejsce w historii polskiej kultury, chociaż nie miały takiego znaczenia jak Wigilia i Boże Narodzenie. Różne zwyczaje, związane z tymi dniami, są często powtórzeniem obrzędowości bożonarodzeniowej, jak chociażby wróżenie na pogody, urodzaj czy wróżby małżeńskie. Zabawy sylwestrowe, tak dzisiaj popularne, są świeżej daty i mają miejski rodowód. Na wsi istniał i w niektórych regionach nadal istnieje zwyczaj odwiedzania sąsiadów z życzeniami noworocznymi. Tak jest np. w okolicach Rzepiennika Strzyżewskiego, Czermnej, Szerzyn, Ciężkowic, Przeworska, Dębicy czy Dobrowa k/Pilzna. Droby, draby, dziady noworoczne ruszają już po północy w Nowy Rok. O drobach z Pogórza pisał już znany kronikarz Franciszek Kotula. \"W Dzień Nowego Roku już od świtu po niektórych miejscowościach Pogórza biegali droby. Mieli maski na twarzach, byli na ogół fantazyjnie poprzebierani, z odwróconymi do góry kożuchami w strojach zrobionych ze słomianych warkoczy\". Dzisiejsi też będą mieli na sobie kożuchy futrem do wierzchu, przepasane słomianymi powrósłami, w spiczastych czapkach splatanych ze słomianych warkoczów. W rękach będą mieli obowiązkowo zdobione laki lub powrósła. Droby zawsze składali i składają gospodarzom życzenia i pomimo że czasem zostawiali po sobie w chałupach wysypany popiół, rozlaną wodę czy wymazane sadzą okna znoszono te żarty cierpliwie. \"Na szczęście, na zdrowie na ten Nowy Rok, żeby wom się urodziła psenicka i grosek, psenicka jak rękawicka, owiesek jak pański piesek, grosek jak wirciosek, żytko jak korytko, ziemniaki jak buraki, a buraki jak pnioki, karpiele jak gardziele, w każdym kątku po dzieciątku a za piecem siedem\" Życzą też, żeby się \"darzyło, rodziło, kropiło, pszenica, jarzyca żytko i wszystko.\" Droby z okolic Pilzna deklamują \"Gdzie Drob przyjdzie, szczęście będzie, krowa się ocieli, córka za mąż wyjdzie\". Oczywiście taka wizyta kończy się obdarowaniem drobów - najczęściej jest to poczęstunek. Gdyby się droby nie doczekały poczęstunku, może gospodarz na odchodne usłyszeć \"Niech wom wyrośnie stokłosa od d do nosa, niech wom nasro sarna w wasze ziarna\". Czasem wśród drobów byli poprzebierani za Cyganów, Cyganki, Żydów czy wiejskie baby. Życzenia składali również szczodroki, nazywani też nowoletnikami, ponieważ chodzili z życzeniami na \"Nowe Lato\". Był też zwyczaj, że w dzień Nowego Roku rano gospodarz lub parobek wybierali zza \"tragarza\" kopy \"bite\" w wigilie Bożego Narodzenia, wywozili je w pole i wbijali w śnieg. W Nowy Rok ugadywano także pastuchów na nadchodzący rok. A tuż przed północą w sylwestra chłopcy trzaskali z batów by \"wypękać\" stary rok. Głośno walono w blachy, dzwoniono blaszanymi puszkami, po to, by wypędzić stary rok. Były też życzenia. Ksiądz z ambony składał życzenia wiernym, sąsiedzi i przyjaciele składali sobie życzenia, prześcigając się w układaniu dowcipnych rymowanek. Do dobrego tonu należało składanie życzeń noworocznych osobiście, a odbiorca, odwzajemniając je, powinien zaprosić na noworoczny obiad. Obowiązywała też hierarchia składania życzeń: dzieci składały życzenia rodzicom, kawalerowie pannom, panowie sługom, bogaci ubogim. To samo dotyczyło obdarowywania noworocznymi podarunkami. O obdarowywaniu noworocznymi podarunkami służby przez dziedziców pisał Franciszek Zabłocki. \"Mamy tyle czeladzi, każdy chce kolędy Trzeba wszystkim coś wetknąć Taki zwyczaj wszędy.\" Ja, życząc Państwu pomyślności w nowym 2008 roku, wtykam ten tekst. Tadeusz Mędzelowski", "url": "https://dziennikpolski24.pl/noworoczne-droby-szczodroki-nowoletniki/ar/1263446", "category": "świętokrzyskie", "sub_category": "Wyroby piekarnicze i cukiernicze", "phrase": "Szczodroki"}