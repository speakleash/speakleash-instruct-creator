{"meta_description": "Dziecięca grupa kolędnicza \"Szczodroki \" ze Szkoły Podstawowej w Rozdzielu po udanym występie na…", "title": "Rozdzielskie Szczodroki na Ogólnopolskim Przeglądzie Grup Kolędniczych w Podegrodziu", "content": "Dziecięca grupa kolędnicza “Szczodroki ” ze Szkoły Podstawowej w Rozdzielu po udanym występie na Małopolskim Przeglądzie Grup Kolędniczych w Lipnicy Murowanej, gdzie zajęli 1 miejsce, otrzymała nominacje do Ogólnopolskiego Przeglądu Dziecięcych Grup Kolędniczych. W ubiegłą sobotę, 25 stycznia, podopieczni Pani Anny Zelek występowali na scenie w Podegrodziu i zajęli drugie miejsce w kategorii grup dziecięcych. W dniach 25-26 stycznia 2020 r. w Gminnym Ośrodku Kultury w Podegrodziu odbyły się XXIII Ogólnopolskie Spotkania Dziecięcych i Młodzieżowych Grup Kolędniczych- ,,Pastuszkowe Kolędowanie”, na których przed zgromadzoną publicznością zaprezentowało się 29 grup kolędniczych (w tym 19 dziecięcych i 10 młodzieżowych) z 3 województw: podkarpackiego (pow. rzeszowski), śląskiego ( pow. żywiecki i cieszyński), małopolskiego (pow. bocheński, limanowski, chrzanowski, miechowski, myślenicki, nowosądecki, nowotarski, suski, tarnowski). Wśród występujących była również dziecięca grupa kolędnicza “Szczodroki” ze Szkoły Podstawowej w Rozdzielu w składzie: Wojciech Orzeł, Wiktor Orzeł, Mikołaj Jajecznica, Dariusz Matras, Hubert Podolny, Dawid Świerczek. Grupa ta niedawno w Lipnicy Murowanej została wysoko oceniona przez komisję artystyczną i nominowana do dalszego etapu. Zespół wystąpił na podegrodzkiej scenie w sobotnie popołudnie 25 stycznia. Profesjonalne jury w składzie: Maria Danuta Cetera-etnograf, Bożena Lewandowska – etnomuzykolog, Marta Smólczyńska- etnolog, Benedykt Kafel - etnograf, Aleksander Smaga-muzyk i tym razem wysoko oceniło występ rozdzielskich chłopców, przyznając im II miejsce w kategorii grup dziecięcych. Komisja konkursowa podkreśliła wysoki poziom merytoryczno-artystyczny grup uczestniczących w ,,PASTUSZKOWYM KOLĘDOWANIU”. Słowa uznania skierowała do instruktorów i opiekunów, którzy z zaangażowaniem i pasją prowadzą zespoły, zaszczepiając dzieciom i młodzieży szacunek dla tradycji. Oprócz występów organizatorzy zapewnili różne atrakcje , np. przejazd bryczką po miejscowości. Dziecięca Grupa Kolędnicza ,,Szczodroki” wraz z opiekunem składa podziękowanie Wójtowi Gminy Żegocina Panu Wojciechowi Wronie za nieodpłatne udostępnienie autokaru, a Pani Dyrektor Alicji Adamczyk-Brózda za przekazane słodycze i soki.", "url": "https://zegocina.pl/rozdzielskie-szczodroki-na-ogolnopolskim-przegladz", "category": "świętokrzyskie", "sub_category": "Wyroby piekarnicze i cukiernicze", "phrase": "Szczodroki"}