{"meta_description": "Szczodrakami, czyli słodkimi bułkami drożdżowymi, obdarowywano na dawnej Kielecczyźnie kolędników na Trzech Króli. Wypiekane dziś przez jeden z lokalnych zakładów „szczodroki”, znalazły się na Liście Produktów Tradycyjnych resortu rolnictwa.", "title": "Świętokrzyskie: Szczodraki – słodki podarek na Trzech Króli", "content": "Szczodrakami, czyli słodkimi bułkami drożdżowymi, obdarowywano na dawnej Kielecczyźnie kolędników na Trzech Króli. Wypiekane dziś przez jeden z lokalnych zakładów „szczodroki”, znalazły się na Liście Produktów Tradycyjnych resortu rolnictwa. Jak tłumaczyła w rozmowie z PAP etnograf z Muzeum Wsi Kieleckiej Małgorzata Imiołek, szczodraki to dawne pieczywo obrzędowe, wypiekane przed laty przez gospodynie z okazji święta Objawienia Pańskiego (Trzech Króli) - święto było uroczystym finałem okresu Bożego Narodzenia. „Od drugiego dnia świąt, czyli od 26 grudnia odbywały się obchody kolędnicze. Kolędnicy zaopatrzeni w rozmaite akcesoria zachodzili do domów, gdzie za odgrywane przedstawienia i składanie gospodarzom życzenia, dostawali drobne podarki i poczęstunek. Właśnie 6 stycznia, na koniec, dostawali lepszy poczęstunek i te drożdżowe bułeczki” - mówiła etnograf. Nazwa pieczywa pochodzi od „szczodrego czasu”, jakim nazywano kiedyś cały okres Bożego Narodzenia. „To był bardzo uroczysty czas, kiedy każdy chciał się wystawić, jeśli chodzi np. o poczęstunek” - dodała Imiołek. Dziś w Świętokrzyskiem podobne pieczywo - słodkie rogaliki, nazywane lokalnie „szczodrokami” - produkuje piekarnia w Zawichoście (pow. sandomierski). „Szczodroki” od 2011. r. znajdują się na Liście Produktów Tradycyjnych ministerstwa rolnictwa – trafiają tu produkty wytwarzane tradycyjnymi metodami, wykorzystywanymi co najmniej od 25 lat, stanowiące element dziedzictwa kulturowego regionu. Właściciel zakładu Grzegorz Siwek powiedział PAP, że nazwę bułek wiąże się także z dobrymi i szczodrymi gospodyniami, które dawniej przygotowywały je w domach. „U nas szczodroki rozdawało się już od wigilii” - dodał. „Szczodroki” formuje się z ciasta, którego podstawowymi składnikami są: mąka, cukier, śmietana, drożdże i masło. Rogaliki mają kształt półksiężyca i mogą być posypane makiem lub cukrem. „To nie jest tani produkt, ale idzie za nim jakość i smak” - ocenił Siwek. Częstowanie kolędników bułeczkami miało zapewnić szczęście, urodzaj na polach oraz dostatek w nadchodzącym nowym roku. Skąpe i leniwe gospodynie, które nie przygotowały rogalików i nie poczęstowały kolędników, czekała zła wróżba na kolejny rok. Szczodraki, znane były także w innych regionach kraju – wypieki miały różne kształty, czasem nadziewano je marmoladą, serem, mięsem lub kiszoną kapustą. Traktowano je jako podarek nie tylko dla kolędników, ale także dzieci – m.in. chrześniaków.(PAP)", "url": "https://dzieje.pl/dziedzictwo-kulturowe/swietokrzyskie-szczodraki-slodki-podarek-na-trzech-kroli", "category": "świętokrzyskie", "sub_category": "Wyroby piekarnicze i cukiernicze", "phrase": "Szczodroki"}