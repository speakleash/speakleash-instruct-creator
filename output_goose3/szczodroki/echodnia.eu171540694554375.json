{"meta_description": "\"Kto ze Szczodrakiem zacznie Nowy Rok, za tym szczęście podąży krok w krok”- przypominają gospodynie z Klimontowa, które zdradzają przepis na bułeczki szczęścia. W tym roku tradycyjnie w przededniu święta Trzech Króli panie upiekły bułeczki, którymi w dniu Objawienia Pańskiego dzieliły się z najbliższymi.", "title": "Gospodynie z Klimontowa zdradzają przepis na szczodroki, czyli bułeczki szczęścia. Na Trzech Króli Klimontowianki rozdały je najbliższym", "content": "Gospodynie z Klimontowa przypominają, że szczodroki inaczej bułeczki szczęścia wypiekane były w wigilię Trzech Króli. Dzielono się nimi szóstego stycznia w Dzień Objawienia Pańskiego, z rodziną, sąsiadami, znajomymi i kolędnikami, życząc sobie szczęścia na Nowy Rok. Klimontowianki robią bułeczki na słodko. - Dzieląc się tym przepisem życzymy Wszystkim szczęścia na Nowy 2023 Rok - mówią Klimontowianki. Wykonanie:  Do garnka wlewamy mleko, wrzucamy rozdrobnione drożdże, wsypujemy cukier i dodajemy masło. Wszystko podgrzewamy, a następnie dodajemy śmietanę i 3 jajka. Wszystko mieszamy. Mąkę przesiewamy i dodajemy do garnka. Wszystko przekładamy do miski i wyrabiamy do momentu otrzymania gładkiego i plastycznego ciasta. Nakrywamy ściereczką i odstawiamy w ciepłe miejsce do wyrośnięcia. Kiedy ciasto wyrośnie wyjmujemy z miski i rozciągamy na stolnicy posypanej mąką i przy pomocy szklanki wycinamy krążki, na których układamy na przemian powidła i nutellę. Formujemy bułeczki i układamy na blaszce w małych odstępach by w trakcie pieczenia się połączyły. Układamy na przemian: raz z powidłami, raz z nutellą. Po wierzchu bułeczki smarujemy rozbełtanym jajkiem i posypujemy na przemian posiekanymi orzechami i makiem. Odstawiamy do podrośnięcia na 15 minut. Piekarnik nagrzewamy do temp. 180st i pieczemy bułeczki około 20 minut do momentu zrumienienia.", "url": "https://echodnia.eu/swietokrzyskie/gospodynie-z-klimontowa-zdradzaja-przepis-na-szczodroki-czyli-buleczki-szczescia-na-trzech-kroli-klimontowianki-rozdaly-je/ar/c17-17181591", "category": "świętokrzyskie", "sub_category": "Wyroby piekarnicze i cukiernicze", "phrase": "Szczodroki"}