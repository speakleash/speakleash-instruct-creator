{"meta_description": "", "title": "Szczodraki - słodki podarek na Trzech Króli", "content": "Szczodrakami, czyli słodkimi bułkami drożdżowymi, obdarowywano na dawnej Kielecczyźnie kolędników na Trzech Króli. Wypiekane dziś przez jeden z lokalnych zakładów \"szczodroki\", znalazły się na Liście Produktów Tradycyjnych resortu rolnictwa. Jak tłumaczyła etnograf z Muzeum Wsi Kieleckiej Małgorzata Imiołek, szczodraki to dawne pieczywo obrzędowe, wypiekane przed laty przez gospodynie z okazji święta Objawienia Pańskiego (Trzech Króli) - święto było uroczystym finałem okresu Bożego Narodzenia. \"Szczodroki\" od 2011. r. znajdują się na Liście Produktów Tradycyjnych ministerstwa rolnictwa - trafiają tu produkty wytwarzane tradycyjnymi metodami, wykorzystywanymi co najmniej od 25 lat, stanowiące element dziedzictwa kulturowego regionu. \"Szczodroki\" formuje się z ciasta, którego podstawowymi składnikami są: mąka, cukier, śmietana, drożdże i masło. Rogaliki mają kształt półksiężyca i mogą być posypane makiem lub cukrem. Częstowanie kolędników bułeczkami miało zapewnić szczęście, urodzaj na polach oraz dostatek w nadchodzącym nowym roku. Skąpe i leniwe gospodynie, które nie przygotowały rogalików i nie poczęstowały kolędników, czekała zła wróżba na kolejny rok.", "url": "https://www.rmf24.pl/raporty/raport-boze-narodzenie/boze-narodzenie2014/news-szczodraki-slodki-podarek-na-trzech-kroli,nId,1584469", "category": "świętokrzyskie", "sub_category": "Wyroby piekarnicze i cukiernicze", "phrase": "Szczodroki"}