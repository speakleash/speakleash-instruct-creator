{"meta_description": "Ekspresowa duszona młoda kapusta \"robi się\" w 10 minut! Zapraszam po przepis na to wiosenne cudo, które z młodymi ziemniaczkami stanowi kompletny obiad.", "title": "#43 Przepisy na jedną rękę: duszona młoda kapusta", "content": "Ostatnio przechodzę samą siebie w przygotowywaniu ekspresowych obiadów. W kuchni spędzam maksymalnie pół godziny, a najczęściej średnia moich działań to kwadrans. W czerwcu objadamy się młodą kapustą, mam na nią ogromną ochotę i mogłabym ją jeść codziennie. Do tego młode ziemniaczki w mundurkach (no bo kto by je obierał…) i obiad gotowy. W mojej książce “Retro kuchnia” jest przepis na podczos, czyli duszoną młodą kapustę. Receptura jest prosta, ale obecnie jeszcze bardziej ją uprościłam. Poniżej przepis na ekspresową duszoną młodą kapustę, której przygotowanie zajmuje około 10 minut, a przy sprawnym krojeniu nawet krócej. Wszystko w Waszych rękach! To kolejne danie z cyklu Przepisy na jedną rękę. Ze względu na nielekką ciążę, cały 2019 rok upływa mi w kuchni pod znakiem tego cyklu. Tutaj – klik – znajdziecie wszystkie przepisy z tej grupy. Cebulę siekam, podsmażam na maśle. W tym czasie kroję w paski kapustę (najłatwiej każdą połówkę z osobna). Koperek siekam (często kroję nożyczkami wprost do garnka). Kapustę i koperek dodaję do cebuli, solę i pieprzę, mieszam. Duszę ok. 15 minut. Na koniec dodaję pokrojonego w kostkę pomidora, duszę jeszcze 5-10 minut, aż pomidor się wymiesza z kapustą. Gotowe! Do kapusty można dodać majeranku, ale jak dla mnie ma zbyt intensywny smak i tłumi słodycz młodej kapusty.", "url": "http://strawberriesfrompoland.pl/2019/06/06/duszona-mloda-kapusta/", "category": "wielkopolskie", "sub_category": "Gotowe dania i potrawy", "phrase": "Podczos"}