{"meta_description": "Przepis na Fefernuski kociewskie.     Przepis podany przez Jankę na forum cincin.  Wyszły pyszne, mięciutkie, maleńkie pierniczki. Piekłam z połowy porcji.…", "title": "Fefernuski kociewskie", "content": "Przepis podany przez Jankę na forum cincin.    Wyszły pyszne, mięciutkie, maleńkie pierniczki.  Piekłam z połowy porcji.     Przepis cytuję za Janką:    -1 ,5 kg mąki -25 dag smalcu -0,5 kg miodu pszczelego -5 jaj -1 szkl. cukru -2 łyżeczki amoniaku -2 łyżeczki sody oczyszczonej -1 szklanka mleka przyprawy: -2 łyżeczki cynamonu -2 łyżeczki goździków (mielonych) -2 łyżeczki gałki muszkatołowej (startej) -pół łyżeczki pieprzu  lukier:  -2 szklanki cukru pudru  -sok z 1 dużej cytryny  -rum                       Cukier, miód, mleko i smalec roztopić, wlać do miski z mąką i przyprawami.  Od razu wymieszać drewnianą łyżką i stopniowo dodawać po jednym jajku. Na koniec dodać sodę i amoniak wymieszany w małej ilości wody.   Dobrze wyrobić, przykryć i odstawić na kilka dni (nawet do dwóch tygodni) w chłodne miejsce.  Porcjami wyjmować ciasto, uformować wałeczek i pokroić go na dwucentymetrowe kawałki (jak małe kopytka) - ja robiłam maleńkie - centymetrowe.  Ułożyć na blasze posmarowanej tłuszczem i posypanej mąką. Piec w temperaturze 180 st. C w około 20 minut - ja piekłam 13 minut - te, które piekłam na początku dłużej, niestety przypaliły się .      Przygotować rzadki lukier. Do lukru partiami wkładać wystudzone ciasteczka. Delikatnie wymieszać tak, aby całe pokryły się lukrem i szybko wyjąć, aby ociekły.  Drugą porcję i następne lukrowałam na durszlaku -fefernuski po upieczeniu przesypywałam do dużego metalowego durszlaka postawionego na misce. Ciasteczka polewałam lukrem i mieszałam łyżką do równomiernego pokrycia. Resztki lukru spłynęły do miski pod spodem i można je było wykorzystać do kolejnej porcji.  Rozłożyć fefernuski na stole i co jakiś czas przewracać, aby równomiernie obsychały. Gdy już będą bardzo suche, włożyć je do pojemników.  W szczelnie zamkniętych pojemnikach kruszeją i długo zachowują aromat. Przepis pochodzi z kuchni kociewskiej Produkt zarejestrowany na Ogólnopolskiej Liście Produktów Tradycyjnych Ministerstwa Rolnictwa i Rozwoju Wsi.", "url": "https://zpierwszegotloczenia.pl/przepis/fefernuski-kociewskie", "category": "pomorskie", "sub_category": "Wyroby piekarnicze i cukiernicze", "phrase": "Fefernuski kociewskie"}