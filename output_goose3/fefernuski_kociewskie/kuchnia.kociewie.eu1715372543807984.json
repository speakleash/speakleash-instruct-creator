{"meta_description": "Nazwa „fefernuski” pochodzi z języka niemieckiego pfeffernusskuchen, gdzie pfeffer znaczy pieprz, pierny, a nuss- orzech, czyli twardy ; a więc fafernuski to", "title": "Fefernuski kociewskie", "content": "Fefernuski kociewskie, to małe, piernikowe, kruche ciasteczka. Piecze się je na Kociewiu, zgodnie z tradycją zawsze na święta Bożego Narodzenia. Ciasto piernikowe, z którego robi się fefernuski, już dwa, trzy tygodnie przed świętami stoi na strychu (w chłodnym miejscu) i dojrzewa. W latach 1960-tych rodowita Kociewianka Walburga Juraszewska (gospodyni ks. proboszcza w Lignowach Szlacheckich) piekła przepyszne fefernuski i inne pierniczki. Recepturę udostępniła mojej mamie Jadwidze Linda i innym znajomym. Dziś są one świątecznym przysmakiem w mojej rodzinie i razem z córką Justyną, wnuczką Agatką przygotowujemy je według dawnego przepisu na każde zbliżające się święta Bożego Narodzenia i nie tylko. Fefernuski piecze także szwagierka Teresa i inne gospodynie z Lignów Szlacheckich, Radostowa, Waćmierza, Miłobądza, Lipiej Góry, Nowej Cerkwii, a także z innych wsi Powiatu Tczewskiego.  Fefernuski kociewskie zaraz po upieczeniu są twarde jak kamienie. Przechowywane w szczelnie zamkniętych pojemnikach, kruszeją i potem same rozpływają się w ustach. Nazwa „fefernuski” pochodzi z języka niemieckiego pfeffernusskuchen, gdzie pfeffer znaczy pieprz, pierny, a nuss- orzech, czyli twardy ; a więc fafernuski to pierne, twarde ciasteczka. O pieczeniu tych ciasteczek tak pisał Hubert Pobłocki w książce pod redakcją Romana Landowskiego „W kuchni i przy stole”: Inksza forma feferkucha zes ździebko inszego ciasta to byli kuszki co sia mianowali fefernuski, psieczóne na plaskaty blasze. Na wysmarowany tłuszczam i posztrojowany mónko ułożyć paski ciasta, pocióńć na wirfle i wsadzić blacha do fest nahajcowanygo psieca. Po wyjańciu dać sia jamu łostudzić, polać farinó rozmóncóno wew kapce wody zes białtkam.", "url": "https://kuchnia.kociewie.eu/fefernuski-kociewskie-potrawy/", "category": "pomorskie", "sub_category": "Wyroby piekarnicze i cukiernicze", "phrase": "Fefernuski kociewskie"}