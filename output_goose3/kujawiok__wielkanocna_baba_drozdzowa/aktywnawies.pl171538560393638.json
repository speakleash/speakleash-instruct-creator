{"meta_description": "", "title": "Aktywna Wieś", "content": "Kujawiok - ciasto drożdżowe o charakterystycznym dla babek kształcie, posypane cukrem pudrem lub polane białym lukrem - to tradycyjny przysmak przygotowywany na Kujawach podczas Świąt Wielkiej Nocy. Królowało na stole podczas świątecznego śniadania, a część biesiadników jadała je o tej porze dnia posmarowane masłem, obłożone szynką lub kiełbasą lub posmarowane ćwikłą, względnie chrzanem! Bardziej popularna była jednak wersja \"na słodko\". Główne produkty, za sprawą których powstawał ten specjał, to mąka, masło, mleka i jaja, od których ilości zależał kolor babki. Im było ich więcej, tym ciasto miało bardziej żółty kolor. Zdarzało się, że gospodynie dodawały szafranu, by wzmocnić tę barwę. Dodatkowo do ciasta sypało się rodzynki, drożdże i aromat waniliowy.  Po wyrobieniu, ciastem napełniano do połowy specjalną formę o karbowanym, stożkowatym kształcie i czekano, aż podwoi ono swą objętość, by następnie wstawić je do rozgrzanego piekarnika na 45 minut.", "url": "http://www.aktywnawies.pl/kujawiok---wielkanocna-baba-drozdzowa,p40,l1.html", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Kujawiok – wielkanocna baba drożdżowa"}