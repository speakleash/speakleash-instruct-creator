{"meta_description": "Dwie kolejne potrawy tradycyjne z województwa opolskiego - pranzunki i zupa rakowa - zostały wpisane na listę prowadzoną przez ministra rolnictwa i rozwoju wsi.", "title": "Śląskie pranzunki i zupa rakowa na ministerialnej liście produktów tradycyjnych. Jakie inne opolskie smakołyki są na liście?", "content": "Dwie kolejne potrawy tradycyjne z województwa opolskiego - pranzunki i zupa rakowa - zostały wpisane na listę prowadzoną przez ministra rolnictwa i rozwoju wsi. Pranzunki to ziemniaczano-mączna masa, miękka i bardzo gęsta, o smaku ziemniaków, smażonego boczku i cebuli. Były jedną z częstych potraw na śląskiej wsi, Nazywano je: pranzunkami, prandzonkami, prażonkami lub prażuchami. Zznane były na Śląsku już pod koniec XIX wieku. Tradycję ich przygotowywania wspominają: Mieczysława Gładysz w pozycji pt. „Stare i Nowe Siołkowice” „(…) oraz pranzunka, a więc potrawa z gotowanych ziemniaków rozmieszanych z paroma łyżkami mąki pszennej lub ziemniaczanej prażonej na ogniu (…)”, a także ks. Norbert Bonczyk „(…) właśnie siedziała liczna Podeszwów rodzina, przy prażonkach z maślanką, gdy wpadła nowina, w ubożuchną ich pańską komorę z rozkazem (…)”. Tradycyjny przepis na sporządzenie prandzunków (prandzonek, prażunków) znajduje się w wielu książkach kulinarnych związanych z śląską kuchnią m.in. w pozycjach pt.: „Nowa kuchnia śląska” autorstwa Otylii Słomczyńskiej i Stanisławy Sochackiej; „Opolszczyzna w wielu smakach. Skarby dziedzictwa kulinarnego” autorstwa ks. Andrzeja Hanich. Przygotowanie prażunków rozpoczyna się od dokładnego umycia i obrania ziemniaków. Należy zagotować je w dużej ilości, posolonej wody. Do ugotowanych ziemniaków należy wsypać kilka łyżek, wcześniej uprażonej mąki, zamieszać i raz jeszcze zagotować. Jeśli pozostało za dużo wody, ugotowane ziemniaki należy odcedzić i potłuc z wytworzonym z mąki krochmalem na gęstą masę. Prandzunki nakładane są za pomocą łyżki. Podaje się je okraszone tłuszczem i podsmażonym boczkiem z cebulą i popija kefirem, maślanką lub kwaśnym mlekiem. Prandzunki są potrawą sycącą i zazwyczaj stanowią posiłek jednodaniowy, który do dnia dzisiejszego sporządzany jest w wielu wiejskich domach na Śląsku. Zupa rakowa to kremowa zupa, o pomarańczowo-czerwonym kolorze, delikatna w smaku. Jej tradycyjna receptura pochodzi z Dublan w gminie Sambor w powiecie lwowskim, skąd została przywieziona do Chróściny w gminie Lewin Brzeski w województwie opolskim, zamieszkiwanej przez przesiedleńców z Kresów Wschodnich. Przepis ten odtwarzany jest przez mieszkańców Chróściny do dnia dzisiejszego, jednak ze względu na trudność w dostępie do głównego surowca jakim są świeże raki, zupa rakowa serwowana jest najczęściej na specjalne okazje oraz święta. Jeszcze przed wybuchem drugiej wojny światowej na terenie województwa opolskiego chętnie jadano same gotowane raki z koprem i solą. Raki określane były jako „barometr czystości wody”, a występowały najczęściej w okolicznych, podmokłych rowach. Aktualnie raki pozyskiwane są z rzeki Nysa Kłodzka, znajdującej się w niewielkiej odległości od wsi Chróścina, z hodowlanych stawów a także z okolicznych żwirowni, kamionek czy niewielkich rzek. Tradycyjna zupa rakowa powinna być sporządzana ze świeżych raków, ponieważ do jej wykonania niezbędne są skorupki rakowe, na bazie których pozyskuje się masło rakowe, które stanowi jeden z podstawowych składników zupy. Zupę rakową rozpoczyna się od sporządzenia jarzynowego wywaru z dodatkiem drobiu. W tym czasie należy ugotować raki w lekko osolonej wodzie z dodatkiem kopru. Ugotowane raki odstawia się do wystygnięcia, następnie obiera szyjki rakowe w celu odseparowania mięsa, a pozostałe resztki suszy. Ususzone skorupki, kleszcze, odnóża należy utłuc w moździerz, następnie włożyć do rondla, dodać trzy łyżki masła i podgrzać na wolnym ogniu przez około 15 minut, podlewając od czasu do czasu wcześniej przygotowanym bulionem. Powstałe w trakcie gotowania masło rakowe należy zebrać z wierzchu i powtarzać czynność z dolewaniem bulionu jeszcze kilkukrotnie. Zebrane masło rakowe należy połączyć z odcedzonym rosołem i zaprawić śmietaną z mąką. Na koniec do zupy należy dodać mięso z raków i całość raz jeszcze zagotować. Zupa rakowa serwowana jest ze świeżo posiekanym koprem. Zupa rakowa sporządzana według tradycyjnego przepisu prezentowana jest podczas licznych kulinarnych konkursów, m.in. w 2018 roku zdobyła I nagrodę oraz Grand Prix III konkursu na Potrawę Kresową, a w 2019 roku wygrała regionalny finał „Bitwa Regionów” województwa opolskiego. Opolskie produkty na ministerialnej liście i rok ich wpisania • Ser domowy smażony z kminkiem, z czosnkiem, bez przypraw - 2005", "url": "https://strefaagro.pl/slaskie-pranzunki-i-zupa-rakowa-na-ministerialnej-liscie-produktow-tradycyjnych-jakie-inne-opolskie-smakolyki-sa-na-liscie/ar/c8-15007025", "category": "opolskie", "sub_category": "Wyroby piekarnicze i cukiernicze", "phrase": "Chrust/Chrustek/Chrustki/Faworki"}