{"meta_description": "Produkt wpisany na listę produktów tradycyjnych w dniu 2013-02-18 w kategorii Miody w województwie woj. dolnośląskim.", "title": "Miód lipowy krupiec z Ziemi Ząbkowickiej - - Portal Gov.pl", "content": "Od postaci płynnej bezpośrednio po odwirowaniu z ramek do drobnokrystalicznej po krystalizacji. W zależności od naczynia. Miód sekcyjny – miód w plastrach przybierający kształt ramek, w których jest produkowany. W postaci płynnej (patoka) od jasno żółtej do bursztynowej z zielonkawym odcieniem. Wraz z naturalnym procesem krystalizacji jaśnieje. Słodki z lekko gorzkawym posmakiem, lekko piekący, „drapiący” w gardle, o silnym zapachu kwiatu lipy. Ziemia Ząbkowicka to region geograficzno-historyczny, położony w południowo-wschodniej części województwa dolnośląskiego, na terenie Przedgórza Sudeckiego pomiędzy Górami Złotymi, Bardzkimi i Sowimi a wzgórzami Niemczańsko-Strzelińskimi, w skład których wchodzą Wzgórza Lipowe. Dzięki bogactwu lasów lipowych oraz roślin miododajnych, dużej odległości od szklaków komunikacyjnych i zanieczyszczeń przemysłowych pszczelarstwo na tym terenie rozwijało się szybko. Dowodem tego jest założone w roku 1983 Koło Pszczelarzy w Ciepłowodach, które skupiało 30 pszczelarzy, wytwarzających miód lipowy. Obecnie miejsca postoju pasiek na terenie Ziemi Ząbkowskiej przygotowywane są przez miejscowych pszczelarzy wraz ze służbą leśną oraz weterynaryjną. Ustawione ule pozostają w odpowiednich miejscach aż do uzyskania dojrzałości miodu w ramkach. Następnie z komórek wypełnionych dojrzałym, odparowanym miodem, ścinane są woskowe wieczka. Z ramek, poprzez działanie siły odśrodkowej w miodarce, odwirowany zostaje miód do specjalnych naczyń. Świeżo odwirowany miód zlewany jest do odstojników. Po odstaniu miodu w odstojniku z jego powierzchni zostaje zebrana warstwa miodu z pęcherzykami powietrza i najdrobniejszymi kawałeczkami odsklepin, a miód przelewany jest do pojemników o różnej pojemności. „Rób Polaku, miód, piwo, a będziesz bogaty (…) – bogaty w zdrowie i dobry stan ducha” (Ignacy Krasicki, „Pochwała miodu”). Pszczoły od tysięcy lat doskonale spełniają swoje zadanie przy produkcji miodu, który wciąż posiada te same właściwości i wyjątkowe cechy co dawniej. Obecnie zmienił się jedynie komfort pracy człowieka, poprawił dobrostan pszczół oraz czystość miodów odmianowych, w tym lipowego.", "url": "https://www.gov.pl/web/rolnictwo/miod-lipowy-krupiec-z-ziemi-zabkowickiej", "category": "dolnośląskie", "sub_category": "Miody", "phrase": "Miód lipowy krupiec z Ziemi Ząbkowickiej"}