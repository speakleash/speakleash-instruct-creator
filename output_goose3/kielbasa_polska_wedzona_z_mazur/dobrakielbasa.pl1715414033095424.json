{"meta_description": "", "title": "Polska Mapa Kiełbasy – Warmia i Mazury", "content": "Lato w pełni. A przy letniej pogodzie dusza sama wyrywa się na łono przyrody. Pięknych krajobrazów na Warmii i Mazurach, bo tam się udajemy, jest wiele. Po kąpieli w jeziorze, pływaniu kajakiem i zwiedzaniu cichych zakątków warto się posilić. A czym? Oczywiście pyszną kiełbaską, a tych w tym rejonie kraju produkuje się całkiem sporo. Warto przy tym zauważyć, że na tradycję kulinarną Prus Wschodnich, czyli terenów dzisiejszych Mazur silnie wpłynęły kuchnie dwóch narodów: Niemców i Polaków. Obfitość mięsa to spuścizna niemiecka, natomiast częste stosowanie śmietany do potraw i przyprawianie ziołami stanowią polską tradycję.    Na przykład kiełbasa wiejska… Swoją drogą zastanawiam się, czy kiełbasa wiejska nie jest najczęściej występującą w naszym kraju (w różnych formach i o różnym składzie). Ta mazurska jest wędzona w olchowym, jesionowym lub dębowym, co nadaje jej specyficzny, „dymny” aromat. Lekko wyczuwalna nuta przypraw sprawia, że kiełbasa, choć o smaku raczej łagodnym, jest smaczna. To kiełbasa z gatunku tych o średniej grubości, występuje w formie wianków o długości ok. 50 cm. Sięgnijmy po mazurską kiełbasę wędzoną, która jest produkowana z mięsa świń hodowanych na sposób tradycyjny w Baniach Mazurskich, miejscowości położonej w jednej z najczystszych części Mazur. By wyprodukować tę kiełbasę należy użyć zarówno chudego, jak i tłustego mięsa z szynki. Mieszanka daje mozaikowy wygląd w przekroju. Czasem zdarza się, że podczas wędzenia gorącego powstanie przezroczysta galaretka, także widoczna w przekroju. Kiełbasa jest oczywiście w jelitach naturalnych, wieprzowych. Do jej produkcji także dziś nie stosuje się żadnych konserwantów ani wypełniaczy, dlatego polecamy spróbować. Smak ma lekko słony, z wyczuwalnym aromatem wędzenia. Mazury słyną także z kiełbasy jałowcowej, która, choć należy do bardziej suchych, jest jednocześnie soczysta i elastyczna w konsystencji i niezwykle aromatyczna. Dodawanie rozdrobnionych owoców jałowca i wędzenie w jałowcowym dymie nadaje jej specyficzny i niezwykły aromat. Na koniec, jako ciekawostkę dodajmy, że w województwie warmińsko-mazurskim leży wieś o nazwie… Kiełbasy. Może dotrzecie tam w czasie wakacyjnych wojaży?", "url": "https://dobrakielbasa.pl/polska-mapa-kielbasy-warmia-i-mazury/", "category": "warmińsko-mazurskie", "sub_category": "Mięso świeże oraz produkty mięsne", "phrase": "Kiełbasa polska wędzona z Mazur"}