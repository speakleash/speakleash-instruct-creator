{"meta_description": "", "title": "KIEŁBASA Z MIŁOMŁYNA NA LIŚCIE PRODUKTÓW TRADYCYJNYCH", "content": "Kolejny produkt został wpisany na Listę Produktów Tradycyjnych prowadzoną przez Ministra Rolnictwa i Rozwoju Wsi. Jest nim Kiełbasa polska wędzona z Mazur. Jej receptura pochodzi z byłej masarni „Samopomoc Chłopska” przy Gminnej Spółdzielni Miłomłyn. Tradycja jej produkcji jest kontynuowana przez jednego z regionalnych producentów pochodzących właśnie z Miłomłyna – Zakład Wędliniarski „Flis-Pol”. Właściciel zakładu postawił sobie za cel produkcję wędlin w sposób tradycyjny, na bazie lokalnych surowców. Namawiamy innych producentów wyjątkowych, tradycyjnych wyrobów z naszego województwa do przesyłania wniosków o wpis na Listę Produktów Tradycyjnych. Jest przewodnikiem po regionalnej kuchni polskiej, a także źródłem informacji na temat tradycji, sposobów wytwarzania oraz wyjątkowych cech najstarszych polskich przysmaków. Obecność na liście to także promocja produktu oraz pierwszy krok do podjęcia starań o certyfikaty unijne. Mogą być na niej wpisywane produkty rolne, spożywcze i napoje spirytusowe, których jakość lub wyjątkowe cechy i właściwości wynikać muszą ze stosowania tradycyjnych metod produkcji. Muszą one też stanowić element dziedzictwa kulturowego regionu, w którym są wytwarzane. Za tradycyjne metody produkcji uznaje się metody wykorzys tywane co najmniej od 25 lat. Wnioski o wpis produktu na listę składa się do Urzędu Marszałkowskiego Województwa Warmińsko-Mazurskiego, który dokonuje ich oceny i zgodności z dziedzictwem kulinarnym regionu. Pozytywnie zweryfikowane wnioski przesyłane są do Ministra Rolnictwa i Rozwoju Wsi, który jest odpowiedzialny za jej prowadzenie i uaktualnianie. Lista jest publikowana na bieżąco, na stronie internetowej Ministerstwa Rolnictwa i Rozwoju Wsi.", "url": "https://www.ostrodanews.pl/news/spoleczenstwo/kielbasa-milomlyna-liscie-produktow-tradycyjnych/", "category": "warmińsko-mazurskie", "sub_category": "Mięso świeże oraz produkty mięsne", "phrase": "Kiełbasa polska wędzona z Mazur"}