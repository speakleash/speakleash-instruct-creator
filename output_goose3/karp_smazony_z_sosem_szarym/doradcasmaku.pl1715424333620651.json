{"meta_description": "Karp w szarym sosie po polsku to tradycyjne danie kuchni polskiej przyrządzane na wigilijny stół. Wszyscy wielbiciele tej ryby będą zachwyceni jego", "title": "Karp po polsku w szarym sosie - DoradcaSmaku.pl", "content": "Karp to ryba, bez której trudno wyobrazić sobie wigilijną wieczerzę. Można przygotować ją na wiele różnych sposobów, np. w formie kotletów lub dzwonków, czyli tak jak w niniejszym przepisie. Karp w szarym sosie po polsku jest niezwykle aromatyczny, a sam sos z dodatkiem rodzynek i płatków migdałowych dodaje rybie wspaniałej korzennej nuty i ciekawej struktury. Karpia oskrobać i umyć. Odciąć ogon, głowę i płetwy. Usunąć oczy i skrzela. Rybę pokroić na dzwonka. Warzywa oczyścić, umyć, pokroić na mniejsze kawałki i włożyć do garnka. Wlać 1,5 l wrzątku, dodać głowę, skrzela i ogon, obrane i pokrojone cebule oraz przyprawy. Gotować 20 min, dodać imbir, przyprawę uniwersalną Kucharek i po tym czasie dzwonka karpia. Rybę i warzywa gotować ok. 30 min na bardzo małym ogniu, uważając, żeby ryba się nie rozpadła. Z masła i mąki zrobić rumianą zasmażkę. Rozprowadzić ją zimnym wywarem z ryby, wymieszać i zagotować. Na suchej patelni zrumienić cukier, rozprowadzić kilkoma łyżkami zimnej wody i wlać do sosu. Sos ponownie zagotować, dodać umyte rodzynki i płatki migdałów. Sos doprawić solą i sokiem z cytryny. Rybę wyjąć ostrożnie z wywaru łyżką cedzakową, ułożyć na półmisku i polać sosem. Pozostały przecedzony wywar można podać jako czystą zupę rybną. Danie udekorować płatkami migdałowymi, wiórkami ze skórki z pomarańczy (lub cytryny), natką pietruszki.", "url": "https://www.doradcasmaku.pl/przepis-karp-po-polsku-w-szarym-sosie-411180", "category": "wielkopolskie", "sub_category": "Gotowe dania i potrawy", "phrase": "Karp smażony z sosem szarym"}