{"meta_description": "Produkt wpisany na listę produktów tradycyjnych w dniu 2013-04-11 w kategorii Gotowe dania i potrawy w woj. wielkopolskim.", "title": "Karp smażony z sosem szarym - - Portal Gov.pl", "content": "Dzwonko karpia panierowane i usmażone, polane sosem szarym. Wyraźnie widoczna panierka z mąki i bułki. W sosie zauważalne całe rodzynki i płatki migdałów. Karp w polskiej kulturze zajmuje główne miejsce na wigilijnym stole. Może być przygotowywany i podawany w przeróżnych postaciach: smażony, gotowany, w galarecie. Ponadto niezliczone przepisy na potrawy z karpia jak np. karp po polsku, po żydowsku, smażony w dzwonkach, czy gotowany na parze, utrwalone zostały w literaturze kulinarnej. W kuchni wielkopolskiej potrawy z ryb oraz same ryby rzadko były wykorzystywane przez gospodynie, jednakże w książkach kucharskich zostało zamieszczonych kilka najpopularniejszych przepisów na potrawy z ryb takich jak szczupak, karaś oraz karp. Jedną z takich potraw jest karp smażony w sosie szarym. Receptura tej potrawy została zamieszczona między innymi w rękopisie Pani Haliny Felisiakównej z 1937 roku: „(…) wyczyszczonego karpia ładnie wypłukać, posolić, obtaczać w bułeczce tartej mieszanej z mąką. Włożyć na gorące masło i piec na złoty kolor, podawać. Sos szary. Zrobić rumianą zasmażkę z masła i mąki, rozprowadzić wodą. Dodać do smaku karmelu, soku z cytryny, soli, kieliszek czerwonego wina, rodzynek i drobno usiekanych migdałów. Zagotować i odstawić”. Dawniej do przygotowania karpia w sosie szarym dodawano juszycę czyli kilka kropel krwi. „Wypuść z kilku karpi na ocet winny juszycę, oczyszczonego karpia we dzwona porąb (…)” (Stanisław Czerniecki, „Compendium Ferculorum”, 1682). Jednakże od przeszło 70 lat sos szary do smażonego karpia zazwyczaj przygotowywany jest bez użycia krwi, która zastąpiona została czerwonym wytrawnym winem. Przyrządzany w ten sposób karp smażony z sosem szarym gości na stołach Wielkopolski zarówno na co dzień jak i od święta, w tym na wigilię.", "url": "https://www.gov.pl/web/rolnictwo/karp-smazony-z-sosem-szarym", "category": "wielkopolskie", "sub_category": "Gotowe dania i potrawy", "phrase": "Karp smażony z sosem szarym"}