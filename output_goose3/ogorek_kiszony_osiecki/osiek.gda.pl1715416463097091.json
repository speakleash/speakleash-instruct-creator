{"meta_description": "", "title": "˝Śledzik˝ w Kole Emerytów w Osieku", "content": "Dnia 21 lutego w ostatni dzień karnawału grupa emerytów licząca 22 osoby spotkała się tradycyjnie już w sali posiedzeń UG., by pożegnać tegoroczny karnawał. O godzinie osiemnastej zasiedliśmy przy suto zastawionych stołach, by w doskonałych humorach rozpocząć biesiadowanie. Wprawdzie biesiada miała trwać krótko, bo tylko do 23, ale za to uczestnicy zabawy ochoczo wykorzystywali dany im na to czas. Były tańce, biesiadne śpiewanie i sporo dowcipów. O nakrycie stołów i przygotowanie wspaniałego jadła zadbała także i tym razem też nasza nieoceniona Dorotka. Była też i niespodzianka, którą przygotowała nasza koleżanka Ania Woźny. Otóż w pewnym momencie na salę weszła Ania z koszem pełnym pączków, w których ukryte były numerki. Szczęśliwy zjadacz, w którego pączku ukryty był numerek, otrzymywał przypisaną do tego numerka nagrodę. Nagrody były różne, a to ogórek kiszony, jakiś drobny bibelot, śmieszny kubek, a nawet pączek. Ciekawe, że numer trzynasty wcale nie był pechowy, bowiem temu numerowi przypisana była butelka wspaniałego czerwonego wina. Zabawa była przednia, ale najważniejszy był pomysł i jego realizacja, która wprowadziła dreszczyk emocji do naszej zabawy.   Wśród takich atrakcji szybko mijał czas naszej zabawy. Nie chciało się wracać do domu, ale niestety, był to koniec karnawału określony dokładnie czasowo. Na sześć tygodni zgodnie z tradycją kończą się zabawy, ale nie przeszkadza to, by mnożyć pomysły na następne.", "url": "http://www.osiek.gda.pl/asp/pl_start.asp?typ=13&sub=0&subsub=0&menu=69&dzialy=&akcja=artykul&artykul=249", "category": "wielkopolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórek kiszony „osiecki”"}