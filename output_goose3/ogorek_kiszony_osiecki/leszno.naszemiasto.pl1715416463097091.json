{"meta_description": "Gmina Pakosław zamierza promować dwa swoje produkty lokalne: osiecki ogórek kiszony i miodówkę, wyrabianą przez miejscowych pszczelarzy. \r\nO ich atrakcyjności świadczą oryginalne receptury.", "title": "Miodówka i ogórek", "content": "Gmina Pakosław zamierza promować dwa swoje produkty lokalne: osiecki ogórek kiszony i miodówkę, wyrabianą przez miejscowych pszczelarzy. O ich atrakcyjności świadczą oryginalne receptury. Gmina Pakosław zamierza wystąpić za pośrednictwem Urzędu Marszałkowskiego w Poznaniu do Ministerstwa Rolnictwa o nadanie osieckiemu ogórkowi kiszonemu i miodówce pakosławskich pszczelarzy certyfikatu produktów lokalnych. - Wspomniane ogórki wytwarza Piotr Sierpowski, ogrodnik z Osieka. Już je prezentował na wielu wystawach i targach. Jego przetwory budzą zainteresowanie handlowców - informuje Kazimierz Chudy, wójt Pakosławia. Sierpowski twierdzi, że kisi ogórki według receptury, której się sam dopracował na bazie tradycyjnych przepisów, stosowanych przez ojca. Natomiast miodówkę już zaczęli promować członkowie Stowarzyszenia Kwaterodawców Wiejskich ,, Gospodarstwa Gościnne’’ w Pakosławiu jako trunek agroturystyczny. - Miodówkę wytwarzam z miodu ze swej pasieki. Ten gatunek nalewki alkoholowej preferują też inni pakosławscy pszczelarze - twierdzi Maciej Smakulski, prezes Koła Pszczelarzy w Pakosławiu. - Miód, a więc i naparstek miodówki ma właściwości lecznicze na różne schorzenia. Tej nalewki alkoholowej można skosztować, jadąc rowerem Szlakiem Miodowym od pasieki do pasieki - dodaje. -Miodówka jako produkt lokalny ma się przyczynić do większego zainteresowania agroturystyką. Oba produkty lokalne mają promować gminę i podnosić prestiż wytwórców - podkreśla wójt Chudy.", "url": "https://leszno.naszemiasto.pl/miodowka-i-ogorek/ar/c8-6278213", "category": "wielkopolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórek kiszony „osiecki”"}