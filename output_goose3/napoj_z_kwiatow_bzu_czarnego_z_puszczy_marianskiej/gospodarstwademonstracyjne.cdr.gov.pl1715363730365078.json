{"meta_description": "", "title": "Kraina Czarnego Bzu", "content": "Kraina Czarnego Bzu to gospodarstwo rodzinne prowadzone od 30 lat przez Państwa Teresę i Andrzeja Lubeckich. Znajduje się na terenie powiatu żyrardowskiego. Uprawa bzu czarnego to główny kierunek produkcji i zajmuje powierzchnię 3,86 ha. Dodatkowo w gospodarstwie uprawiane są zboża i rośliny strączkowe. Kwiaty, owoce oraz liście bzu czarnego zostają przetworzone na poziomie gospodarstwa. Kraina Czarnego Bzu prowadzi produkcję soków, syropów i herbatek z owoców i kwiatów czarnego bzu. Na liście produktów tradycyjnych i regionalnych Ministerstwa Rolnictwa i Rozwoju Wsi znalazły się: sok z czarnego bzu, herbatka z czarnego bzu oraz syrop z czarnego bzu. Państwo Lubeccy oferują niezwykle smaczne maślane ciasteczka z kwiatem z czarnego bzu, który jest dodawany zarówno do ciasteczek, jak i do lukru – całość wytwarzana jest według autorskiej receptury. Wytworzone produkty sprzedawane są w ramach rolniczego handlu detalicznego. W 2018 roku zostały kupione do gospodarstwa suszarnie do suszenia owoców i warzyw. Posiadany budynek gospodarczy został przystosowany do uruchomienia działalności gospodarczej polegającej na suszeniu owoców i warzyw wyprodukowanych we własnym gospodarstwie oraz świadczenia usługi suszenia dla okolicznych gospodarstw zajmujących się produkcją ekologiczną. Gospodarstwo korzysta również z odnawialnych źródeł energii – na budynku gdzie znajduje się suszarnia zamontowano panele fotowoltaiczne. Otwartość Państwa Lubeckich oraz chęć dzielenia się swoim doświadczeniem – to cechy właścicieli, które przyciągają do gospodarstwa grupy rolników zainteresowanych ekologiczną technologią uprawy bzu czarnego oraz jego przetwórstwem. Państwo Lubeccy wciąż pogłębiają swoją wiedzę, uczestnicząc w warsztatach, w szkoleniach – głównie z zakresu sadownictwa.", "url": "https://gospodarstwademonstracyjne.cdr.gov.pl/gospodarstwo/kraina-czarnego-bzu/", "category": "mazowieckie", "sub_category": "Napoje (alkoholowe i bezalkoholowe)", "phrase": "Napój z kwiatów bzu czarnego z Puszczy Mariańskiej"}