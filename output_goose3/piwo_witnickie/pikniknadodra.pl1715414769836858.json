{"meta_description": "", "title": "Browar Witnica", "content": "W myśl hasła „w zgodzie z naturą” Browar Witnica korzysta z dobrodziejstw wyjątkowego położenia geograficznego, warząc swoje piwa na bazie ekologicznych zasobów środowiskowych „Czystej i Zielonej Witnicy”. Produkcja piwa w witnickim browarze to przede wszystkim przestrzeganie zasad tradycyjnej technologii (m.in. fermentacja w otwartych kadziach, wydłużony czas leżakowania) oraz korzystanie ze sprawdzonych receptur i naturalnych składników. Obecnie, aby sprostać wymaganiom konsumentów i wciąż zapewniać im nowe doznania, oprócz tradycyjnych piw jasnych i ciemnych, witnicki browar stale poszerza asortyment o piwa specjalne i smakowe, które zdobywają rzesze nowych fanów. W bogatej ofercie każdy piwosz znajdzie coś dla siebie, a opinie zadowolonych klientów są inspiracją dla witnickich piwowarów i potwierdzeniem idei, że warto stawiać na jakość, a nie na ilość. Witnickie piwa otrzymują wiele nagród, wyróżnień i medali w różnych branżowych konkursach. Są wpisane na Listę Produktów Tradycyjnych prowadzoną przez Ministra Rolnictwa i Rozwoju Wsi, a na ich etykietach można znaleźć liczne Znaki Jakości, jak np: „Kodeks Dobrego Piwa”, „Poznaj Dobrą Żywność”, czy „Produkt Polski”. Zarząd Browaru Witnica wychodzi również naprzeciw tym wszystkim, którzy chcą dowiedzieć się czegoś więcej o historii browarnictwa na Ziemi Lubuskiej. W tym celu utworzono Lubuskie Muzeum Browarnictwa, które jest dostępne zarówno dla osób indywidualnych, jak i grup zorganizowanych. Niezwykłego klimatu i charakteru temu miejscu dodaje usytuowanie w budynku po Starej Słodowni. Zgromadzono tu wiele ciekawych eksponatów i historycznych pamiątek. Turyści mogą zwiedzać również współczesną część browaru i na własne oczy przekonać się, jak powstaje witnickie piwo.", "url": "https://pikniknadodra.pl/portfolio/witnica/", "category": "lubuskie", "sub_category": "Napoje (alkoholowe i bezalkoholowe)", "phrase": "Piwo witnickie"}