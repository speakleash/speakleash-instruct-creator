{"meta_description": "", "title": "Browar Witnica – Wikipedia, wolna encyklopedia", "content": "Za datę powstania browaru uważa się rok 1848, kiedy Ernest Ferdinand Handke wydzierżawił gospodę i warzelnię piwa od rodziny Feuerhermów[1]. W 1856 r. Handke wykupił gospodę i zaczął rozbudowywać warzelnię. Po przebudowie zakładu w drugiej połowie XIX wieku witnickie przedsiębiorstwo stało się jednym z najnowocześniejszych małych browarów w północnej części Niemiec. Działało wówczas pod nazwą Stern Brau. Po II wojnie światowej browar został znacjonalizowany przez państwo polskie. Od 1948 roku należał do Zakładów Piwowarskich w Szczecinie, następnie od 1949 roku do Gorzowskich Zakładów Piwowarsko - Słodowniczych. W 1956 roku został przejęty ponownie przez browary w Szczecinie, aby od 1965 roku znaleźć się w składzie zakładów piwowarskich w Zielonej Górze. Od 1988 roku browar w Witnicy należał do Kombinatu Rolnego w Lubniewicach. W 1991 browar usamodzielnił się jako Zakład Piwowarski w Witnicy. Po prywatyzacji w 1992 roku browar przekształcono w spółkę pracowniczą Zakłady Piwowarskie Witnica Sp. z o.o. W 1995 roku zmieniono charakter firmy i utworzono spółkę akcyjną Browar Witnica S.A. W 2000 rok zmieniono nazwę firmy na Boss Browar Witnica S.A. W 2007 r. Boss Browar Witnica przeżywał kłopoty finansowe. Browar jednak nie zaprzestał produkcji i podjął starania o przetrwanie kryzysu[2][3]. Od stycznia 2009 r. zakład znalazł inwestora strategicznego, z którego pomocą rozpoczął dystrybucję marek swojego piwa na całą Polskę.", "url": "https://pl.wikipedia.org/wiki/Browar_Witnica", "category": "lubuskie", "sub_category": "Napoje (alkoholowe i bezalkoholowe)", "phrase": "Piwo witnickie"}