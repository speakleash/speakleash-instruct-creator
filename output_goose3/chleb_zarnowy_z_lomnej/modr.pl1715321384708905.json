{"meta_description": "Kto by się spodziewał kilkadziesiąt lat temu, że tradycyjne sposoby wytwarzania żywności i tzw. „tradycyjna żywność” znajdą uznanie u konsumentów początku XXI wieku, nie tylko w Polsce ale i za granicą. W warunkach nasyconego rynku wzrasta zainteresowanie żywnością  nieprzetworzoną. Konsumenci poszukują żywności o walorach i smakach  wyniesionych z dzieciństwa. W sklepach mięsnych są już dwie lady: z wyrobami „tradycyjnymi” i pozostałe do których zaliczają się tzw. kiełbasy, parówki, „pompowane” szynki, balerony itp. Przetwórnie żywności unikają wytwarzania wyrobów jakościowych, drogich. Prawdziwe wyroby pochodzą najczęściej z przetwórni lokalnych, małych, oferujących tzw. wyroby niszowe.", "title": "Tradycja szansą na rozwój | Małopolski Ośrodek Doradztwa Rolniczego", "content": "Kto by się spodziewał kilkadziesiąt lat temu, że tradycyjne sposoby wytwarzania żywności i tzw. „tradycyjna żywność” znajdą uznanie u konsumentów początku XXI wieku, nie tylko w Polsce ale i za granicą. W warunkach nasyconego rynku wzrasta zainteresowanie żywnością nieprzetworzoną. Konsumenci poszukują żywności o walorach i smakach wyniesionych z dzieciństwa. W sklepach mięsnych są już dwie lady: z wyrobami „tradycyjnymi” i pozostałe do których zaliczają się tzw. kiełbasy, parówki, „pompowane” szynki, balerony itp. Przetwórnie żywności unikają wytwarzania wyrobów jakościowych, drogich. Prawdziwe wyroby pochodzą najczęściej z przetwórni lokalnych, małych, oferujących tzw. wyroby niszowe. Są one droższe, jednak swoją smakowitością i składem sprzyjają zdrowiu konsumentów. Małopolscy rolnicy wytwarzają na użytek swoich rodzin produkty według receptur wyniesionych z dzieciństwa. Kto z nas nie spożywał tradycyjnego chleba, razowego makaronu, prawdziwej kiełbasy, placka drożdżowego ze śliwkami, jajecznicy z ziołami itp. Mądrość naszych dziadków i rodziców polegała na tym, że zachowali tradycyjne sposoby wytwarzania żywności i przekazali je swoim następcom. Dzisiaj ich wnukowie nazywają te produkty „tradycyjnymi”. Zgodnie z nomenklaturą UE produkty tradycyjne to takie, które ze względu na swoje wyjątkowe cechy lub właściwości zachowane przez co najmniej 25 lat są dalej wytwarzane. W Polsce, podobnie jak we Włoszech, powstała na szczeblu krajowym Lista Produktów Tradycyjnych prowadzona przez Ministra Rolnictwa i Rozwoju Wsi. W regionach tworzone są listy regionalne. W Małopolsce powstał także taki spis. W 2009 roku Urząd Marszałkowski Województwa Małopolskiego ogłosił konkurs na Produkt Tradycyjny naszego województwa. Do konkursu z powiatu bocheńskiego zgłoszone zostały cztery produkty / z gmin: Nowy Wiśnicz, Lipnica Murowana i Trzciana/. Dzięki dobrej współpracy naszych specjalistów: Grażyny Filip, Henryka Pałki i Marii Kukla-Kurczak z samorządami gmin i rolnikami przygotowano materiały do konkursu, zebrano dokumenty potwierdzające tradycje produktów. Kapituła Konkursu złożona z przedstawicieli UMWM i MODR rozstrzygała zgłoszenia w dwu kategoriach: historia produktu potwierdzająca jego tradycyjność oraz promocja regionu przy pomocy produktu tradycyjnego. Najlepiej udokumentowana historię miały: „Makaron Domowy Wiśnicki” przed „Ziemniakami po Cabańsku”, „Chlebem Dziadka Mikołaja z Lipnicy”, „Jabłkami z Leszczyny” i „Susorkami z Lipnicy Górnej”. Podkreślenia wymaga to, że cztery miejsca zdobyły produkty z powiatu bocheńskiego: Zwycięzcy zostali zaproszeni do Krakowa gdzie podczas imprezy plenerowej pn. Redyk, zorganizowanej na terenie Uniwersytetu Rolniczego w kampusie Bielany odebrali dyplomy. Cenne nagrody zostaną wręczone na uroczystej sesji samorządu województwa w Krakowie w innym terminie. Świadomi konsumenci żywią swoje rodziny produktami o uznanej jakości, przyjaznych zdrowiu człowieka. W Małopolsce nie brakuje receptur wytwarzania takich produktów. Musi się tylko chcieć je wytwarzać. Nie ma wątpliwości, że produkty tradycyjne mogą być szansą na rozwój małoobszarowych gospodarstw i mogą stać się pomostem między tradycją a przyszłością małopolskiej wsi. Ma to szczególne znaczenie wtedy, gdy maleje rentowność podstawowej produkcji rolniczej a jednocześnie rośnie świadomość konsumentów dotycząca znaczenia żywności przyjaznej zdrowiu. Warto dodać, że w 2008 roku na Listę Produktów Tradycyjnych w MRiRW wpisano „Chleb Żarnowy z Łomnej” wytwarzany w piekarni Marty Daniec w Łomnej w gminie Nowy Wiśnicz. Blisko sto produktów w regionie bocheńskim zostało wcześniej spisane w „Żegocińskiej Książce Kucharskiej”, która ma już dwa wydania. Jej osobliwość polega na tym, że napisana jest ręcznie przez osoby pamiętające odległe czasy i tradycje swoich domów rodzinnych. Przepisy te są gotową receptą na produkty, które mogą być marką naszego regionu.", "url": "https://modr.pl/wydarzenie/tradycja-szansa-na-rozwoj", "category": "małopolskie", "sub_category": "Wyroby piekarnicze i cukiernicze", "phrase": "Chleb żarnowy z Łomnej"}