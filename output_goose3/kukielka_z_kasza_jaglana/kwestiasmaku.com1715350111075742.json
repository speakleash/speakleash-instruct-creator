{"meta_description": "Pulpeciki w sosie pomidorowym. Pulpeciki mięsne z dodatkiem kaszy jaglanej podane w sosie pomidorowym na warzywnym spaghetti z cukinii i marchewki.", "title": "Pulpeciki mięsne z kaszą jaglaną w sosie pomidorowym", "content": "Jakiś czas temu na facebooku pytałam Was o pomysły na przyrządzenie spaghetti z cukinii. Padło wiele ciekawych sugestii (dzięki za wszystkie!), dzisiaj chciałam zaproponować Wam jeszcze jeden sposób na takie warzywne spaghetti. Mięsne pulpeciki z dodatkiem kaszy jaglanej, podane w sosie pomidorowym na spaghetti z cukinii i marchewki. Do pulpecików wykorzystałam mieloną cielęcinę, ale może to być też mięso drobiowe, np. indyk. Przygotowanie jest proste, zaczynamy od ugotowania kaszy jaglanej, następnie nastawiamy sos pomidorowy i w międzyczasie obsmażamy pulpeciki. Obsmażone pulpeciki podgotowujemy jeszcze w sosie pomidorowym i podajemy na warzywnym spaghetti. Polecam na pyszny i zdrowy obiad! Z tego przepisu zrobicie też po prostu pyszne i delikatne mięsne pulpeciki, które możecie podać z dowolnymi dodatkami, kaszą jaglaną czy nawet z ziemniakami czy kawałkiem bagietki.", "url": "https://www.kwestiasmaku.com/kuchnia_polska/cielecina/pulpeciki_w_sosie_pomidorowym/przepis.html", "category": "podkarpackie", "sub_category": "Wyroby piekarnicze i cukiernicze", "phrase": "Kukiełka z kaszą jaglaną"}