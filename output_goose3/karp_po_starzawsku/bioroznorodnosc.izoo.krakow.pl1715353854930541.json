{"meta_description": "", "title": "Karp starzawski | Programy Ochrony Zasobów Genetycznych Zwierząt Gospodarskich", "content": "Karp starzawski, sprowadzony do RZD w Zatorze w roku 1976 z Gospodarstwa rybackiego Starzawa. Jest to karp pełnołuski, utrzymywany w czystości linii od czasu wyhodowania populacji tego karpia od jednej pary rodzicielskiej. Stwierdzono na podstawie badań polimorfizmu białek enzymatycznych i transferyny krwi, ze jest to linia o wysokiej homozygotyczności. Efektem tego jest mała wylęgowość ikry, natomiast materiał zarybieniowy charakteryzuje się dobrym tempem wzrostu i wysokim wskaźnikiem przeżywalności. Odrębność genetyczna i walory produkcyjne karpia linii starzawskiej decydują o wykorzystaniu tej linii do produkcji hybrydów, szczególnie z karpiem węgierskim. Potomstwo heterozygotyczne charakteryzuje się wysokimi wskaźnikami produkcyjnymi. Ułuszczenie karpia starzawskiego czyni tę rybę atrakcyjną dla wędkarzy.", "url": "http://www.bioroznorodnosc.izoo.krakow.pl/ryby/charakterystyka/karp_starzawski", "category": "podkarpackie", "sub_category": "Produkty rybołówstwa, w tym ryby", "phrase": "Karp po starzawsku"}