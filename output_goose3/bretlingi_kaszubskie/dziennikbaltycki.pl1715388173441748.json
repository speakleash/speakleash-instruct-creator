{"meta_description": "Biesiada Bretlingowa we Władysławowie to druga plenerowa impreza w powiecie puckim, gdzie gospodarze tego terenu pokazują rybackie rzemiosło, dają posmakować dania z kaszubskiej kuchni i opowiadają o swojej historii. We Władysławowie rybnym bohaterem imprezy były szproty, choć nie zabrakło również fląder.", "title": "Biesiada Bretlingowa we Władysławowie. Na plaży pokazali jak kiedyś pracowali kaszubscy rybacy. Poczęstowali jajecznicą ze szprotami", "content": "Przy muzyce kaszubskiej we Władysławowie można było skosztować potrawy ze szprotów: „kaszubskich bretlingów”, „anchowis” oraz ryb wędzonych na miejscu. Biesiada Bretlingowa we Władysławowie to druga plenerowa impreza w powiecie puckim, gdzie gospodarze tego terenu pokazują rybackie rzemiosło, dają posmakować dania z kaszubskiej kuchni i opowiadają o swojej historii. We Władysławowie rybnym bohaterem imprezy były szproty, choć nie zabrakło również fląder. Plenerowa impreza, która zadebiutowała we Władysławowie łączy walory turystyczne, kulinarne, historyczne, edukacyjne i rozrywkowe. - Bretlingowa Biesiada to rekonstrukcja połowu szprotowym niewodem dobrzeżnym tzw. bretliżnikiem oraz wspólna zabawa i degustacja na targowisku miejskim we Władysławowie! - komentuje Roman Kużel, burmistrz gminy Władysławowo. Rekonstrukcyjna impreza to naprawdę interaktywne widowisko, w którym może wziąć udział każdy chętny. Ruszyć z rybakami i Rybacką Orkiestrą z Jastarni nad plażę we Władysławowie, by tam zobaczyć, jak rybacy przygotowują się do wyjścia w morze. Tam łapią szproty, którymi potem na lądzie zajmują się ich żony. Świeże ryby trafiają do obróbki i stają się ważnym elementem lokalnej kuchni. Jak rybackie rodziny konsumowały szprotki? Wykorzystywano je na różne sposoby, w tym dość niecodzoiennie - z dzisiejszej perspektywy. Były m.in. dodatkiem do... jajecznicy. Szproty pod tą właśnie postacią były też serwowane podczas plenerowej Breitlingowej Biesiady. To właśnie prażnica na bretlingach była daniem, które można było posmakować we Władysławowie. Na plenerowym pokazie kulinarnym pojawiły się też potrawy, które trafiły na listę Produktów Tradycyjnych Ministerstwa dla Województwa Pomorskiego i Kaszub Północnych (kaszubskie bretlingi, helskie anchovis). - Oraz tymi, które zostały uhonorowane Perłą za najlepszy polski produkt regionalny Kaszub oraz Bursztynowym Laurem Marszałka Województwa Pomorskiego - wyliczają organizatorzy. We Władysławowie nie kryją, że impreza ze szprotami mogłaby trafić do wakacyjnego kalendarza imprez turystycznych. - Organizatorom pokazu przyświecał jeden cel, cofnąć się do czasów naszych przodków i zaprezentować pokaz połowu ryb z plaży - komentuje Bogumiła Ceynowa-Kasprzyk z Koła Gospodyń Wiejskich we Władysławowie. - Uważam, że dzięki zaangażowaniu wielu osób osiągnęliśmy zamierzony efekt, który będziemy chcieli powtórzyć w przyszłym roku.", "url": "https://dziennikbaltycki.pl/biesiada-bretlingowa-we-wladyslawowie-na-plazy-pokazali-jak-kiedys-pracowali-kaszubscy-rybacy-poczestowali-jajecznica-ze/ar/c7-17840825", "category": "pomorskie", "sub_category": "Produkty rybołówstwa, w tym ryby ", "phrase": "Bretlingi kaszubskie"}