{"meta_description": "Kaszubskie bretlingi zostały wpisane na prestiżową Listę produktów tradycyjnych Ministerstwa Rolnictwa i Rozwoju Wsi jako danie z województwa pomorskiego.", "title": "Kaszubskie bretlingi na Liście produktów tradycyjnych", "content": "Chrupiące, małe szprotki, obtoczone w mące i smażone na głębokim tłuszczu to przekąska od lat serwowana w kaszubskich barach. Teraz bretlingi zostały wpisane na prestiżową Listę produktów tradycyjnych Ministerstwa Rolnictwa i Rozwoju Wsi jako danie z województwa pomorskiego. Bretlingi zostały wpisane na Listę na wniosek stowarzyszenia Dziedzictwo Kulturalne Szlakiem Północy. Po śledziu mancowym po Kaszubsku, to kolejny produkt tradycyjny Kaszub Północnych i województwa pomorskiego na tej prestiżowej liście. Kaszubskie bretlingi najlepiej smakują skroplone sokiem z cytryny lub z zimnym sosem majonezowo-chrzanowym. Mogą być podawane jako przystawka lub przekąska, rzadko jako główne danie. Spożywa się je rękami, a nie za pomocą sztućców. Potrawa znana jest w pomorskich barach i restauracjach przynajmniej od początku lat siedemdziesiątych 20. wieku, a na początku lat dziewięćdziesiątych ubiegłego stulecia powszechnie zaczęto nazywać ją kaszubską nazwą brétling. Za inspirację posłużyły popularne wśród mieszkańców wybrzeży południowej Europy małe, suszone rybki, powszechnie wykorzystywane jako szybka przekąska. Bretlingi kaszubskie to danie podobne, ale wykonane przez smażenie, a nie suszenie. Bałtycki szprot to jedna z najczęściej wykorzystywanych ryb w tradycyjnej kuchni mieszkańców północnych Kaszub. Jej masowe występowanie oraz mały rozmiar sprawiał, że nie cieszyła się uznaniem u kupców. Z tego powodu powszechnie trafiała na rybacki stół. Na Nordzie szprotki serwowano w formie odgłowionej i wypatroszonej, a konserwowało się je tradycyjnie przez zasolenie lub marynowanie. Do niedawna bardzo popularne były również szproty wędzone. Zasolone w beczkach szproty przechowywane w każdej rybackiej spiżarni. Obok śledzi były podstawowym produktem przechowywanym na trudny zimowy czas. Wpis na Listę Produktów Tradycyjnych zapewnia daniu ochronę, a smakoszom pewność, że potrawa jest przygotowana ze składników najlepszej jakości. Ponadto za sprawą systemu ochrony i promocji produktów regionalnych i tradycyjnych chroni się także dziedzictwo kulturowe regionu, co przyczynia się do zwiększenia atrakcyjności województwa.", "url": "https://polskieregiony.pl/kaszubskie-bretlingi-na-liscie-produktow-tradycyjnych/", "category": "pomorskie", "sub_category": "Produkty rybołówstwa, w tym ryby ", "phrase": "Bretlingi kaszubskie"}