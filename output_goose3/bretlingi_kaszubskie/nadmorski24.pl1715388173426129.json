{"meta_description": "", "title": "Kolejna kaszubska potrawa na liście produktów tradycyjnych", "content": "Bretlingi, czyli chrupiące, małe szprotki, obtoczone w mące i smażone na głębokim tłuszczu zostały wpisane na prestiżową Listę produktów tradycyjnych Ministerstwa Rolnictwa i Rozwoju Wsi jako danie z województwa pomorskiego. Przekąska ta znana jest w pomorskich barach i restauracjach przynajmniej od początku lat 70. XX wieku, a na początku lat 90. XX wieku powszechnie zaczęto nazywać ją kaszubską nazwą bretling. Danie jest obecnie bardzo popularne i można je nabyć w wielu nadmorskich barach i restauracjach rybnych, zwłaszcza na kaszubskim wybrzeżu. Spożywa się je w dowolny sposób: siedząc, stojąc lub idąc, bez używania sztućców. — Kaszubskie bretlingi to małe szproty, które obtacza się w mące (najlepiej krupczatce) i smaży na głębokim, mocno rozgrzanym tłuszczu. Współcześnie używa się do tego frytownicy. Podaje je się na ciepło – czytamy na stronie pomorskie.eu. Bretlingi zostały wpisane na listę produktów tradycyjnych na wniosek stowarzyszenia Dziedzictwo Kulturalne Szlakiem Północy. Po śledziu mancowym po Kaszubsku, to kolejny produkt tradycyjny Kaszub Północnych i województwa pomorskiego na tej prestiżowej liście. Wpis na Listę Produktów Tradycyjnych zapewnia daniu ochronę, a smakoszom pewność, że potrawa jest przygotowana ze składników najlepszej jakości. Ponadto za sprawą systemu ochrony i promocji produktów regionalnych i tradycyjnych chroni się także dziedzictwo kulturowe regionu, co przyczynia się do zwiększenia atrakcyjności województwa.", "url": "https://nadmorski24.pl/aktualnosci/49446-kolejna-kaszubska-potrawa-na-liscie-produktow-tradycyjnych", "category": "pomorskie", "sub_category": "Produkty rybołówstwa, w tym ryby ", "phrase": "Bretlingi kaszubskie"}