{"meta_description": "", "title": "Pieróg biłgorajski – Wikipedia, wolna encyklopedia", "content": "Pieróg biłgorajski, piróg biłgorajski, krupniak – polskie, tradycyjne danie regionalne, popularne na Biłgorajszczyźnie, dawniej przyrządzane głównie przy okazji świąt i ważniejszych uroczystości. Pieróg biłgorajski wypieka się bez skórki – wtedy jest zwany „łysym” – lub w skórce z ciasta drożdżowego. Nadzienie przygotowuje się na bazie kaszy gryczanej, ziemniaków, twarogu, jajek i śmietany. Zależnie od przepisu, w jego składzie mogą znaleźć się m.in. mięta, smalec i słonina. Całość potrawy jest wypiekana w prostokątnych lub krągłych formach. Konsystencja gotowego pieroga jest stała; danie to swoim wyglądem nieco przypomina świeżo upieczony pasztet. Można je podawać z mlekiem. Podobnym smakiem do pieroga charakteryzuje się kaszak, który jest bułką wypełnioną podobnym nadzieniem. Od 4 października 2005 pieróg biłgorajski jest wpisany na Krajową listę produktów tradycyjnych Ministerstwa Rolnictwa i Rozwoju Wsi w kategorii wyroby piekarnicze i cukiernicze. • None Pieróg (Piróg) Biłgorajski dawniej zwany „krupniakiem”. [w:] Lista produktów tradycyjnych (woj. lubelskie) [on-line]. Ministerstwo Rolnictwa i Rozwoju Wsi. [zarchiwizowane z [brak tego adresu] (2016-03-05)].", "url": "https://pl.wikipedia.org/wiki/Pier%C3%B3g_bi%C5%82gorajski", "category": "lubelskie", "sub_category": "Wyroby piekarnicze i cukiernicze", "phrase": "Pieróg (Piróg) biłgorajski dawniej zwany „krupniakiem”"}