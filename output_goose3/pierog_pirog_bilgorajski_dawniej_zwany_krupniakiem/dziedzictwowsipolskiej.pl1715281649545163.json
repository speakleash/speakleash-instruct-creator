{"meta_description": "Charakterystyczne dla regionu biłgorajskiego były zwyczaje sitarskie. Wczesną wiosną sitarze wyruszali z gotowymi sitami i przetakami w dalekie strony w celach handlowych. Wracali jesienią, uroczyście witani przez mieszkańców miasta. Charakterystycznym, strunowym instrumentem ludowym była suka, budową przypominająca skrzypce, używana jeszcze w XIX-wieku. Potrawą regionu, popularną do dziś, jest pieróg/piróg (tzw. biłgorajski), dawniej zwany także krupniakiem. Jego podstawowymi składnikami są kasza gryczana, tarte ziemniaki, ser biały, śmietana i słonina.", "title": "Region Biłgorajski", "content": "Region Biłgorajski według Leona Kaczmarka, Jerzego Bartmińskiego i Jana Mazura znajduje się na obszarze gwar małopolskich, głównie zamojskiego zespołu językowego, a od północy na niewielkim obszarze lubelskiego zespołu językowego. Biłgorajscy sitarze (osoby trudniące się wyrabianiem i sprzedawaniem sit) posługiwali się własną tajną gwarą środowiskowo-zawodową (np. beroń – piwo, cegła – sito, kiner – chleb, motyl – paszport, repik – złodziej). Współcześnie pisarstwem ludowym zajmują się m.in. członkowie Stowarzyszenia Twórców Ludowych: Władysława Głodowska (Radzięcin) – autorka licznych wierszy, swoją twórczość publikowała w kilku antologiach poezji ludowej, wydała również samodzielny tomik; Władysław Koczom (Gorajec) – debiutował w 1975 roku, pisze wiersze z nurtu liryki refleksyjnej, wydał trzy własne tomiki poetyckie, publikował w wielu regionalnych ogólnopolskich czasopismach oraz w licznych antologiach poetyckich. Charakterystycznym, strunowym instrumentem ludowym omawianego obszaru była suka, budową przypominająca skrzypce (suka trzymana jest w pozycji pionowej). Używana była jeszcze w XIX-wieku (co poświadczają zapisy etnograficzne z tego czasu), później pamięć o niej zanikła. O jej pochodzeniu i stopniu rozpowszechnienia nie ma żadnych pewnych danych. Prawdopodobnie na instrumencie tym grano w okolicach Biłgoraja oraz Janowa Lubelskiego. Do czasów współczesnych nie przetrwał żaden oryginalny egzemplarz suki. W latach 90. XX wieku instrument ten został zrekonstruowany i jest współcześnie wyrabiany oraz używany. Charakterystyczne dla omawianego regionu były zwyczaje sitarskie. Sitarze wczesną wiosną wyruszali z gotowymi sitami i przetakami, często udając się w dalekie strony w celach handlowych. Temu wydarzeniu, zapowiadającemu długą nieobecność mężów, ojców i braci, towarzyszyło uroczyste żegnanie i częściowe ich odprowadzanie przez społeczność lokalną, zwane żałosnym. Sitarze wracali jesienią, kiedy to byli uroczyście witani przez mieszkańców miasta, a czas ten określano radosnym. Współcześnie wspomniane zwyczaje sitarskie są rekonstruowane na potrzeby lokalnych wydarzeń kulturalnych. Strój biłgorajski to ubiór bardzo skromny, o prostych, archaicznych krojach i niemal w całości wykonany z tkanin samodziałowych. Przestano go powszechnie nosić już w okresie międzywojennym, a II wojna światowa doprowadziła do prawie zupełnego jego zarzucenia. Na strój męski przeznaczano samodziały wełniane i lniane, na kobiecy natomiast prawie wyłącznie lniane. Ogólnie w ubiorze tym dominują dwie podstawowe barwy: w stroju męskim są to biel i brąz, w kobiecym – biel. Zdobienia mają przede wszystkim kolor czerwony, czarny i niebieski, niekiedy granatowy, sporadycznie zaś zielony. Na południu Lubelszczyzny, na całym obszarze powiatu biłgorajskiego i południowo-zachodnim skrawku powiatu zamojskiego powszechny był typ chałup, który ze względu na swój zasięg występowania można nazwać typem chałupy biłgorajskiej. Chałupy te budowane były z grubych półbali (opołów), często z bali okrągłych (okrąglaków), zwęgłowanych w narożach na obłap, z wydatnymi ostatkami. Przykrywano je wysokimi dachami czterospadowymi, przy czym często zdarzało się, że dach był przeszło dwa razy wyższy od widocznej części zrębu (dach sztorcowy). Dachy pokrywane były strzechami, z reguły w ten sposób, że dolna część przy okapie o wysokości do 1 metra, niekiedy do 1/3 wysokości połaci, pobita była deskami (szar, dach podkasany). Strzechy często były schodkowane. W okolicach leśnych były też chałupy z dachami pokrytymi deskami (dachy dranicowe). Cechą charakterystyczną chałup biłgorajskich jest ich występowanie dawniej we wszystkich wsiach omawianego obszaru, bez wpływów regionów sąsiednich i bez oddziaływania wzorów małomiasteczkowych. W Biłgoraju, nad rzeką Białą Ładą, znajduje się zabytkowy zespół młyński. W jego skład wchodzą XIX-wieczne budynki – spichlerz oraz tzw. chałupa młynarza. W spichlerzu zorganizowano ekspozycje o charakterze etnograficznym. Przy ulicy Nadstawnej zlokalizowana jest natomiast zabytkowa zagroda sitarska. Stanowi ją zespół drewnianych, zwartych zabudowań, charakterystycznych dla XIX-wiecznego Biłgoraja, w tym dom, pochodzący z 1810 roku i późniejsze czasowo budynki inwentarskie. W pomieszczeniach budynku mieszkalnego znajduje się pracownia z wystawą dotyczącą wyrobu sit, w izbie mieszkalnej zaś prezentowane jest umeblowanie, kuchnia z piecem i kredensem kuchennym, a także stroje ludowe. W całym regionie znajduje się ponadto duża liczba kapliczek i krzyży przydrożnych, m.in. w miejscowościach Józefów, Frampol, Korytków Duży, Potok Górny. W Biłgoraju, zaraz po jego założeniu w XVI wieku, pojawili się sitarze – rzemieślnicy wyrabiający sita i przetaki. Teren, który rozpościerał się wokół miasta był bagienny i lesisty, dostarczał im więc potrzebnych surowców na łuby (cienkie deseczki służące do wyrobu obręczy sita). Sitarze stanowili najliczniejszą grupę zawodową Biłgoraja. Zawód ten korzystnie wpłynął na stan majątkowy zajmujących się nim osób. Twórczość ludowa na terenie Biłgorajskiego ma długą tradycję. Wraz z upływem czasu uległa ona istotnym przeobrażeniom, zachowując jednak pewną odrębność: oszczędność i powściągliwość środków wyrazu artystycznego. Według spostrzeżeń etnografów, XIX-wieczna rzeźba ludowa w drewnie, a także zdobnictwo krzyży i kapliczek przydrożnych należą do czołowych osiągnięć artystycznych w skali kraju. W drugiej połowie XX wieku rzeźbą w drewnie zajmowali się m.in. Andrzej Siek i Jan Marzec. Rzeźbą kamienną zaś Adam Grochowicz. Garncarze biłgorajscy długo stosowali starą technikę dyskretnego zdobienia naczyń, skupiając uwagę na kształtach, nie zaś na barwach i ornamentyce. Żywym zjawiskiem jest pisankarstwo. Haft biłgorajski jest jednobarwny, charakteryzują go wielkie rygory kompozycyjne, podkreślające surowość i dostojność płóciennego stroju ludowego. Charakterystyczną potrawą omawianego obszaru, popularną do dziś, jest pieróg / piróg (tzw. biłgorajski), dawniej zwany także krupniakiem. Jego podstawowymi składnikami są kasza gryczana, tarte ziemniaki, ser biały, śmietana, słonina. Wyglądem przypomina pasztet; wypieka się go najczęściej w prostokątnych blaszkach. Spożywa się go na ciepło lub zimno, pokrojony w plastry. Dawniej przygotowywano go na wszelkiego rodzaju święta doroczne i rodzinne. Według przekazów obdarowywano nim kolędników i obdzielano żebraków. Tradycyjnym biłgorajskim dodatkiem do innych potraw są krężałki. Przygotowuje się je z niewyrośniętych główek kapusty (wielkości pięści), które następnie obgotowuje i zakisza z dodatkiem kminku, ciasno obok siebie ułożone w garnku. W regionie wyrabia się tradycyjne nalewki z owoców żurawiny i derenia, których dostarczają okoliczne lasy.", "url": "https://dziedzictwowsipolskiej.pl/pl/regiony/malopolska/region-bilgorajski", "category": "lubelskie", "sub_category": "Wyroby piekarnicze i cukiernicze", "phrase": "Pieróg (Piróg) biłgorajski dawniej zwany „krupniakiem”"}