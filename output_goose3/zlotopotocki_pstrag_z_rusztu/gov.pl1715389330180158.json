{"meta_description": "w dniu 2006-08-21\nkategoria Produkty rybołówstwa\nw województwie śląskim", "title": "Złotopotocki pstrąg z rusztu - - Portal Gov.pl", "content": "Grillowany pstrąg z zewnątrz jest koloru szarobrązowego, mięso ma kolor zmąconej bieli, a kształt nie odbiega od pierwotnego kształtu ryby. Pstrąg grillowany jest w całości, przez co jego kształt w gotowej potrawie nie odbiega od pierwotnego. Ciało pstrąga jest wydłużone, nieco bocznie spłaszczone, z wysokim trzonem ogonowym. Najsmaczniejszy pstrąg z rusztu ma wagę 20-25 dag i długość do 30 cm. Skórka pstrąga z rusztu jest krucha, a mięso miękkie i soczyste. Hodowla pstrągów w Złotym Potoku ma długą tradycję. Mirosław Zwoliński w Szkicach monograficznych Janowa i okolicy wydanych w 1992 roku podaje, że już W drugiej połowie XIX w. hr. Edward A. Raczyński (mąż Marii Beatrix córki narodowego wieszcza Zygmunta Krasińskiego) postanowił wykorzystać krystalicznie czystą wodę ze źródeł „Zygmunta i Elżbiety” i założyć hodowlę ryb łososiowatych. W 1881 roku pod nadzorem inż. Michała Girdwoynia wpuszczono pierwszą zalęgową partię pstrąga przywiezioną z USA (Kalifornia). Teren przeznaczony pod gospodarstwo rybackie obejmował wówczas 22 stawy usytuowane wzdłuż rzeki Wiercicy i był pierwszym i największym pstrągowym gospodarstwem rybackim w Europie. (…) Małe stawy o grawitacyjnym przepływie dobrze natlenionej wody i stosunkowo niskiej temperaturze sprzyjały rozwojowi hodowli. Według opracowanego projektu w pierwszym – założono hodowlę pstrągów strumieniowych, okazałych, jeziorowych i amerykańskich oraz łososia kalifornijskiego, w drugim – węgorzy a w trzecim – karpi, linów i brzan. Do 1908 roku ilość stawów wzrosła do 46 (…).", "url": "https://www.gov.pl/web/rolnictwo/zlotopotocki-pstrag-z-rusztu", "category": "śląskie", "sub_category": "Produkty rybołówstwa, w tym ryby", "phrase": "Złotopotocki pstrąg z rusztu"}