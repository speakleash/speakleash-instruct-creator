{"meta_description": "Oficjalny serwis Urzędu Marszałkowskiego Województwa Śląskiego w Katowicach", "title": "Pstrąg na jazzowo - Serwis Województwa Śląskiego", "content": "Bohaterem dwudniowego święta na złotopotockich błoniach był pstrąg przyrządzany na kilkanaście sposobów. Gwiazdą tegorocznych pokazów kulinarnych była Magda Gessler, która przygotowała pstrąga na błękitno, po baskijsku oraz faszerowanego kaszą perłową, cebulą i grzybami. Konkurs kulinarny z rybą w roli głównej polegał na odgadnięciu sposobów przyrządzenia pstrąga. Uczestnicy musieli posmakować i nazwać aż 17 przepisów - m.in. pstrąg w migdałach, w sosie greckim, z rusztu, z masłem czosnkowym, po seczuańsku czy w maladze. Wielu amatorów zgromadził także organizowany po raz drugi konkurs nalewek. Bezkonkurencyjna okazała się pigwówka przygotowana przez Teresę Walgiewicz z Łuszczanowic w gminie Kleszczów. Atrakcjom kulinarnym, sportowym turniejom i zabawom dla najmłodszych towarzyszył IV Festiwal Jazzu Tradycyjnego. Na festiwalowej scenie wystapili m.in. Alexander's Ragtime Band, Dariusz Ziółek Quartet, Five o'Clock Orchestra oraz Siergiej Wowkotrub Gypsy Swing Quartet. Odbyły się także zawody w piciu wody źródlanej na czas, tradycyjny rzut podkową i dyskoteka pod gwiazdami. Staw Irydion w Złotym Potoku był areną spinningowych i spławikowych zawodów wędkarskich. Tradycja Święta Pstrąga sięga 1995 r. Od tego czasu na błoniach w Złotym Potoku spotykają się miłośnicy złotopotockich pstrągów. Przez dwa wakacyjne dni organizowane są tutaj m.in.: zawody wędkarskie, konkursy dla dzieci i dorosłych, prezentacje kulinarne, pokazy sprawnościowe, turnieje sportowe, rajdy piesze i konne oraz występy muzyczne. Dzieci biorą udział w konkursach „Prośba do Złotej Rybki\" i „Wiedzy o Złotej Krainie Pstrąga\" a dorośli próbują swoich sił w „Biegu z Pstrągiem\", „Płukaniu Złota\" w Złotym Potoku czy „Rzucie podkową\". Jednak największą popularnością cieszy się konkurs „Królewska Ryba Pstrąg\". Polega ona na odgadnięciu nazw potraw przyrządzonych z tej ryby. Organizatorem imprezy jest Samorządowy Ośrodek Kultury i Sportu w Janowie oraz Urząd Gminy Janów.", "url": "https://www.slaskie.pl/content/4911_2011-08-07?page=680&t=30", "category": "śląskie", "sub_category": "Produkty rybołówstwa, w tym ryby", "phrase": "Złotopotocki pstrąg z rusztu"}