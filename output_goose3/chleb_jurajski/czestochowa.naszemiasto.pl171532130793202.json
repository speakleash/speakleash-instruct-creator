{"meta_description": "Eksperci sprawdzali w pierwszej kolejności wygląd pieczywa, skórkę, miękisz, smak oraz jego zapach. W niezależnym laboratorium w Łodzi, które dopuszcza również produkty spożywcze na rynek europejski, uznano iż chleb ...", "title": "Dla razowego i jurajskiego", "content": "Eksperci sprawdzali w pierwszej kolejności wygląd pieczywa, skórkę, miękisz, smak oraz jego zapach. W niezależnym laboratorium w Łodzi, które dopuszcza również produkty spożywcze na rynek europejski, uznano iż chleb jurajski oraz mieszany razowy ze słonecznikiem produkowany w piekarni należącej do Społem PSS Jedność w Częstochowie cechuje bardzo wysoka jakość i z tego powodu przyznano Spółdzielczy Znak Jakości. Certyfikat potwierdzający ten fakt już jest w Częstochowie. Firma może go używać przez okres dwóch lat. Dodajmy, że od 2001 roku już się nim legitymowała. Teraz po prostu go przedłużono, ale oczywiście po przeprowadzonej weryfikacji. - Początek zjednoczenia w Częstochowie wiąże się m.in. z początkiem budowy nowej piekarni na początku XX wieku - wspomina Marek Wojtasik, prezes zarządu Społem PSS Jedność w Częstochowie. - Wypiek chleba był zatem zawsze wpisany w naszą historię. W tej chwili Społem ma dwie nowoczesne piekarnie. Jedną przy ul. 1 Maja, a drugą przy ul. Tartakowej. Tu również są wypiekane ciasta. - Chleb jurajski jest produkowany na kwasie naturalnym z dodatkiem drożdży na bazie mąki pszennej i żytniej - wyjaśnia Krzysztof Gałdy, kierownik piekarni. - Natomiast chleb razowy jest produkowany aż 17 godzin. Ciekawostką jest fakt, że ziarna słonecznika muszą być moczone przez wiele godzin. Nabierają wówczas odpowiedniej miękkości.", "url": "https://czestochowa.naszemiasto.pl/dla-razowego-i-jurajskiego/ar/c3-5770785", "category": "małopolskie", "sub_category": "Wyroby piekarnicze i cukiernicze", "phrase": "Chleb jurajski"}