{"meta_description": "CHLEB TATARCZUCH Z ŻAREK NA LIŚCIE PRODUKTÓW TRADYCYJNYCH W MINISTERSTWIE ROZWOJU ROLNICTWA I ROZWOJU WSI.", "title": "Chleb tatarczuch Jadwiga Plesińska - Jura Krakowsko-Częst...", "content": "Chleb tatarczuch z Żarek został wpisany w kategorii wyrobów piekarniczych i cukierniczych na Listę Produktów Tradycyjnych. Jest to już drugi wyrób Jadwigi Plesińskiej, który trafił do ministerialnego wykazu. W kwietniu 2008 w rejestrze znalazły się żareckie obwarzanki odpustowe. Produkt trafił na listę dzięki dobrej współpracy trzech instytucji: Ośrodka Doradztwa Rolniczego w Częstochowie, Urzędu Miasta w Żarkach oraz Urzędu Marszałkowskiego Katowicach. Wniosek przygotowała Iwona Chmurzewska z Powiatowego Ośrodka Doradztwa Rolniczego w Myszkowie. Na listę wpisywane są produkty których jakość lub wyjątkowe cechy i właściwości wynikają ze stosowania tradycyjnych metod produkcji. Za tradycyjne uważa się metody wykorzystywane od co najmniej 25 lat. Utworzenie Listy Produktów Tradycyjnych ma na celu rozpowszechnianie informacji o produktach wytwarzanych tradycyjnymi, historycznie ugruntowanymi metodami. W dniu 8 grudnia 2008 roku na Listę Produktów Tradycyjnych został wpisany w kategorii Wyroby piekarnicze i cukiernicze: \"Chleb tatarczuch\" z województwa śląskiego. W Żarkach już od dawna utrzymuje się tradycja pieczenia chleba z mąki gryczanej (tatarczanej). Tradycja wypieku tego pieczywa przekazywana była skrzętnie z pokolenia na pokolenie. Chleb sprzedawany był od zawsze na targach, odpustach i różnych imprezach im towarzyszących – przekonuje Iwona Chmurzewska. Chleb tatarczuch to ciemny, słodki chleb, wypiekany z mąki gryczanej, z użyciem mleka, wody oraz drożdży. Gdy zaczyn drożdżowy wyrośnie, ciasto przekłada się na grube blachy i piecze w piecu chlebowym przez około 2 godziny. Upieczony bochen chleba waży około 7 kg. Jego ciemna barwa i słodki smak są zasługą mąki gryczanej oraz proporcji dodawanych składników. Świeżość chleba utrzymuje się nawet do 7 dni. Najczęściej spożywany jest on z masłem, wędliną, ale może być używany jako deser do kawy zamiast ciasta. - Miejscowość Żarki słynie z jarmarków, organizację takich uroczystości nadał miastu król Zygmunt August w 1556 roku. Chleb tatarczuch stał się nieodłącznym elementem tradycji kulturowej tych terenów oraz ich swoistym symbolem – dodaje burmistrz Klemens Podlejski. - Chleb utrzymuje wilgotność przez siedem dni. Jest polecany osobom cierpiącym na choroby układu pokarmowego, przyspiesza trawienie – wylicza jego zalety Jadwiga Plesińska, której kram jest jednym najstarszych na żareckim targu. Tatarczuch jest nagrodzony Nagrodą Perłą w Konkursie Dziedzictwa Kulinarnego. Już od dłuższego czasu trwały próby do rejestracji chleba tatarczucha. Był z nią jednak pewien kłopot ze względu na brak dokumentów potwierdzających wyrób tych smakołyków przed 25 laty. Szczęśliwym trafem w 1982 roku na zlecenie Krzysztofa Tabaki, od lat zaangażowanego w działalność na rzecz Żarek, wykonano inwentaryzację fotograficzną miasta i gminy Żarki. Było to związane z uroczystościami rocznicowymi 600-lecia Żarek. Wśród zdjęć wykonanych wówczas są fotografie stoiska państwa Plesińskich z odpustu Leśniowskiego z 1982 r. z obwarzankami i chlebem tatarczuchem. Jak wspomina Krzysztof Tabaka inwentaryzacja miała służyć uchwyceniu obrazu tamtych Żarek: ludzi, zabytków, ulic i sytuacji. On jeździł na rowerze i wskazywał fotografom, co mają sfotografować. - Te zdjęcia to prawdziwe skarby. Dzięki temu udowodniliśmy, że obwarzanki i tatarczuch są wypiekane w Żarkach od lat. W urzędzie w Żarkach został wykonany opis do zdjęcia, opis produktu wykonała Iwona Chmurzewska z ODR Myszków, a wniosek do ministerstwa skierował Urząd Marszałkowski w Katowicach – wylicza Katarzyna Kulińska-Pluta, inspektor ds. komunikacji społecznej w UMiG Żarki. Produkt został zarejestrowany wśród wyrobów piekarniczych i cukierniczych, na nazwisko Jadwiga Plesińska. Pani Jadwiga, mieszkanka Żarek od lat wypieka obwarzanki. Recepturę odziedziczyła po mamie – Aleksandrze Morawskiej. (przygotowała: Katarzyna Kulińska-Pluta, fot. Katarzyna Kulińska-Pluta)", "url": "https://jura.slaskie.travel/culturalheritage/1019501", "category": "małopolskie", "sub_category": "Wyroby piekarnicze i cukiernicze", "phrase": "Chleb jurajski"}