{"meta_description": "Oto tradycyjne produkty z województwa łódzkiego. Według stanu na 2019 rok na Listę Produktów Tradycyjnych wpisanych jest 148 produktów z naszego regionu w kategoriach: mięso świeże...", "title": "Tradycyjne wyroby mięsne z województwa łódzkiego", "content": "Oto tradycyjne produkty z województwa łódzkiego. Według stanu na 2019 rok na Listę Produktów Tradycyjnych wpisanych jest 148 produktów z naszego regionu w kategoriach: mięso świeże oraz produkty mięsne (39), sery i inne produkty mleczne (8), orzechy, nasiona, zboża, warzywa i owoce (20), miody (5), oleje i tłuszcze (3), napoje alkoholowe i bezalkoholowe (18), wyroby piekarnicze i cukiernicze (31), produkty rybołówstwa (2) oraz gotowe dania i potrawy (25). W pierwszej części naszej galerii prezentujemy produkty mięsne, a wśród nich kiełbasy, wędzonki, kaszanki, pasztety... Skąd pochodzą? Dlaczego są tak wyjątkowe? Jaka jest ich tradycja?  Przejdź do kolejnego zdjęcia >>> Wędzonki z Tronin Produkt wpisany na listę produktów tradycyjnych w dniu 2019-12-16 w kategorii Produkty mięsne w woj. łódzkim. wędzonki z Tronin Wygląd (zewnętrzny i na przekroju) Owalna bryła o nieregularnym kształcie Kształt (zewnętrzny i na przekroju) Owalny, nieregularny. Na przekroju kształt elipsy o nieregularnych brzegach Wielkość W zależności od wielkości kawałka mięsa, z którego wędzonka została sporządzona Barwa (zewnętrzna i na przekroju) Brązowa do ciemno-brązowej na zewnątrz, na przekroju barwa różowa do ciemni-różowej Konsystencja, „wrażenie w dotyku” Stała, mięso soczyste, wilgotne Smak i zapach Smak charakterystyczny dla wędzonych gorącym dymem wędlin. Wyczuwalny zapach przypraw i dymu, palonego drewna z drzew liściastych Tradycja Troniny to niewielka miejscowość znajdująca się w gminie Pątnów w powiecie Wieluńskim w województwie łódzkim. Obszar wsi to region typowo rolniczy. Miejscowa ludność, od lat zajmowała się głównie uprawą zbóż oraz hodowlą trzody chlewnej. W każdym gospodarstwie, na potrzeby własne zabijano świnie kilka razy w roku. Uzyskane podczas uboju mięso zabezpieczano przed zepsuciem za pomocą soli i przypraw. „Po zabiciu wieprza i oddzieleniu słoniny (...) rozbierz go na zwyczajne części, niech ostygną; (...) Tymczasem utłucz jak najdrobniej soli, a żeby jej na każde sto funtów wieprzowiny, było po trzy kwarty, dodaj saletry tłuczonej po pół funta do każdych trzech kwart soli, (...) jagód jałowcowych, (...) po pięć ząbków czosnku, cokolwiek liścia bobkowego i to wszystko razem zmieszaj. (...) po urządzeniu zaprawy, wsyp ją do wielkich niecek czystych, bierz po jednym kawałku mięsa, biorąc naprzód szynki, i potaczawszy lub wytarłszy je solą, wyjmij z niecej i ukłądaj do beczki dębowej, póki się nie napełni. Na wierch wysyp pozostałą sól i zadnij beczkę, niech stoi przez 24 godziny” - J. Dabkiewicz \"Spiżarnia wiejska obywatelska\", Wilno 1838, s.32/34. Tak zabezpieczone mięso nadawało się do spożycia przez kilka miesięcy. W późniejszym okresie w celu zabezpieczenia pozyskanego ze świń mięsa, poddawano je procesowi peklowania. Mięso peklowano w beczce lub kamiennym garnku, nacierając solą i saletrą, zalewając przegotowaną wodą z przyprawami: „utłuc miałko cukier i saletrę, a pieprz i jałowiec grubiej, i nacierać tem wystudzone mięso; (…) następnie przeznaczoną sól uprażyć i tak gorącą, o ile ręką wytrzymać można nacierać szynki tak długo, a żeby wszystka sól zeszła” – J. Izdebska „Polska kuchnia i spiżarnia”, Warszawa 1905, s. 411. Wykorzystując lepsze kawałki mięsa, takie jak schab, szynka, polędwica robiono w Troninach wędzonki. Wyselekcjonowane części mięsa kładziono na wierzchu beczki. Wyciągano je po kilku dniach, wycierano, obsuszano, sznurowano bawełnianym sznurem, po czym zawieszano na kijach i wędzono. Wędzarnie urządzano w kominach lub budowano małe, samodzielne pomieszczenia, wyposażone w palenisko umożliwiające wędzenie większej ilości mięsa. Do wytworzenia dymu niezbędnego do wędzenia wyrobów z Tronin, używano drewna z drzew liściastych rosnących w okolicznych lasach „Do wytwarzania potrzebnego dymu w wędzarni używano zwykle drewna olszowego” - J.P. Dekowski „Z badań nad pożywieniem ludu łowickiego (1880-1939)” w „Prace i Materiały Muzeum Archeologicznego i Etnograficznego w Łodzi”, Seria etnograficzna nr 12 Łódź 1968 s. 61. Po zakończeniu wędzenia, wędliny przenoszono do kotła, gdzie parzono je w temperaturze 75ºC, przez około półtorej godziny (czas parzenia zależał od wielkości kawałków mięsa). Gotowe wędzonki studzono powoli, najlepiej na powietrzu i przechowywano w chłodnym miejscu. Wędzonki z Tronin do dnia dzisiejszego przygotowywane są według tradycyjnej, niezmienionej receptury. Kiełbasa z Tronin Produkt wpisany na listę produktów tradycyjnych w dniu 2019-12-16 w kategorii Produkty mięsne w woj. łódzkim. Kiełbasa z Tronin Wygląd (zewnętrzny i na przekroju) Laski kiełbasy w naturalnych osłonkach Kształt (zewnętrzny i na przekroju) Walca Wielkość W zależności od wielkości pęt Barwa (zewnętrzna i na przekroju) Na zewnątrz barwa brązowa lub wiśniowo-brązowa. Na przekroju barwa różowa do jasnoróżowej z widocznymi kawałkami mięsa, tłuszczu i przypraw Konsystencja, „wrażenie w dotyku” Stała. Mięso kruche i soczyste Smak i zapach Smak i zapach wiejskiej, wędzonej wędliny, z wyczuwalnym zapachem czosnku Tradycja Tradycja wyrabiania kiełbasy znana jest w Polsce od XV wieku. Kiełbasę przyrządzano z mięsa świeżego lub peklowanego: krojonego bądź mielonego, zmieszanego z tłuszczem. „(…) miękkość i delikatność kiełbasy zależy od dobrego posiekania i zmiażdżenia mięsa twardszego oraz drobnego i równego posiekania. Soczystość należy regulować tłuszczem, bo to nadaje smak kiełbasie” – A. Różycki „Krakowskie wyroby wędliniarskie”, Kraków, 1926, s. 50. Kiełbasę doprawiano najczęściej solą, pieprzem, czosnkiem, majerankiem, zielem angielskim, gałką muszkatołową, owocami jałowca, kminkiem a nawet papryką. W Troninach, niewielkiej wsi położonej w województwie łódzkim, oddalonej od większych miejscowości, mieszkańcy samodzielnie wytwarzali podstawowy asortyment żywności. W większości gospodarstw hodowano bydło i trzodę chlewną, a pozyskiwane mięso przerabiano głównie na wędliny. W Troninach kiełbasę przygotowywano najczęściej na Wielkanoc oraz wesela, które hucznie wyprawiano z udziałem mieszkańców z całej wsi. Do wyrobu kiełbasy z Tronin przeznaczano mięso z łopatki, szynki i karczku. Aby kiełbasa była smaczniejsza, dodawano mięso wołowe z łopatki oraz boczek wieprzowy lub słoninę, dzięki czemu kiełbasa z Tronin nie była za sucha. Mięso na kiełbasę, krojono na kawałki i poddawano procesowi peklowania. „(…) pokrajane mięso w kostki 2-3cm, zamarynować na 2 dni dodając soli, saletry, cukru i czosnku (…)” – M. Norkowska, „Spiżarnia i zapasy zimowe”, Warszawa, 1911, s.208. W tym czasie przygotowywano przyprawy. To zadanie należało do dzieci, które obierały i siekały czosnek, w moździerzu tłukły pieprz biały i ucierały gałkę muszkatołową. Tak sporządzoną mieszanką przypraw nacierano zapeklowane wcześniej mięso i odstawiano na chwilę w celu przygotowania flaków. Oczyszczone, tzw. wyszlamowane za pomocą specjalnej deszczułki jelita, napełniano mięsnym farszem i zawiązywano na końcach. Gotowe kiełbasy zawieszano na kijach i umieszczano w wędzarni. Do wędzenia używano drewna z drzew liściastych „najlepsze jest drewno bukowe, które ma tę właściwość, że wędliną nadaje kolor jasny, lśniący (…), dobre jest także drewno dębowe, olszowe i wierzbowe (…)” – M. Norkowska „Spiżarnia i zapasy zimowe”, Warszawa, 1911, s.207. Podczas wędzenia należało pilnować ognia, aby dym nie był za zimny, ani za gorący. Po kilku godzinach, kiedy kiełbasy uzyskiwały właściwą barwę, przenoszono je do kotła z wodą o temperaturze około 75-80ºC i parzono je około godziny. Lekko przestudzone kiełbasy, podwędzano jeszcze raz przez około godzinę i dopiero wtedy, po wystudzeniu były gotowe do spożycia. Dzięki tradycyjnej metodzie przygotowywania, kiełbasa z Tronin nie zawierała wody, przez co na długo zachowywała swoją świeżość, wyjątkowy smak i aromat. Wędzonki z Dzietrznik Produkt wpisany na listę produktów tradycyjnych w dniu 2019-10-16 w kategorii Produkty mięsne w woj. łódzkim. Wędzonki z Dzietrznik Wygląd (zewnętrzny i na przekroju) Owalna bryła o nieregularnym kształcie Kształt (zewnętrzny i na przekroju) Owalny, o nieregularnych brzegach Wielkość W zależności od wielkości kawałka mięsa, z którego została wykonana Barwa (zewnętrzna i na przekroju) Na zewnątrz brązowa do jasno-brązowej, na przekroju różowa do jasno-różowej Konsystencja, „wrażenie w dotyku” Stała Smak i zapach charakterystyczny dla wędzonek, wędzonych gorącym dymem, delikatny i aromatyczny Tradycja: Dzietrzniki to niewielka wieś znajdująca się powiecie wieluńskim w województwie łódzkim. Tutejsi mieszkańcy zajmowali się głównie uprawą roli oraz hodowali bydło i trzodę chlewną. Tradycyjnie przed Świętami Bożego Narodzenia w każdym gospodarstwie odbywały się świniobicia. Świnie zabijano gdy osiągały przynajmniej 100 kg, robiąc to do tzw. „spółki”. Do spółki przystępowało najczęściej dwóch gospodarzy po sąsiedzku (…) „Zabijanie świń na tzw. podział, następowało zwykle trzy razy w ciągu roku, tj. przed Wielkanocą, żniwami i Bożym Narodzeniem (…). Po zabiciu świni, gospodarze dzielili się równo mięsem i słoniną” –(J.P. Dekowski „Z badań nad pożywieniem ludu łowickiego (1880-1939)” w Prace i Materiały Muzeum Etnograficznego w Łodzi, Seria etnograficzna nr. 12, Łódź 1968, 149,150). Mięso po rozebraniu na elementy było peklowane w celu zachowania dłuższej świeżości. Do wędzenia przeznaczano szynki, łopatki i schab. Najpopularniejszą wędzonką była szynka, która najczęściej stanowiła główny element święconki przygotowywanej na Wielkanoc. Aby przygotować tradycyjną wędzonkę z Dzietrznik, wybrane kawałki szynki, łopatki i schabu sznurowano i peklowano w roztworze wodnym soli i saletry z dodatkiem przypraw takich jak: kolendra, pieprz, jagody jałowcowe, rozmaryn, tymianek, cząber ogrodowy, czosnek i liść laurowy. Mięso przez cały proces peklowania, należało co jakiś czas przekładać. Po około tygodniu , mięso wyciągano z roztworu peklującego, wycierano i dokładnie obsuszano przygotowując do wędzenia. Na niezasznurowanych kawałkach mięsa umieszczano haczyki. „Haczyki do zawieszania szynek są zwykle w kształcie litery S, z jednej strony zaostrzone” – (M. Norkowska „Spiżarnia i zapasy zimowe” Warszawa 1911, s. 202). Wyroby wędziły się w kominie lub specjalnych wędzarniach, które gospodarze budowli na terenie obejść gospodarskich. Do wędzenia używano drewna pozyskiwanego z okolicznych lasów dębowych i olchowych oraz drewna z uschniętych drzew owocowych z przydomowych sadów. Gotowe wędzonki po uzyskaniu właściwej, brązowej barwy, parzono w gorącej wodzie w temperaturze 80ºC przez około 2 godziny, w zależności od wielkości produktu. Po wyjęciu z kotła, wędzonki studzono na powietrzu, następnie przenoszono w chłodne miejsce np. do piwnicy, dzięki czemu miały znakomity smak i zachowywały świeżość przez długi czas.", "url": "https://dzienniklodzki.pl/tradycyjne-wyroby-miesne-z-wojewodztwa-lodzkiego-produkty-tradycyjne-z-wojewodztwa-lodzkiego/gh/c17-16337365", "category": "łódzkie", "sub_category": "Mięso świeże oraz produkty mięsne", "phrase": "Kaszanka z Dzietrznik"}