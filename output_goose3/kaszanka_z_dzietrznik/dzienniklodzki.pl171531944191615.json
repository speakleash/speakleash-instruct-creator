{"meta_description": "Kiełbasa z Dzietrznik...", "title": "Tradycyjne wyroby mięsne z województwa łódzkiego", "content": "Kiełbasa z Dzietrznik Produkt wpisany na listę produktów tradycyjnych w dniu 2019-10-21 w kategorii Produkty mięsne w woj. łódzkim. Kiełbasa z Dzietrznik Wygląd (zewnętrzny i na przekroju) Kiełbasa w batonach w naturalnych osłonkach. Na przekroju widoczne kawałki mięsa Kształt (zewnętrzny i na przekroju) Walec o grubości kilku centymetrów i długości kilkudziesięciu centymetrów Wielkość W zależności od wielkości batonów Barwa (zewnętrzna i na przekroju) Na zewnątrz barwa brązowa z widocznymi różowymi, jasno-różowymi oraz ciemnymi (pieprz) plamami Konsystencja, „wrażenie w dotyku” Stała. Mięso kruche, soczyste Smak i zapach Smak i zapach charakterystyczny dla wiejskich wyrobów wędzonych, z wyczulanym zapachem czosnku Tradycja: Dzietrzniki leżą w obrębie pól i łąk, nieopodal kompleksów leśnych w województwie łódzkim. Mieszkańcy Dzietrznik i okolic głównie zajmowali się uprawą roli, hodowali bydło oraz trzodę chlewną.  Mięso, które tradycyjnie uznawano za przysmak i świadectwo zamożności, pozyskiwano z własnych świń. „Bicie świń trzody chlewnej na własny użytek było dość powszechne” niekiedy „robiono to w kilka rodzin wspólnie i dzielono się słoniną i mięsem z jednego wieprza” – (T. Sobczak „Konsumpcja żywnościowa chłopska w Królestwie Polskim w II połowie XIX i w początkach XX wieku” Ossolineum 1986 s. 123,124). Większość pozyskiwanego mięsa przerabiano na wędliny i kiszki. Dużą popularnością cieszyły się kiełbasy, czyli jelita wieprzowa lub wołowe wypełnione odpowiednio dobranymi, kawałkami mięsa i tłuszczu, przyprawionymi solą, pieprzem, majerankiem oraz czosnkiem. „Kiełbasa była od czasów najdawniejszych przysmakiem polskim” (…). Gdy za czasów saskich kochani polska stała się więcej wykwintną, powiadano, że dobry szlachecki kucharz powinien umieć przyrządzać kiełbasę na 12 sposobów, a pański na 24”. – (Z. Gloger „Encyklopedia staropolska”, t. III, Warszawa 1902, w B. Ogrodowska „Tradycje polskiego stołu”, Warszawa 2010, 2012 s. 173,174). Przygotowywano różne kiełbasy. Białe surowe, obsuszane przy piecu, gotowane, ale najsłynniejsze były kiełbasy wędzone, które najdłużej zachowywały swoją świeżość i smak. „Część wyprodukowanych kiełbas przeznaczano do późniejszej konsumpcji; obsuszano je albo wędzono, a następnie opakowywano żytnią słomą i wieszano na strychu lub w komorze” – (J.P. Dekowski „Prace i materiały Muzeum Archeologicznego i Etnograficznego w Łodzi”, seria etnograficzna nr. 20, „Kultura wsi Polski środkowej w procesie zmian tom II, Łódź 1979 s.180). W Dzietrznikach do wyprodukowania kiełbasy przeznaczano mięso z łopatki, szynki, golonki oraz boczku. Pokrojone kawałki mięsa peklowano nacierając je starannie solą i saletrą. Proces peklowania trwał około tygodnia. Po tym czasie mięso na kiełbasę było mielone. Chude części mięsa mielono na większe kawałki, tłuste kawałki mielono drobniej. Masę doprawiano pieprzem, zmieloną gałką muszkatołową oraz drobno pokrojonym, świeżym czosnkiem. Całość mieszano i dolewano niewielką ilość wody, w celu uzyskania jednolitej masy, którą nadziewano wcześniej przygotowane jelita wieprzowe. Kiełbasy wędziły się w gorącym dymie z drzewa olchowego lub dębowego, w kominie lub w przydomowych wędzarniach. (…) „Przy zawieszaniu kiełbas uważać też trzeba, aby grube i krótsze wieszać osobno i od strony frontowej, gdzie jest większe gorąco, a długie i cienkie oddzielnie” – (M. Norkowska „Spiżarnia i zapasy zimowe”, Warszawa 1911, s. 207). Wędzenie trwało do kilku godzin, a w trakcie procesu, kije z zawieszonymi pętami kiełbas przekładano kilkukrotnie. Po uzyskaniu właściwej, pomarańczowej barwy, kiełbasy przenoszono do kotła z gorącą wodą i parzono je. Kaszanka z Dzietrznik Produkt wpisany na listę produktów tradycyjnych w dniu 2019-10-16 w kategorii Produkty mięsne w woj. łódzkim. kaszanka z Dzietrznik Wygląd (zewnętrzny i na przekroju) Cienkie pęta o długości kilkunastu centymetrów w kolorze ciemno-brązowym Kształt (zewnętrzny i na przekroju) Walec (zakrzywiona laska) Wielkość Jedno pęto może ważyć około kilkunastu deko Barwa (zewnętrzna i na przekroju) Barwa niejednolita. Od brązowej do ciemno-brązowej. Na przekroju widoczne kawałki wątroby oraz jasne plamy kaszy Konsystencja, „wrażenie w dotyku” Stała. Smak i zapach Smak swojskiej tradycyjnej wędliny z wyczuwalnym smakiem i zapachem czosnku Tradycja: Dzietrzniki to wieś znajdująca się na skraju kompleksu leśnego, w gminie Pątnów, w powiecie wieluńskim w województwie łódzkim. Mieszkańcy regionu zajmowali się głównie uprawą roli, hodowlą bydła oraz trzody chlewnej. Wszelkie produkty spożywcze pozyskiwane były z własnych upraw, zaś mięso z hodowanych w gospodarstwach świń. W XIX i w początkach XX wieku mięso spożywano okazjonalnie, ponieważ świniobicie odbywało się najczęściej przed ważnymi świętami (…) „W gospodarstwach większych i średnich zabijano zazwyczaj w ciągu roku dwa wieprze – przed Bożym Narodzeniem i Wielkanocą, ale czasem także w karnawale lub przed żniwami.” – (J.P. Dekowski „Prace i materiały Muzeum Archeologicznego i Etnograficznego w Łodzi”, Seria etnograficzna nr. 20 „Kultura wsi Polski środkowej w procesie zmian”, tom II, 1979, s.180). Część mięsa spożywano na bieżąco w okresie świąt, a część przeznaczano na zapasy. Wyrabiano głównie kiełbasy oraz szynki. Dużą popularnością cieszyły także kiszki. Produkowano różnego rodzaju kiszki, tak aby móc wykorzystywać wszystkie elementy świni, takie jak podroby, skórki, mięso z głów, podgardle czy krew. Z wątroby i krwi robiono kiszki zwyczajne lub wątrobiane a z podgardla wytwarzano kiszki podgardlane. M. Bogacka w „Polskiej kuchni swojskiej”, Nowy Sącz, 1896, przytacza przepis na kiszki z płuc, głowizny i wątroby: „Ugotować płucka i kawałek głowizny z wieprzka, świeżo zabitego, ciekać na miazgę, dodać wątrobę surową i uciekać razem. Usiekać także białą cebulę, trochę słoniny, dodać majeranku, pieprzu, angielskiego ziela, rozrzedzić tę miazgę rosołem i wyrobić dobrze rękami, napchać miazgą grube kiszki, wyczyszczone i wypłukane w wodzie (…)”. Do tak sporządzonego nadzienia dodawano kasze, zwane dawniej krupami lub ryż. „Kiszki robiono z kaszą gryczaną, jęczmienną rzadziej używano kaszy jaglanej” – (J.P. Dekowski „Prace i materiały Muzeum Archeologicznego i Etnograficznego w Łodzi”, Seria etnograficzna nr. 20 „Kultura wsi Polski środkowej w procesie zmian”, tom II, 1979, s.180). W Dzietrznikach rozpowszechniły się kiszki kaszane, tzw. kaszanki, wyrabiane z różnych podrobów. Mięso gotowane było do miękkości z dodatkiem włoszczyzny oraz przypraw. W trakcie gotowanie pierwszą wyciągano wątrobę. Po ugotowaniu, wystudzone i oddzielone mięso z głowizny oraz pozostałe podroby i skórki drobno krojono i mielono. Kasze do kaszanki gotowano w rosole, w którym gotowało się mięso. Po przestudzeniu kasze mieszano ze zmielonym pieprzem i pokrojoną drobno wątrobą, dodając na koniec świeżą krew, sól, pieprz i majeranek. Dokładnie wyrobioną i wymieszaną masą, wypełniano oczyszczone jelita wieprzowe. Kaszanki najczęściej nadziewano w cienkie jelita. Czasem używano grubych kiszek lub pęcherzy, nazywanych „Maćkiem” lub „Dorotą” – (J.P. Dekowski „Z badań nad pożywieniem ludu łowickiego (1880-1939)” w „Prace i materiały Muzeum Archeologicznego i Etnograficznego w Łodzi”, Seria etnograficzna nr. 12, Łódź 1968, s. 56). Uformowane w pęta kaszanki gotowano w kotle przez około 30 minut. b]Kiełbasa swojska z oczkiem z Zaborowa[/b] Produkt wpisany na listę produktów tradycyjnych w dniu 2019-10-16 w kategorii Produkty mięsne w woj. łódzkim. Kiełbasa swojska z oczkiem z Zaborowa Wygląd (zewnętrzny i na przekroju) Cienka kiełbasa w naturalnych osłonkach Kształt (zewnętrzny i na przekroju) Walec o grubości około 3 cm i długości zależnej od ilości pęt Wielkość W zależności od wielkości pęt Barwa (zewnętrzna i na przekroju) Na zewnątrz barwa brązowa, na przekroju barwa różowa przechodząca w szarą z białym oczkiem tłuszczu pośrodku Konsystencja, „wrażenie w dotyku” Stała, mięso soczyste i kruche Smak i zapach Smak swojskiej tradycyjnej wędliny z wyczuwalnym smakiem i zapachem czosnku Tradycja: Zaborów to wieś leżąca w województwie łódzkim w okolicach Tomaszowa Mazowieckiego oraz Ujazdu. Obszar Zaborowa to region typowo rolniczy, oddalony od przemysłowych terenów. Mieszkańcy wsi od pokoleń zajmują się uprawą ziemi oraz hodowlą zwierząt, głównie trzody chlewnej i bydła. Tradycja uboju świń sięga XIX i początków XX wieku (…) „Czas bicia trzody chlewnej zależny był od tego, czy gospodarz dokonywał uboju raz w roku czy też więcej. W pierwszym wypadku bito najczęściej przed Świętami Bożego Narodzenia, w karnawale lub na Wielkanoc. Przy uboju kilku sztuk rżnięto wieprze na przykład we wrześniu, w grudniu, w zapusty i na Wielkanoc” – (T. Sobczak „Konsumpcja żywnościowa chłopska w Królestwie Polskim w II połowie XIX i w początkach XX wieku” Ossolineum, 1986). Kiełbasa swojska z oczkiem z Zaborowa była tradycyjną polską wędliną, spożywaną zarówno w domach zamożnej szlachty jak i w domach chłopskich. Kiełbasa swojska z oczkiem była i jest obowiązkowym składnikiem święconki przygotowywanej na Wielkanoc. Do sporządzenia kiełbasy swojskiej z oczkiem, pozyskane ze świniobicia mięso przerabiano od razu, aby zachować jego temperaturę i zapobiec zepsuciu „Mięso, przeznaczone do mielenia powinno być bardzo szybko pokrajane, aby nie wystygło, zanim je się zmiele i z wodą zmiesza” – (M. Norkowska „Spiżarnia i zapasy zimowe” Warszawa, 1911, s.193). Pozyskane mięso wieprzowe nie mogło być za chude, dlatego wykorzystywano najczęściej karczek i boczki wieprzowe. Dla podkreślenia smaku swojskiej kiełbasy z oczkiem z Zaborowa dodawano trochę mięsa wołowego. Zmielone na kiełbasę mięso doprawiano solą, pieprzem, kolendrą oraz drobno posiekanym czosnkiem. Po dokładnym wyrobieniu mięsa, wypełniano nim, starannie oczyszczone i nasolone, cienkie jelita wieprzowe (…) „kiełbasy muszą być w tym samym dniu zrobione, co było mięso posiekane, inaczej straciłby na kolorze i smaku” – (J. Albinowski „Najnowsze sposoby przyrządzania i przechowywania zapasów domowych”, Lwów, 1917). Gotowe kiełbasy przenoszono do wędzarni, które kiedyś urządzano w kominach, a w późniejszym okresie budowano jako oddzielne pomieszczenia w obejściach gospodarskich. Kiełbasa wędziła się w gorącym dymie aż do uzyskania właściwej barwy. Temperaturę w wędzarni stopniowo zwiększano, tak aby w końcowym etapie wędlina zapiekła się. Podczas wędzenia, kiełbasy zawieszano na drewnianych laskach pozostawiając odstęp między poszczególnymi pętami, tak aby zapewnić swobodny przepływ gorącego dymu. Do wędzenia kiełbasy swojskiej z oczkiem używano drewna olchowego, pozyskiwanego z okolicznych lasów. Uwędzona kiełbasa była powoli studzona, dzięki czemu zachowywała swój połysk. Kiełbasa swojska z Zaborowa, charakteryzująca się różowo-szarą barwą i oczkiem tłuszczu z galaretką, dzięki przechowywaniu jej w chłodnym miejscu, nadaje się do konsumpcji przez długi czas. Kaszanka gryczana gospodarza z Kazimierza Produkt wpisany na listę produktów tradycyjnych w dniu 2018-10-08 w kategorii Produkty mięsne w woj. łódzkim. KASZANKA GRYCZANA GOSPODARZA Z KAZIMIERZA Wygląd: Wyrób mięsny w naturalnym jelicie wieprzowym, na przekroju widoczne kawałki mięsa, podrobów oraz kaszy gryczanej. Kształt: Kaszanka uformowana w pęta, na przekroju kształt zbliżony do elipsy spłaszczonej z dwóch stron. Rozmiar: Pęta o długości kilkunastu cm, w zależności od użytych jelit. Barwa: Od brązowej do ciemno brązowej, na przekroju widoczne ciemne kawałki podrobów oraz jasne plamy kaszy Konsystencja: Stała, łatwo się kroi na plasterki zachowując swój kształt Smak: Wyczuwalny smak podrobów oraz kaszy gryczanej. Dobrze przyprawiona, dość pikantna. Tradycja: Kazimierz to historyczna miejscowość rolnicza w województwie łódzkim, leżąca w pobliżu Lutomierska. Mieszkańcy zajmowali się tu głównie rolnictwem. Mięso spożywano tu najczęściej po świniobiciu, które tradycyjnie odbywało się przed świętami lub weselami. Po zabiciu świni część mięsa przerabiano na kiełbasy, szynki i balerony. Podroby wykorzystywano do wyrobu różnego rodzaju kiszek. Robiono kiszki z krwią, nazywane „czarnym”, pasztetowe i „kiszki kaszane” (kaszankę). Kaszankę najczęściej robiono z kaszy gryczanej, zwanej tatarczaną i kaszy jęczmiennej. Wnętrzności, jak płuca (…) wątrobę przeznaczali na kaszankę, którą po zrobieniu rozdzielali między sobą (…). Niekiedy dla podniesienia smaku łączono kaszę tatarczaną razem z jęczmienną lub jaglaną.” (J.P. Dekowski „Z badań nad pożywieniem ludu łowickiego, 1968). Kaszę na kiszki kaszane gotowano w rosole, w którym było wcześniej ugotowane mięso. Gdy kasza dobrze napęczniała i rozmiękła, dodawano do niej gotowane posiekane mięso, skórki oraz podgardle. Całość przepuszczano dwa razy przez maszynkę do mięsa. Dodawano również ugotowaną i pokrojoną drobno wątrobę. Na końcu dodawano krew oraz przyprawy. Dokładnie wymieszaną masę napychano do oczyszczonych cienkich jelit za pomocą lejka. Czasami na kaszankę wykorzystywano pęcherz, wówczas nazywano kaszankę „dorotą” lub „maćkiem”. Następnie przystępowano do gotowania przez około 50 minut. Do dziś kaszanka w okolicach Kazimierza wytwarzana jest według tradycyjnej receptury.", "url": "https://dzienniklodzki.pl/tradycyjne-wyroby-miesne-z-wojewodztwa-lodzkiego-produkty-tradycyjne-z-wojewodztwa-lodzkiego/gh/c17-16337365/2", "category": "łódzkie", "sub_category": "Mięso świeże oraz produkty mięsne", "phrase": "Kaszanka z Dzietrznik"}