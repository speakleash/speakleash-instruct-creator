{"meta_description": "Kakory z Łobaczewa Małego trafiły na Listę Produktów Tradycyjnych prowadzoną przez ministra rolnictwa. Przygotowujące te pieczone kopytka z nadzieniem marchewkowym Koło Aktywnych Kobiet ma już imponujący dorobek kulinarny, który jest ceniony przez smakoszy. - Lublin24.pl", "title": "Przysmaki Łobaczewianek: golasy z kaszy i kakory z ziemniaków i marchwi", "content": "Przysmaki Łobaczewianek: golasy z kaszy i kakory z ziemniaków i marchwi Kakory z Łobaczewa Małego trafiły na Listę Produktów Tradycyjnych prowadzoną przez ministra rolnictwa. Przygotowujące te pieczone kopytka z nadzieniem marchewkowym Koło Aktywnych Kobiet ma już imponujący dorobek kulinarny, który jest ceniony przez smakoszy. Przepis na tę potrawę kresową zdobyła Jolanta Gawryluk, przewodnicząca łobaczewskiego koła, zarazem wiceprzewodnicząca komisji rewizyjnej Rady Gminy w Terespolu, a także pielęgniarka z bialskiego szpitala, która zyskuje olbrzymie poparcie w trwającym właśnie plebiscycie Hipokrates Lubelszczyzny 2019. - Kakory, to potrawa Kresów wschodnich. Jednym z priorytetów naszego koła jest odtwarzanie potraw regionalnych i tradycyjnych z naszego regionu. Przeprowadziłam wywiady etnograficzne z najstarszą mieszkanką z naszej miejscowości oraz z terenu gminy. Dzięki temu pozyskałyśmy najstarsze receptury potraw, które były przygotowywane w dawnych czasach – informuje Jolanta Gawryluk. Od wielu lat to stowarzyszenie z powodzeniem brało udział w Ogólnopolskim Konkursie Nasze Kulinarne Dziedzictwo – Smaki Regionów. Nagradzano je najpierw za potrawy tatarskie: kibiny oraz pieremiacz. W 2017 r. w tymże konkursie kakory zajęły I miejsce. Otrzymały za nie prestiżową nagrodę Perła 2018 podczas Międzynarodowych Targów Polagra Food w Poznaniu. W sierpniu 2018 r. Koło Aktywnych Kobiet z Łobaczewa Małego zdobyło w konkursie Smaki Regionów II nagrodę za łagmana - zupę tatarską i cebulniki – pierogi tatarskie pieczone. Paweł Ochman na swoim blogu kulinarnym Weganon napisał, że kresowe kakory z marchewką stały się hitem Lubelskiego Dziedzictwa Kulinarnego. - Kakory były wystawiane podczas Sielskich Smaków w Warszawie, na Targach Agro Park w Lublinie oraz podczas Narodowej Wystawy Rolniczej w Poznaniu gdzie stoisko nasze odwiedził Prezydent RP Andrzej Duda – wspomina przewodnicząca. Przed kilkoma tygodniami, w maju kakory z Łobaczewa Małego zostały wpisane na Listę Produktów Tradycyjnych prowadzoną przez ministra rolnictwa i rozwoju wsi. Już wcześniej na tej prestiżowej liście ministerialnej znalazły się łobaczewskie golasy z kaszy gryczanej z serem. Gawryluk zapowiada, że w najbliższym czasie jej koło będzie wystawiać nagrodzone specjały 29. czerwca na dorocznej imprezie Kultura bez Granic w Kobylanach.", "url": "https://lublin24.pl/kultura/przysmaki-obaczewianek-golasy-z-kaszy-i-kakory-z-ziemniakow-i-marchwi/hxnHrP4WoW8jowUbDHaj", "category": "lubelskie", "sub_category": "Gotowe dania i potrawy", "phrase": "Golasy z kaszy gryczanej z serem z Łobaczewa Małego"}