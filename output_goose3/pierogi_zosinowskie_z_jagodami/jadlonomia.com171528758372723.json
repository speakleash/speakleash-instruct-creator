{"meta_description": "Blog z roślinnymi przepisami – wolnymi od mięsa, nabiału i produktów pochodzenia zwierzęcego.", "title": "Pierogi z jagodami", "content": "Co roku w jagodowym sezonie kupuję kilka kilogramów jagód i otwieram domową pierogarnię, lepiąc na zapas kilkaset sztuk pierogów. W tym roku postanowiłam zadzwonić po posiłki do mojej przyjaciółki, która pochodzi z Ukrainy i świetnie gotuje. – Wpadnij pomóc lepić pierogi z jagodami! – Ale ja nigdy nie lepiłam żadnych pierogów, nie potrafię… – Żartujesz? To proste, przyjdź i cię nauczę! Przygotowanie pierogów w domu jest bardzo proste, potrzebna jest jednak chwila cierpliwości i dobra organizacja (nie zaszkodzi też kieliszek ulubionego wina). Na początku zorganizujcie dobrze stanowisko pracy i przemyślcie jakie narzędzia będą wam potrzebne: • Robot kuchenny, mikser z hakiem do ciasta drożdżowego lub maszyna do pieczenia chleba: przy ich pomocy szybko wyrobicie ciasto na pierogi, jeśli jednak nie macie żadnego z nich naszykujcie dużą miskę i zagniećcie ciasto ręcznie, nie potrzebujcie na to więcej niż 5 minut. • Stolnica lub mata silikonowa oprószona mąką: to na niej będziecie wałkować ciasto i wykrajać krążki, im większa, tym lepsza. Nie zapomnijcie o wałku! • Dwie duże miski: w jednej wymieszacie jagody, w drugiej schowacie wyrobione ciasto. Jeśli ciasto wyrabialiście w mikserze, to oczywiście śmiało użyjcie misy, w której było wyrobione. • Dwie tace lub deski do krojenia: na jednej będziecie układać surowe pierogi przeznaczone do ugotowania, a na drugiej ugotowane, wyłowione z wody pierogi. Zarówno surowe ciasto, jak i to gorące może się łatwo skleić, dlatego warto układać je w sporej odległości na dużych deskach. • Dwie wilgotne ściereczki: jedną z nich przykryjecie ciasto na pierogi, a drugą surowe pierogi przed gotowaniem. Dzięki temu macie pewność, że ciasto nie wyschnie. • Duży garnek, łyżka cedzakowa oraz woreczki do mrożenia: dwa pierwsze są potrzebne zawsze, a woreczki tylko jeśli planujecie zrobić większą ilość i zamrozić na zimę.", "url": "https://www.jadlonomia.com/przepisy/pierogi-z-jagodami/", "category": "lubelskie", "sub_category": "Gotowe dania i potrawy", "phrase": "Pierogi zosinowskie z jagodami"}