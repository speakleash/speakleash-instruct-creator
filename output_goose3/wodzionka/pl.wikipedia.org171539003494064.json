{"meta_description": "", "title": "Wodzianka – Wikipedia, wolna encyklopedia", "content": "Wodzianka – prosta zupa znana na Śląsku[1] i w Polsce Środkowej[2]. Wodzianka występuje w wielu odmianach, ale w każdej podstawą są chleb i wrzątek. Maciej E. Halbański w swoim Leksykonie sztuki kulinarnej podał następującą definicję wodzianki: zupa przyrządzona z czerstwego chleba pokrajanego w kostkę, zalanego wrzątkiem, z dodatkiem roztartego z solą czosnku i tłuszczu, najlepiej smalcu ze skwarkami [3]. Wodzionka/wodzianka[1][4] (śl. wodźůnka[potrzebny przypis]), inaczej sznelka[1][4] (z niem. schnell = szybko, prędko[4]), snelka[4], kura górnicza[1][4] albo brotzupa (z niem. Brotsuppe)[potrzebny przypis] stanowiła dawniej jedno z podstawowych dań śląskiej kuchni[1]. Wodzionkę przyrządza się z czerstwego chleba, roztartego czosnku, czasem też cebuli i pietruszki, oraz tłuszczu zwierzęcego (masła, smalcu lub słoniny, niekiedy też śmietany)[1]. Dawniej wykorzystywano też łój wołowy lub sadło[4]. Składniki, po rozdrobnieniu, zalewane są wrzątkiem, najczęściej bezpośrednio w naczyniu (talerzu), z którego zupę się spożywa[1]. Współcześnie wodzianka bywa doprawiana przyprawami typu Maggi, co zostało odnotowane w specyfikacji wpisanej na Listę produktów tradycyjnych wodzionki z województwa opolskiego[4]. Popularność wodzionki wiąże się z tradycją niewyrzucania a wykorzystywania każdego czerstwego pieczywa – symbolizowała śląską skromność oraz oszczędność[1]. Była bardzo popularnym daniem, spożywanym na co dzień, o różnych porach dnia, w rodzinach o różnym statusie materialnym[1]. Późną jesienią i zimą jadało się ją często na śniadanie[4]. Była też popularnym daniem postnym[1]. W XIX i na początku XX wieku uchodziła za synonim śląskiej biedy[1]. Śląskie wodzianki wpisane na Listę produktów tradycyjnych prowadzoną przez polskie Ministerstwo Rolnictwa i Rozwoju Wsi: W dniu 15 lipca 2010 roku śląski zespół FEET opublikował w serwisie YouTube utwór zatytułowany „Wodzionka”[5][czy to ważne?]. Klip doczekał się prawie 3,151 mln wyświetleń (stan na 28 grudnia 2023 roku)[6]. Tekst piosenki (po śląsku) zawiera w sobie przepis na przygotowanie zupy[7]. W Polsce Środkowej wodzianka znana była też jako kapłonek[2]. Inne, podobne nazwy to: kapłon (w Łęczyckiem), kapłun (w Łowickiem) i kapłanek (w Łowickiem)[8]. W niektórych regionach Polski nazywana była rosołem na siekierze[2]. W Brzezińskiem zwana była ślepym rosołem względnie rosopitkiem, w Łowickiem i na innych terenach Polski Środkowej rosołkiem lub gapim rosołem[2]. Kapłonek (wodzianka) jest przykładem zup gotowanych z najtańszych i najłatwiej dostępnych składników, popularnych w czasach ogólnie panującej biedy[2]. Był codzienną potrawą jadaną w Polsce Środkowej, często na śniadanie[2]. W czasie postu spożywano wodziankę nieokraszoną słoniną czy skwarkami[2]. 26 stycznia 2009 produkt o nazwie „Kapłonek (wodzianka) z Gałkowa” został wpisany na polską Listę produktów tradycyjnych[2]. Produkt wytwarzany jest w miejscowości Gałków Duży w gminie Koluszki[8]. Była to potrawa ubogich na przednówku, stąd tradycyjna receptura jest skromna[2]. Według oficjalnej charakterystyki „kapłonek (wodzianka) z Gałkowa” jest gęstą, zawiesistą, słodko-kwaśną zupą z czerstwego chleba ze skwarkami[2]. Tradycyjnie gotuje się ją na skórce słoniny, z liściem laurowym, włoszczyzną lub kminkiem[2]. Zastosowanie czerstwego chleba żytniego z dobrze wypieczoną skórką nadaje potrawie charakterystyczny aromat i lekko kwaskowy smak[2]. Dodatkowo zupę zabiela się śmietaną[2]. Potrawę przyprawia się jedynie solą i pieprzem[2]. • None Wodzionka / wodzianka. [w:] Lista produktów tradycyjnych (woj. śląskie) [on-line]. Ministerstwo Rolnictwa i Rozwoju Wsi. [zarchiwizowane z [brak tego adresu] (2017-04-21)]. UWAGA: Celowo podano tu link do strony archiwalnej (z 2017 roku) – zawiera ona więcej informacji oraz zdjęcie. • None Kapłonek (wodzianka) z Gałkowa. [w:] Lista produktów tradycyjnych (woj. łódzkie) [on-line]. Ministerstwo Rolnictwa i Rozwoju Wsi.", "url": "https://pl.wikipedia.org/wiki/Wodzianka", "category": "śląskie", "sub_category": "Gotowe dania i potrawy", "phrase": "Wodzionka / wodzianka"}