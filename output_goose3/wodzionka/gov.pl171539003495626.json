{"meta_description": "Produkt wpisany na listę produktów tradycyjnych w dniu 2007-02-06 w kategorii Gotowe dania i potrawy w woj. opolskim.", "title": "Wodzionka - - Portal Gov.pl", "content": "Szara, dość gęsta zupa, z widocznymi rozmiękczonymi kawałkami chleba i okami tłuszczu (masła lub łoju) albo świeżymi skwarkami Kolor zupy mniej lub bardziej szary (w zależności od gatunku użytego do niej chleba). Na wierzchu widoczne złotawe plamy roztopionego tłuszczu lub jasnobrązowe skwarki świeżo stopionej słoniny. Po zalaniu pokrojonego chleba wrzątkiem zupa robi się gęsta i zawiesista Pachnie czosnkiem, pieprzem i przyprawą maggi (jeżeli ktoś dodaje ją do potrawy). Podczas spożywania wyczuwa się wyraźnie smak chleba, czosnku, soli i pieprzu. Codzienne posiłki naszych pradziadków, dziadków, a nawet rodziców były całkowicie odmienne od tego, co dziś spożywamy. Dawniej podstawą śniadania były zupy – w zależności od zamożności rodziny podawane z omastą lub bez niej. Sędziwi mieszkańcy Śląska, zarówno na Podbeskidziu, Opolszczyźnie, jak i w okolicach Katowic, zwłaszcza z regionów wiejskich, do dziś spożywają wiele z tych prostych potraw. Należy do nich wodzionka (wodzianka) – bardzo smaczna zupa z czerstwego chleba, tłuszczu i wody (nazywana też w niektórych częściach tego regionu snelką // sznelką, tj. szybką zupą – z niem. schnell – szybko, prędko albo po prostu zupą z chleba. W XIX i na początku XX wieku była wręcz synonimem śląskiej biedy, bo nieraz bywała jedynym daniem śniadaniowym, a czasem i całodziennym. Istnieją też przekazy, że dawniej matka nowo narodzonego dziecka, w ciągu sześciu tygodni po jego urodzeniu, musiała spożyć 99 wodzionek. Takie było wówczas zalecenie doświadczonych matek, wywodzące się z ich wierzeń. Wodzionkę zwykle jadało się na śniadanie (zwłaszcza późną jesienią i zimą). Kiedy któreś z dzieci chorowało na anginę, dodawano do zupy zamiast chleba bułkę, dzięki czemu była ona delikatniejsza i łatwiejsza w przełykaniu. Zupy z chleba cieszyły się na Śląsku bardzo dużą popularnością, zwłaszcza dawniej (tj. w XIX i na początku XX wieku), kiedy ludzie byli bardzo biedni i wykorzystywali wszystkie resztki starego chleba. Przyrządzano je na różne sposoby i różnie nazywano. Znana była więc wodzionka // wodzianka (nazywana też snelką albo sznelką), germuszka (nazywana warmuszką albo bermuszką), czy wreszcie zupa z chleba lub zupa chlebowa. Częściej gotowano je w okresie późnej jesieni i zimy, kiedy krowy dawały mniej mleka. Jako tłuszczu do jej okraszenia używano łoju wołowego lub sadła, masła i świeżo stopionej słoniny. Niektórzy dodawali do niej jeszcze śmietany. Zofia Szromba-Rysowa w książce pt. Pożywienie ludności wiejskiej na Śląsku pisze: Z innych polewek na uwagę zasługuje polewka, najczęściej postna, przyrządzana z suchego chleba i czosnku, zwana wodzianką, a w okręgu górniczym określana nadto jako kura górnicza (…). Dodać należy, iż inwencja kulinarna ludności wiejskiej szła w kierunku łączenia mało urozmaiconych produktów oraz w nadawaniu potrawom często określeń ironicznych, jak na przykład chuda Jewa, czy wspomniana wyżej kura górnicza i kurzina, o której mówi się: „kura uciekła a została kurzina”. W starej książce kucharskiej pt. Kuchnia wzorowa (brak strony z rokiem i miejscem wydania, chociaż pisownia i słownictwo wskazują na jej pochodzenie z początku XX wieku) znaleźć można dwa przepisy na zupy, której bazę stanowi pieczywo: zupa z chleba i zupa z pszennej bułki. Licznych poświadczeń tej prostej, ale tradycyjnej na Śląsku potrawy, dostarczyły nie tylko materiały archiwalne z badań terenowych, ale także nowsze i starsze książki kucharskie.", "url": "https://www.gov.pl/web/rolnictwo/wodzionka", "category": "śląskie", "sub_category": "Gotowe dania i potrawy", "phrase": "Wodzionka / wodzianka"}