{"meta_description": "Wodzianka to bardzo prosta i super szybka w przygotowaniu zupa, którą szykujemy z czerstwego pieczywa, wrzątku oraz domowego smalcu ze skwarkami. Zapraszam po bardzo tradycyjny przepis ze śląskiej kuchni.", "title": "Wodzianka", "content": "Zupa wodzianka , to bardzo tradycyjna i super szybka w przygotowaniu zupa. Przepis jest bardzo prosty, ponieważ używamy głównie wrzątku, pieczywa czerstwego oraz tłuszczu. Szklanka ma u mnie pojemność 250 ml. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć zupełnie inną liczbę kalorii niż te, których użyłam ja - w szczególności samo użyte pieczywo. Z podanej ilości składników otrzymasz dwie większe porcje zupy. Zanim zaczniesz szykować wodziankę, polecam najpierw przeczytać cały przepis, by przygotować się odpowiednio wcześniej do kolejnych etapów wykonania. Swoją wodziankę szykuję zazwyczaj ze smalcem wieprzowym ze skwarkami (z gęsi też jest super). Polecam przepis na smalec domowy, który znajdziesz na moim Blogu. W użytym tym razem smalcu pominęłam jabłko. Dałam za to dwa razy więcej cebuli. Tak więc najlepszy będzie smalec ze skwarkami i z cebulą (czosnek też będzie super). Na jedną porcję zupy daję 30 gramów smalcu (solidna, czubata łyżka).  Przygotuj około 120 gramów (mniej lub więcej) czerstwego pieczywa (jedno lub kilkudniowego). Może być to mieszanka różnych chlebów. Dość ciężko jest podać dokładną ilość na dwie porcje zupy, ponieważ każde pieczywo ma inną \"gęstość\". Polecam chleby, które były pieczone na zakwasie. Świetnie smakuje pieczywo żytnie oraz mieszane i pełnoziarniste (ciekawy, lekko kwaśny smak). Czerstwe kawałki/kromki chleba porwij na małe kawałki lub pokrój w kostkę i podziel na dwie porcje (rozdziel do dwóch talerzy).Obie porcje z kawałkami pieczywa zalej wrzątkiem. Ilość wrzątku może być różna. Być może wystarczy niecałe 200 ml, lub też wlejesz pełną szklankę na jedną porcję zupy. Cięższy i bardziej zwarty chleb żytni wchłonie mniej wody, niż np. jasne pieczywo pszenne.Od razu wyłóż też na talerze po około 30 gramów smalcu ze skrawkami oraz posiekany, utarty lub ugnieciony w moździerzu ząbek czosnku (po pół ząbka na talerz). Na porcję dodaj po szczypcie soli oraz odrobinę świeżo mielonego pieprzu. Porady: Do wrzątku można też dodać troszkę kminku (mielony lub w całości) lub przyprawę w płynie Maggi.", "url": "https://aniagotuje.pl/przepis/wodzianka", "category": "śląskie", "sub_category": "Gotowe dania i potrawy", "phrase": "Wodzionka / wodzianka"}