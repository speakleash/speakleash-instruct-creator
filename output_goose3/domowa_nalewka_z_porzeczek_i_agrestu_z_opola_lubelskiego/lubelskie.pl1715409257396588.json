{"meta_description": "", "title": "Dwieście lubelskich produktów na 100-lecie odzyskania niepodległości! – Urząd Marszałkowski Województwa Lubelskiego w Lublinie", "content": "Mamy nowy rekord na ogólnopolskiej Liście Produktów Tradycyjnych. W rejestrze obejmującym obecnie ponad 1,8 tys. polskich smakołyków produkowanych lokalnie od co najmniej 25 lat, pojawił się 200. wpis z województwa lubelskiego, ser w popiele „Popiołek z Krupego”. Splot wydarzeń, a przede wszystkim aktywność mieszkańców regionu zgłaszających swoje propozycje do wpisu sprawiły, że na 100-lecie odzyskania przez Polskę niepodległości rozpoczynamy zapisy do trzeciej już setki lubelskiego segmentu Listy! Warto dodać, że nasze frykasy zajmują coraz więcej miejsca w tym ogólnopolskim spisie (już ponad 11%). Dzięki temu o lubelskim dziedzictwie kulinarnym, a przez to i o miejscach związanych z zarejestrowanymi specjałami, robi się coraz głośniej. – Cieszy mnie bardzo, że możemy zaliczać się do ścisłej elity regionów najlepiej dbających o smaczny wizerunek lubelskiej przedsiębiorczości, bo właśnie w takich kategoriach należy rozpatrywać nasze starania – przekonuje Grzegorz Kapusta, wicemarszałek województwa. – Chodzi o to, by nie tylko wzbudzać zainteresowanie konsumentów kulinarną sukcesją regionu, ale i dzięki temu dawać impuls do rozwijania opartej na niej produkcji. Lubelskie jest przecież skarbnicą płodów rolnych, z których powstaje najwyższej jakości żywność. Warto się tym chwalić i promować ten potencjał. I to właśnie czyni samorząd województwa, widząc w lubelskiej kuchni także wyborny produkt turystyczny – dodaje wicemarszałek. Na Liście promujemy już wiele przysmaków będących w ofercie okręgowych spółdzielni mleczarskich, cukierni, piekarni ale także kół gospodyń wiejskich i pracowni kulinariów regionalnych. Coraz więcej takich specjałów gości też na półkach sklepowych. Przypomnijmy, że na LPT można zgłosić produkty, potrawy lub przetwory charakterystyczne dla danego regionu, powiatu czy gminy, które są tam wytwarzane od co najmniej 25 lat. Na Liście mamy już 46 gotowych dań i potraw oraz 44 wyroby piekarnicze i cukiernicze. Sporo tu także napojów (33) i produktów mięsnych (29). Oprócz tego nasz region promują warzywa i owoce (17), wyroby mleczne (12), miody (8), oleje i tłuszcze (6) oraz produkty z ryb (5). Najnowszymi lubelskimi specjałami zarejestrowanymi przez ministra są – oprócz wspomnianego sera w popiele z Krupego, także: maślanka naturalna z Bychawy, golasy z kaszy gryczanej z serem z Łobaczewa Małego, chełmski makaron jajeczny, herbatka różana z ziołami z Wandalina oraz domowa nalewka z porzeczek i agrestu z Opola Lubelskiego. Z takiego menu można zrobić prawdziwą ucztę! I my to robimy. Lubelskich smakołyków wpisanych na Listę Produktów Tradycyjnych można skosztować podczas organizowanych przez Urząd Marszałkowski wydarzeń o charakterze kulinarnym. Na najbliższe degustacje zapraszamy 26 i 27 maja do Bychawy (festiwal „Na kulinarnym szlaku wschodniej Polski”), 5 sierpnia do Stężycy (festiwal „W krainie lubelskich ryb”) oraz 11 sierpnia do Nałęczowa (finał regionalnego etapu konkursu „Nasze Kulinarne Dziedzictwo – Smaki Regionów”).", "url": "https://www.lubelskie.pl/aktualnosci-rolnictwo-i-srodowisko/dwiescie-lubelskich-produktow-na-100-lecie-odzyskania-niepodleglosci/", "category": "lubelskie", "sub_category": "Napoje (alkoholowe i bezalkoholowe)", "phrase": "Domowa nalewka z porzeczek i agrestu z Opola Lubelskiego"}