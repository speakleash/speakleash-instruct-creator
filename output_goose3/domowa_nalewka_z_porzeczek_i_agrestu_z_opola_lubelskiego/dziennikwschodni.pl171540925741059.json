{"meta_description": "Już niebawem miasto będzie mieć swoje produkty tradycyjne. Pięć wniosków już prawie jest gotowych. Cztery dotyczą produktów miejscowej mleczarni, jeden nalewki.", "title": "Opole Lubelskie będzie mieć swoje produkty tradycyjne. Nalewka i nabiał", "content": "Od kilku miesięcy pracownicy Lokalnej Grupy Działania zbierają materiał etnograficzny dotyczący czterech produktów Okręgowej Spółdzielni Mleczarskiej w Opolu Lubelskim oraz nalewki robionej według rodzinnej receptury. – Przeprowadziliśmy już ponad 20 wywiadów z byłymi pracownikami spółdzielni. Przepytaliśmy też starszych mieszkańców Opola, którzy od lat kupują produkty mleczarskie z Opola. Ten materiał to niezbędny element wniosku o wpisanie produktów na listę produktów tradycyjnych – mówi Agata Domżał, szefowa Lokalnej Grupy Działania „Owocowy Szlak”. O ten certyfikat ubiega się mleko, twaróg półtłusty oraz maślanka i kefir nadwiślańskie od lat wytwarzane w OSM Opole Lubelskie. - Jesteśmy lokalną mleczarnią. Swoją przyszłość na rynku chcemy budować w oparciu o nasze produkty naturalne, bez dodatku konserwantów, wytwarzane na bazie surowca pozyskiwanego od naszych rolników, według tych samych procedur od lat – mówi Wiesława Kiełbasa, wiceprezes spółdzielni. – Tę niszę na rynku chcemy zagospodarować. Nie interesują nas dostawy do dużych sieci – dodaje. Nie tylko nabiał z Opola Lubelskiego będzie ubiegać się o wpisanie na listę produktów tradycyjnych. – Przygotowuje także wniosek dla nalewki przeczkowo-agrestowej wytwarzanej przez Marcina Koniarza. Recepturę tej nalewki przekazują sobie członkowie tej rodziny od kilku pokoleń. Poza walorami smakowymi, nalewka ma także wybitne własności zdrowotne. 82-letni pan Marian Koniarz, senior rodu, do dziś nie zażywa żadnych leków. Codziennie raczy się 50 gramami nalewki, która była wielokrotnie nagradzana na turniejach w całym kraju – dodaje Agata Domżał. Produkt tradycyjny jest chroniony prawem polskim i unijnym, wytwarzany z tradycyjnych surowców, posiadający tradycyjny skład lub sposób produkcji. – Dlatego właśnie prowadzimy badania etnograficzne oraz robimy kwerendę w spółdzielczych archiwach, aby udowodnić, że od 25 lat nie zmieniła się receptura wytwarzania tych produktów. W tym miesiącu powinniśmy złożyć wniosek do Urzędu Marszałkowskiego w Lublinie – dodaje Agata Domżał. Urząd po zbadaniu tych wniosków oraz wizji lokalnej, skieruje je z kolei do Ministerstwa Rolnictwa, które wpisze te wyroby na Listę Produktów Tradycyjnych. Powinno to się stać jeszcze w tym roku.", "url": "https://www.dziennikwschodni.pl/opole-lubelskie/opole-lubelskie-bedzie-miec-swoje-produkty-tradycyjne-nalewka-i-nabial,n,1000185602.html", "category": "lubelskie", "sub_category": "Napoje (alkoholowe i bezalkoholowe)", "phrase": "Domowa nalewka z porzeczek i agrestu z Opola Lubelskiego"}