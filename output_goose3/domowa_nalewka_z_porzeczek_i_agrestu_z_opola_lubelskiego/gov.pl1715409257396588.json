{"meta_description": "Produkt wpisany na listę produktów tradycyjnych w dniu 2018-05-15\nW kategorii Napoje\nW województwie woj. lubelskim", "title": "Domowa nalewka z porzeczek i agrestu z Opola Lubelskiego - - Portal Gov.pl", "content": "Przyjmuje kształt naczynia, w którym się znajduje. W zależności od naczynia, w którym się znajduje. Historia nalewek sięga wczesnego średniowiecza, kiedy to alchemicy w swoich pracowniach z miododajnej cieczy wydzielanej przez rosiczki sporządzali lecznicze maceraty, zwane rossolisami. Z czasem zaczęli dodawać do maceratu zioła i kwiaty. Tak powstały pierwsze nalewki, a ich produkcja przez wiele lat pozostawała tajemnicą. Moda na nalewki dotarła do Polski wraz z Henrykiem Walezym. Jako pierwsi zaczęli je wyrabiać zakonnicy z ziół uprawianych w przyklasztornych zielnikach. Z zakonów lecznicze benedyktynki, miętówki i inne nalewki trafiały na plebanie i dwory. Również w bogatych domach szlachty zaczęto propagować tradycję ich wytwarzania i podawania do mięs oraz deserów. Z czasem nalewki zaczęto wytwarzać prawie w każdym domu z dostępnych surowców, takich jak: owoce, jałowiec, orzechy, mięta, anyż, czosnek lub dziki bez. Agrest i porzeczka były uprawiane w przydomowych ogródkach, a ich dojrzewające w słońcu owoce stały się inspiracją do wykorzystania ich do wyrobu nalewek. Domowa nalewka z porzeczek i agrestu jest słodko-kwaskowata w smaku, z wyraźną korzenną nutą. Zawiera 40% alkoholu. Wyróżnia ją intensywny, purpurowo-czerwony kolor. Sekret jej smaku wiąże się z poszczególnymi etapami jej produkcji. Staropolska nalewka ma też swoje święto. Co roku, w maju w Jakubicach oraz w Kazimierzu Dolnym, odbywa się Ogólnopolski Konkurs Nalewek Kresowych organizowany przez Kresową Akademię Smaku w Kazimierzu Dolnym.", "url": "https://www.gov.pl/web/rolnictwo/domowa-nalewka-z-porzeczek-i-agrestu-z-opola-lubelskiego", "category": "lubelskie", "sub_category": "Napoje (alkoholowe i bezalkoholowe)", "phrase": "Domowa nalewka z porzeczek i agrestu z Opola Lubelskiego"}