{"meta_description": "", "title": "ARCHIWUM. Szczecin. Imprezy. 7-8.05.2011. Piknik nad Odrą – Kierunek Szczecin ➫ Dobry Kierunek!", "content": "W weekend 7-8 maja 2011 na Wałach Chrobrego odbędzie się Piknik nad Odrą – impreza promująca turystykę, rekreację i dobrą kuchnię. W tym roku krajem partnerskim Pikniku zostały Niemcy, reprezentowane przez Niemiecką Centralę Turystyki (DZT). Najważniejszą częścią Pikniku nad Odrą są Targi Turystyczne Market Tour. W tym roku odbywa się jubileuszowa, dwudziesta edycja targów. Impreza od lat plasuje się w czołówce najliczniej odwiedzanych targów turystycznych w Polsce. Stoiska targowe utworzą dwie aleje z prezentacjami ofert turystycznych gmin i regionów Polski i Niemiec, biur podróży, hoteli, ośrodków wypoczynkowych, rekreacyjnych, sanatoryjnych. Wśród wystawców obecni będą przedstawiciele, m.in. oceanarium w Stralsund, ogrodu zoologicznego Tierpark, parku narodowego Nationalpark-Zentrum Sassnitz z Niemiec. Na targach stanie autokar Polskiej Organizacji Turystycznej promujący turystyczne atrakcje Polski. Odwiedzający otrzymają broszury z najciekawszymi miejscami kraju, mapy poszczególnych regionów, a także informację o produktach turystycznych certyfikowanych przez Polską Organizację Turystyczną. W autokarze będzie można obejrzeć filmy promocyjne o atrakcjach turystycznych Polski oraz wziąć udziału w konkursach. Sporą atrakcją dla zwiedzających będzie balon sportowy promujący polską kandydaturę w światowym konkursie Fundacji „New7Wonders” na 7 nowych cudów Natury. Polskim finalistą konkursu są Mazury, obok takich miejsc jak Wielka Rafa Koralowa, Wezuwiusza, Wielkiego Kanionu Kolorado. Od kilku lat w centralnym punkcie imprezy stawiany jest gar o pojemności 3.800 litrów, w którym przyrządzane jest 2.500 litrów potrawy.  W sobotni poranek 7 maja kucharze Teatru Kulinarnego Krzysztofa Górskiego rozpoczną kilkugodzinne Wielkie Gotowanie dla 10.000 osób. Piknik Nad Odrą 2011 został wybrany przez Ministerstwo Rolnictwa i Rozwoju Wsi jako wydarzenie, podczas którego odbędzie się trzecia edycja prezentacji promujących dziedzictwo kulinarne polskich regionów wpisane na Listę Produktów Tradycyjnych. Dzięki temu szczecinianie i goście Pikniku – nie wyjeżdżając z miasta – odbędą kulinarną podróż w różne części Polski i przypomną sobie smaki z rodzinnych stron lub odkryją je po raz pierwszy. Na balkonie przy Wałach Chrobrego, na stoiskach specjalnie utworzonej alei, producenci z całej Polski pokażą jak powstają tradycyjne produkty najlepszej jakości, podadzą je do spróbowania i wystawią na sprzedaż takie specjały jak Piernikowe Chatki znad Mrogi, Nadwarciański Chrzan Po Staropolsku, Kwas Chlebowy, Ogórki Kwaszone Spod Wielunia, Krajanki, Kołocz Śląski, Kapusta Kiszona z Bobrowy, Sękacz Mazurski i wiele innych. Organizatorami wydarzenia są Urząd Marszałkowski Województwa Zachodniopomorskiego oraz Ministerstwo Rolnictwa i Rozwoju Wsi. Kolejnym wydarzeniem Pikniku nad Odrą będą 7. Targi Żywności i Produktów Ekologicznych Organic, które w tym roku przenosząc się z hal Międzynarodowych Targów Szczecińskich obędą się w plenerze – na Wałach Chrobrego. Organic to okazja do spotkania z producentami żywności z województwa zachodniopomorskiego, Polski, Litwy i Szwecji. Można będzie zakupić ekologiczną żywność, rękodzieło wykonane z produktów naturalnych. Tradycyjnie na scenie odbywać się będą występy muzyczne i taneczne. Gwiazdami sobotniego wieczoru będą Magda Durecka, Maciej Molęda, Michał Gielniak. Natomiast przez oba dni Pikniku nad Odrą będzie można odbyć podróż muzyczną w różne zakątki Polski dzięki występom gminnych zespołów wokalno-tanecznych m.in. studenckiego zespołu pieśni i tańca Katowice, Barlineckiego Ośrodka Kultury, Zespołu Grazioso z Maszewa. Dla najmłodszych uczestników Pikniku nad Odrą aktorzy Teatru Polskiego przygotowali program „Ekologia na wesoło”. Także na scenie odbywać się będą konkursy z atrakcyjnymi nagrodami. Tuż przy Odrze powstanie alejka stoisk z kolorowymi zabawkami, pamiątkami, wyrobami artystycznymi, gastronomią oraz atrakcjami dla dzieci – wesołym miasteczkiem, dmuchanymi zamkami, kolejką – tyrolką. W trakcie Pikniku nad Odrą na wodzie odbędą się Regaty Wioślarskie Ósemek Uczelnianych organizowane przez Akademicki Związek Sportowy Organizacja Środowiskowa w Szczecinie. Będzie to 41 edycja Regat. Wezmą w niej udział Ósemki Uczelniane: Akademii Morskiej w Szczecinie, Zachodniopomorskiego Uniwersytetu Technologicznego, Uniwersytetu Szczecińskiego, Pomorskiego Uniwersytetu Medycznego.", "url": "https://www.kierunek.szczecin.pl/szczecin-informacje/szczecin-imprezy-7-8-05-2011-piknik-nad-odra/", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kiszona z Bobrowy "}