{"meta_description": "", "title": "GAWĘDY PANA ANTONIEGO", "content": "\"Zasady ogólne 1. Nie ma łowiectwa bez hodowli. Kto nie przeprowadza w łowisku zabiegów hodowlanych, ograniczając swą rolę do eksploatowania zwierzostanu, nie jest myśliwym, lecz szkodnikiem uszczuplającym bogactwo narodowe. 2. a) Kto mając prawo strzelania zwierzyny płowej czy czarnej strzela bez wyjątku do każdej napotkanej sztuki, nie bacząc, że jest to sztuka przyszłościowa, cenny dla łowiska reproduktor albo matka od młodych, nie różni się niczym od zwykłego kłusownika i zasługuje na wykluczenie z szeregów PZŁ. b) Kto przestępstwo to popełnia z chęci zysku tym bardziej zasługuje na wykluczenie z szeregów PZŁ. 3. a)Kto poluje w sposób niebezpieczny dla otoczenia, chociażby to nie powodowało natychmiast nieszczęśliwego wypadku, powinien zostać z polowania usunięty. b) Kto czyni to stale i systematycznie, powinien mieć odebrane pozwolenie na broń.\" Znaczenie napisu na kapliczce przydrożnej w Markocinie:  U góry znajduje się skrót IHS, co oznacza imię \"Jezus\" (jest to zestawienie pierwszych trzech wielkich liter w języku greckim, składających się na imię Zbawiciela: \"IHS [OYC]\").  Poniżej widzimy graficzny skrót od imienia \"Maryja\" (w łacińskiej formie jako \"Maria\").  Wiele natrudziłem się, żeby wyjaśnić napis poniżej umieszczony. Moja hipoteza jest taka, że mamy tu do czynienia z dwiema osobami o tym samym nazwisku (\"KNOF\") (w pierwszym przypadku tego \"N\" nie widać wyraźnie, ale mam wrażenie, że częściowo zatarła się kreska przy \"N\"). Poza tym są dwa imiona. Pierwsze to \"IAN\" (dziwi tylko, dlaczego jest odwrócone \"N\", skoro dalej autor pisze je normalnie). Problemem jest drugie imię. Wydaje mi się, ale to tylko moja hipoteza, że jest to nieudolnie napisane \"TONJ\"' (\"Toni\" - skrót od \"Antoni\"). Zdrobnienie może wskazywać na to , że mamy do czynienia z młodym chłopakiem. Poza tym nazwisko oraz imiona sugerują osoby o niemieckojęzycznym pochodzeniu ( \"IAN\", a nie \"JAN\"; \"TONJ\", a nie \"ANTONI\".  Początkowo trzecie słowo zidentyfikowałem jako \"JONJ\" (\"Joni\", czyli \"[z] Jani\" - tak na [Kościelną] Janię mówią nieraz starsi mieszkańcy Skórcza ) i to mogłoby oznaczać, że \"JAN KNOF\" pochodził z tej wioski (co lokalizacyjnie byłoby możliwe), ale potem ten trop zarzuciłem, ze względu na duże różnice w zapisie między ewentualnym pierwszym \"J\" a ostatnim \"J\".  Zastanawiająca jest też data 1864. W pierwszym momencie automatyczne skojarzyłem ją z powstaniem styczniowym. No ale przecież nasze tereny były nie pod rosyjskim, lecz pod pruskim zaborem. Czy jednak istnieje jakieś powiązanie? Nie wiem. Trzeba by zapytać historyków lub znać dobrze historię tych ziem, a ja ją dopiero poznaję.  Mam też wątpliwość co do prawidłowego brzmienia nazwiska \"KNOF\". Ze sposobu pisania można wnioskować, że autorem napisu jest jakiś amator (może osoba nieznająca dobrze liter, stąd choćby błąd w odwróconym \"N\"). Moja hipoteza wygląda następująco: autor napisał nazwisko tak, jak je wymawiano i jak je znał ze słuchu, a powinno to być w zapisie \"KNOPF\" lub, co jest bardziej prawdopodobne, \"KNOFF\". Oba nazwiska spotyka się w języku niemieckim dość często. Może ślad jakiś byłby w księgach chrzcielnych parafii w Osieku?  Tyle udało mi się odszyfrować i są to tylko moje przypuszczenia. Jeśli będzie Pan miał jakieś dodatkowe informacje na ten temat, to prosiłbym o ich przekazanie (bo sprawa mnie dość mocno zainteresowała). Pozdrawiam  ks. Wojciech Kardyś Cóż, trzeba jechać do tej przechwalonej Joni na Hubertusa. Obwód ten kojarzy mi się z tym, że jak zaczynałem polować to był on tylko dla elity koła. Wiązało się to z tym, że zwierzyna faktycznie występowała miała ona doskonały żer na polach państwowych majątków ziemskich i spółdzielczych. Na szkody na polach tych gospodarstw patrzono łaskawym okiem. Dla nas pospolitych myśliwych to były słabsze obwody i tym trzeba było się zadowolić - ale to jest już historia i można tylko powspominać. Co prawda uczestniczyło się w polowaniach zbiorowych. Szczególnie dotyczyło to ratowania planu.  Jechałem z duszą na ramieniu, czy będzie kolega Władysław Pietras , który miał mieć wręczony medal, którego nie mógł odebrać na walnym zebraniu. Zbiórka była przy remizie OSP w Bukowinach, gdzie w świetlicy miała się odbyć msza święta. Co prawda nie byłem zwolennikiem odbywania jej w Bukowinach gdyż uważam, że w kościele w Lalkowach było by lepiej, ale w ramach demokracji przepadła moja koncepcja i pozostało w skryciu odbyć mszę. Dotychczas tylko dwukrotnie w kościele w Kasparusie i raz w Barłożnie mogli nas oglądać, a tak to tylko coś w rodzaju mszy partyzanckiej. Na miejscu byli już koledzy myśliwi i przystąpiliśmy do ceremonii. Cały czas towarzyszył nam sztandar koła.  Pierwszym punktem była dekoracja Medalem Zasługi Łowieckiej Brązowym kolegi Władysława Pietrasa. Ręce mi się trzęsły, gdyż muszę powiedzieć, że to jest najstarszy członek PZŁ w kole. Do PZŁ wstąpił w roku 1949, kiedy ja miałem rok. Co prawda jako dzieciak zapolowałem z kolegą Władysławem na dzika w leśnictwie Lasek, gdzie ojciec był leśniczym. Wtedy zobaczyłem co znaczą wyszkolone psy. Ja wskazałem koledze Władkowi gdzie leży w młodniku pojedynek, a psy wycisnęły go na drogę na strzał. Był to potężny dzik. Po przyjęciu breneki czmychnął w zagajnik. Psy go wypchnęły. Ponownie przyjął kulę, a dopiero trzecia kula na drodze do Skórcza położyła go. Nigdy nie myślałem, że mi przyjdzie odznaczać kolegę Władka. Skwituję to słowami: lepiej późno niż wcale. Myślę że ci, co będą czytać wiedzą o co chodzi. Muszę dodać, że zrobiło na mnie wrażenie podziękowanie kolegi Władka za odznaczenie.  Dla dwóch młodych myśliwych było również ważne wydarzenie - ślubowanie. Tego zaszczytu dostąpili koledzy Dworakowski Daniel i Kukliński Sławomir. Kolega Daniel Dworakowski przed przyjęciem na staż był nieznany, ale dał się poznać jako osoba oddana łowiectwu. Natomiast kolega Sławek był znany jako syn i brat polujących w kole Kuklińskich. Znałem go, jak był małym dzieckiem, a teraz już jest ojcem - jak ten czas leci. A propos nazwiska0 Kukliński, to kolega prezes Józef mówił często: \"Gdzie spojrzę to widzę 'Kuklinię'\". Teraz mu się będzie troić.  Następnie udaliśmy się na mszę świętą celebrowaną przez proboszcza z Lalków. W darze od koła przekazaliśmy proboszczowi ampułki do wina i wody z tacką, na której przytwierdzony został przez kolegę Piotra Radomskiego znaczek koła i poroże rogacza, które przekazał kolega Eugeniusz Pior. Podziękowałem proboszczowi za odprawienie mszy i liturgię.  Kolega łowczy Henryk omówił warunki bezpieczeństwa i podał na jakie gatunki zwierzyny polujemy. Z uwagi na to, że sporo było kolegów, polowaliśmy w dwie grupy. Mi przypadła grupa pod kierownictwem podłowczego kolegi Wojciecha. Na pierwszym pędzeniu przypadło mi stanowisko przy asfalcie. Stałem z kolegą Władkiem i wspominaliśmy stare czasy. Przyszła do nas koza i jeden z naganiaczy. Następne mioty też nie przyniosły efektu. Było pokojowo. Druga grupa to samo. Co prawda widziane były jelenie, daniele, lisy, ale święty Hubert nie dażył. Nie wiem dla czego. Być może wymaga od nas trochę pokory.  Jeszcze tylko zbiórka, podsumowanie i następuje biesiada.  Na tym kończę opis Hubertusa na Joni. Do zobaczenia w roku 2013. Do tych wypocin dodajemy zdjęcia wykonane przez kolegę stażystę Pawła Szredera. Artykuł ten ukazuje się z opóźnieniem nie z mej winy lecz z uwagi na otrzymanie płytki z zdjęciami w dniu 23 grudnia 2012 roku. 06 listopada 2010 - obchody św. Huberta   Dzień, jak zwykle o tej porze, zapowiadał się pochmurnie. Pomimo przelotnego deszczu + 7 stopni ciepła dawało przyjemny efekt przebywania na świeżym powietrzu. W tym dniu wielu z nas udało się do wsi Kasparus, gdzie miał się odbyć Hubertus. Ta położona w Borach Tucholskich wieś w okresie jesiennym i zimowym jest wsią spokojną. Życie tu toczy się w ciszy i spokoju. Na zbiórce przy strażnicy OSP Kasparus stawiło się 30 myśliwych i jeden stażysta. O godzinie 8,15 sygnałem trąbki myśliwskiej w wykonaniu kol. Tadeusza Wentowskiego rozpoczęła się uroczystość. Z uwagi na opady deszczu nie odbyła się ona na pobliskim boisku, lecz w świetlicy strażnicy.  Prezes koła kol. Antoni Chyła złożył koledze Andrzejowi Lipce - przewodniczącemu tradycji , etyki i zwyczajów łowieckich Okręgowej Rady Łowieckiej PZŁ w Gdańsku - meldunek o gotowości członków i stażysty do uroczystości z okazji dekoracji koła i kolegów myśliwych odznaczeniami. Odczytany został akt nadania KŁ \"Łoś\" najwyższego odznaczenia łowieckiego - Złomu. Do dekoracji wystąpił poczet sztandarowy. Jego skład stanowili jak zawsze: dowódca pocztu kol. Krzysztof Walkowski, sztandarowy kol. Krzysztof Bąkowski i asystujący kol. Waldemar Kukliński. Dekoracji sztandaru dokonał kol. Andrzej Lipka. Ucałował płat sztandaru. Podobnie uczynił kol Antoni Chyła.  Następnie odczytano akt nadania odznaczeń łowieckich srebrnym medalem kol. Kazimierza Maleckiego i Mariana Kuźmy, brązowym medalem kolegów: Waldemara Kuklińskiego, Eugeniusz Piora i Henryka Klosa. Aktu dekoracji dokonał kol. Andrzej Lipka w asyście kol. Antoniego Chyła i Wojciecha Furgalskiego - członka zarządu koła, któremu w udziale przypadło trzymanie tacy z odznaczeniami.  Kol. Andrzej Lipka pogratulował odznaczeń, szczególnie \"Złomu\". Wskazał na wielki dorobek naszego koła na rzecz łowiectwa. Prezes koła kol. Antoni Chyła podziękował za odznaczenia. Zauważył, że nadanie tak wysokiego odznaczenia kołu zobowiązuje do jeszcze większej pracy na rzecz polskiego łowiectwa. Poinformował, że z uwagi na swą chorobę nie są obecni: kol. Marek Gorski prezes OR PZŁ w Gdańsku i kol. Jerzy Wojciechowski członek Kapituły Odznaczeń Łowieckich NRŁ, który zawsze gościł u nas na uroczystościach. Starosta starogardzki kol. Leszek Burczyk, zastępca nadleśniczego kol. Mariusz Krysiak, leśniczowie Tadeusz Orzłowski i Piotr Fijałkowski również usprawiedliwili swoją nieobecność na tej uroczystości.  Miłym akcentem było ślubowanie kol. Jana Hinca, którego opiekunem był kol. Marcin Szulist. Akt ślubowania przyjął w asyście sztandaru kol. Andrzej Lipka. Zarówno on, jak i Jan Hinca otrzymali na pamiątkę znaczki koła. Kolega Wentowski uświetnił tą uroczystość grając na sygnałówce.  Po części oficjalnej dalsze przewodnictwo objął kol. Henryk Muchowski - łowczy koła, który zapoznał nas z przebiegiem polowania i planowanej biesiady.  W szyku, z rozwiniętym sztandarem przemaszerowaliśmy przez wieś do kościoła pod wezwaniem św. Józefa. Przed świątynią powitał nas proboszcz ks. Krzysztof Jakubek, który wprowadził nas do środka. Wnętrze tej świątyni od poprzedniego Hubertusa wypiękniało. Nowa posadzka, wystrój ołtarza - to świadczy o dobrym pasterzu. Liturgia Mszy świętej miała uroczystą oprawę. Grał i śpiewał organista z Wdy pan Stanisław Szweda, który przybył na prośbę ks. Jakubka. W pięknej homilii proboszcz wskazał na wielki dorobek polskiego łowiectwa dla przyrody. Podziękował za podarowaną stułę odczytując wyhaftowany przez darczyńców napis. Przy okazji wspomniał dar naszego koła z 2007 roku - puszkę do komunikantów. W czasie mszy kol. Tadeusz Wentowski również grał na sygnałówce. Prezes - kol. Antoni Chyła podziękował proboszczowi za mszę i wygłoszoną homilię. Wspomniał że Kasparus to wieś, która wpisała się w karty historii polskości poprzez strajk szkolny o mowę polską. Wspomniał o pobycie w tej wsi biskupa ordynariusza diecezji chełmińskiej Stanisława Okoniewskiego, który położył duże zasługi w utrwalaniu polskości na Pomorzu, o proboszczu tej parafii Marianie Felchnerowskim, który zginął rozstrzelany przez okupanta 10.11.1939 roku w lesie Zajączek koło Skórcza, o obecności w roku 1946 szwadronu pod dowództwem ppor. Zdzisława Badochy ps. \"Żelazny\" ze zgrupowania 5 wileńskiej brygady AK. Prezes wręczył na pamiątkę proboszczowi również znaczek koła. Drugi taki otrzymał pan organista. Z relacji kolegów myśliwych wynikało, że cała Msza św. wywarła na nich ogromne wrażenie.  Po mszy myśliwymi i nagonką zajęli się prowadzący kol. Henryk Muchowski - łowczy i jego pomocnik kol. Krzysztof Walkowski - strażnik łowieckich. Poprowadzili nas w knieję, gdzie w sumie były wzięte trzy mioty w uroczyskach \"Ostoja\", \"Babskie\" i \"Transformator\". Tym razem Hubert nie darzył. Widziane były jelenie, lecz stare licówki wiedziały jak wyprowadzić chmary nie na linię myśliwych. W trakcie pobytu w łowisku koledzy mogli namacalnie zobaczyć obecność bobrów. Tam, gdzie trzy lata temu można było przejść suchą nogą, dziś jest bagno. Trudno, taka jest kolej rzeczy w związku z wprowadzeniem bobrów i ich rozprzestrzenianiem. Kiedyś tylko mieliśmy uroczysko \"Bobrowe\" za wsią Wda, a teraz mamy jedno i drugie. W łowisku poruszaliśmy się samochodami kolegów myśliwych i ciągnikiem koła którym kierowanym przez kol. Józef Gawrzyjała - sympatyka łowiectwa.  Na zbiórce po polowaniu łowczy kol. Henryk Muchowski podsumował łowy. Medal króla polowania wręczył kol. Andrzejowi Lipce. Pomimo że nic nie padło, to będzie dla kolegi pamiątka z pobytu na tym polowaniu. Jeszcze ostatni sygnał na sygnałówce i wspólna fotografia. O wykonywanie zdjęć zadbał stażysta kol. Patryk Szulist, któremu staż kończy się w dniu 7 listopada br.  Udaliśmy się na biesiadę, gdzie przy kominku czekali członkowie rodzin oraz nakryte stoły. Biesiada przebiegała w miłej atmosferze. Wznoszono toasty za zdrowie gościa, odznaczonych, za pomyślność koła. Jak zwykle wspominaliśmy nasze przygody łowieckie, kolegów którzy odeszli do Krainy Wiecznych Łowów.  Podaję również fakt, że zarówno mi jak i zacnemu gościowi kol. Andrzejowi Lipce przypadło siedzieć przy kominku, który bardzo grzał w plecy, co można by odebrać jako wielką troskę o nasze zdrowie lub szybkie opuszczenie biesiady - ale to zostawiam osądowi kolegów. :)  Ci, którzy ze względu na pogodę nie przybyli na Hubertusa niech żałują, gdyż uroczystość odznaczenia koła Złomem bywa tylko raz. Tym samym nie będą mogli wspominać jak to było na Hubertusie 2010 w Kasparusie, a szkoda!", "url": "http://los-skorcz.prv.pl/menu/aktualnosci/gawedy_antoniego.html", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kiszona z Bobrowy "}