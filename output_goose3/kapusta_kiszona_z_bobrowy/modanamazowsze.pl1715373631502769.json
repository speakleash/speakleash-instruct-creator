{"meta_description": "Odkryj największe atrakcje turystyczne i Warszawy i Mazowsza. Weź udział w najciekawszych wydarzeniach.", "title": "GOSPODARSTWO AGROTURYSTYCZNE DOLINA BOBRÓW", "content": "Codzienne wstawanie o godzinie 5:00 żeby o 8:00 stawić się do pracy w Warszawie. Potem powrót o 20:00 do domu. Jak długo tak można? Takie pytania zadawała sobie pani Ania, która drogę do swojej warszawskiej kariery zaczynała każdego dnia w Wólce Dłużewskiej. Pewnego dnia postanowiła zmienić zawodowe życie o 180 stopni – i tak powstało Gospodarstwo Agroturystyczne Dolina Bobrów. Tutaj Pani Ania też wstaje codziennie rano, ale żeby narwać świeżych sałat na śniadanie dla turystów. My odwiedzamy ją w środku lata. Plony w przydomowym ogródku dojrzewają. Jest bób, są sałaty i ogórki. Naszą gospodynię pytamy o możliwość skosztowania lokalnych smakołyków, a ona zaprasza nas do starej chaty, w której mieszkali jej dziadkowie, gdzie dziś mieści się jej żywy skansen lokalnych tradycji. Tam pokazuje nam ser twarogowy, który wczoraj przygotowała na warsztatach wspólnie z letnikami. W oknie chaty stoją gliniane garnce, w których kiszą się ogórki z ogródka pani Ani. „Tu jest wspaniale!” – mówimy. Pani Ania odpowiada, że wspaniale to by było, gdybyśmy jeszcze mieli świeży chleb (wskazuje na duży kuchenny piec kaflowy), no i masło zrobione na miejscu (w drewnianej maselnicy, która leży w kącie chaty). A my i tak wiemy, że to mały, kulinarny raj na Mazowszu. Pani Ania Michalak pieczołowicie kultywuje kulturę swoich dziadków i pradziadków. W oryginalnym drewnianym domu przodków pani Ani możemy zobaczyć krosna, stroje ludowe, kuchnie i domowe sprzęty sprzed lat. W gospodarstwie Dolina Bobrów można zapoznać się z kulturą kołbielską. Region ten to miejsce wyjątkowo bogatego folkloru: wycinankarstwa, charakterystycznych strojów ludowych i typowego dla tego obszaru budownictwa drewnianego. Dojazd:  Na skrzyżowaniu drogi w miejscowości Wólka Dłużewska należy wjechać w polną drogę prowadzącą na wschód. Po około 600 m po lewej jak i po prawej stronie drogi znajdują się zabudowania Gospodarstwo Agroturystycznego „Dolina Bobrów” Oferta podstawowa: • Gospodarstwo „Dolina Bobrów” to miejsce w którym nie będziesz się nudził. Zostało ono urządzone z dbałością o najmniejszy szczegół. Elementy małej architektury, drewniane place zabaw czy wymalowane w kwieciste wzory fasady budynków stwarzają przyjazny klimat i doskonałe warunki do odprężenia. W oferowanych warsztatach możesz upiec chleb, poznać zajęcia rolnicze, zrobić ser, czy wykonać własne wycinanki. Gospodarstwo oferuje 23 miejsca noclegowe, dysponuje kilkoma klimatycznymi salami spotkań w stylowych drewnianych budynkach. • Warsztaty kulinarne. Tradycje kuchni kołbielskiej i kuchni wiejskiej. Wypiek chleba, warsztat od A do Z, od mleka do sera, lepienie sójek (lokalnych pierogów), uprawa roli, warzywniak, kwaszenie kapusty i ogórków, wspólny posiłek z własnoręcznie wykonanych produktów przy ognisku. • Warsztaty z folkloru kołbielskiego: tkackie, obróbka lnu, rękodzieło. • Wycinankarstwo charakterystycznych motywów wycinanek kołbielskich takich jak: drzewa, koguty, kokoszki, wiejskie baby. • Podglądanie bobrów w okolicy rzeki Piasecznej i Świder. • Polowania na grzyby. • Spływy kajakowe. • Przejazdy bryczką. • Wyjazdy integracyjne dla firm ? do zagospodarowania sala o powierzchni 60m2, • Lekcje i zajęcia ekologiczne dla dzieci i młodzieży. • Zielone szkoły, zimowiska, kolonie. • „Ostatki w Dolinie Bobrów. Przejazd kuligiem lub bryczką. Ognisko lub zabawa w chacie przy kominku. Konieczność umówienia się klienta:  Każdorazowo warto uzgodnić swój przyjazd z właścicielką.  Oferta ma charakter całoroczny.  Gospodarstwo agroturystyczne działa przez cały rok. Oferta warsztatów kulinarnych może być uzależniona od pory roku. Przez cały rok możliwe są jednak nocleg z wyżywieniem oraz oferta warsztatów. Możliwości wyżywienia:  Dla większych grup po uprzednim umówieniu. Turysta indywidualny ma do dyspozycji wygodne aneksy kuchenne. Przykładowe ceny:  Ceny za nocleg już od 25 zł/ dziecko lub 35 zł/ osoba dorosła. Uczestnictwo w warsztatach edukacyjnych w cenie od 5 zł/osoba dla większych grup zorganizowanych.", "url": "https://modanamazowsze.pl/gospodarstwo-agroturystyczne-dolina-bobrow/", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kiszona z Bobrowy "}