{"meta_description": "", "title": "Chleb prądnicki wśród stu najlepszych rodzajów pieczywa na świecie", "content": "Chleb prądnicki znalazł się w gronie 100 najlepszych rodzajów pieczywa na świecie. To jedyny przedstawiciel Polski w tym zestawieniu. Chleb prądnicki został wpisany jako produkt tradycyjny. Krakowscy piekarze mogą być dumni. Jeden z tradycyjnych chlebów, który pochodzi z Krakowa, trafił właśnie na listę najlepszych rodzajów pieczywa na świecie. Ranking przygotowała redakcja serwisu „Taste Atlas” – kopalni wiedzy o tradycyjnych, lokalnych produktach z całego świata. Wypiek znalazł się na 47. pozycji w gronie stu najlepszych rodzajów pieczywa. Chleb prądnicki znany jest od wieków. Pisał o nim nawet Jan Długosz – XV-wieczny polski historyk i kronikarz – ale niektórzy historycy twierdzą, że wzmianki o nim można znaleźć już w zapiskach z XIII wieku . Warto zaznaczyć, że ten wypiek w 2015 roku został wpisany na listę produktów tradycyjnych Ministerstwa Rolnictwa i Rozwoju Wsi, a także na listę produktów chronionych Unii Europejskiej. Nazwa tego produktu wzięła się od niegdysiejszej wsi Prądnik, która obecnie jest jedną z dzielnic Krakowa. Podobno król Stanisław August Poniatowski miał go podawać w trakcie swoich obiadów czwartkowych. Ten chleb powstaje na bazie mąki żytniej i pszennej, gotowanych ziemniaków, a także świeżych drożdży i zakwasu żytniego, który powinien być wyraźnie wyczuwalny w smaku. Trwałość tego chleba jest stosunkowo długa – może wynosić nawet dwa tygodnie. Ciekawostką jest, że z jego spożyciem warto poczekać do następnego dnia po wypieczeniu. Chleb prądnicki to zarejestrowany produkt regionalny, ma więc precyzyjnie określone parametry. Owalny, posypany otrębami żytnimi bochen musi ważyć 4,5 kilograma, jego skórka powinna mieć grubość 6 milimetrów. Wysokość chleba wynosi maksymalnie 150 milimetrów i minimalnie 120 milimetrów. Wnętrze wypieku jest jasne i równomiernie porowate.", "url": "https://krknews.pl/chleb-pradnicki-wsrod-stu-najlepszych-rodzajow-pieczywa-na-swiecie/", "category": "małopolskie", "sub_category": "Wyroby piekarnicze i cukiernicze", "phrase": "Chleb prądnicki"}