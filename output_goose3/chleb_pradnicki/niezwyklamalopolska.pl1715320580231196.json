{"meta_description": "Chleb prądnicki produkowany był we wsiach nad rzeką Prądnik – w Prądniku Czerwonym i Białym od XIV wieku.", "title": "Chleb prądnicki", "content": "Chleb prądnicki produkowany był we wsiach nad rzeką Prądnik – w Prądniku Czerwonym i Białym od XIV w. Rzeka w dawnych czasach używana była jako napęd młynów wodnych mielących mąkę. Najstarszy dokument w którym wspominany jest chleb prądnicki do akt nadania z 1421 r., w którym Albert biskup krakowski nadaje swojemu kucharzowi dwa źrebia ziemi na Prądniku i zobowiązuje go do pieczenia chleba na użytek biskupa. Legenda głosi, że pierwszy upieczony po żniwach bochenek chleba wójt krakowski zanosił królowi na Wawel, a burmistrz krakowski co roku na św. Jana zawoził go królowi Stanisławowi Augustowi do Warszawy. Przywilej króla Jana Olbrachta z 26 maja 1496 nadawał piekarzom m.in. z Prądnika prawo sprzedaży chleba w Krakowie raz w tygodniu. Piekarze nie mieszkający w Krakowie mieli ograniczony zakres sprzedaży i produkcji pieczywa, pełne prawa handlowe uzyskali dopiero w 1785. Do początków XX wieku chleb prądnicki cieszył się dużą popularnością, jednak w czasach PRL niemal zaprzestano jego produkcji. W tych czasach kupić go można było tylko na targu w Kleparzu. Produkcję wznowiono po 1989 r. Chleb prądnicki jest chlebem ciemnym, wytwarzanym na dojrzałym kwasie żytnim. Produkowany jest w dwóch kształtach – owalnym i okrągłym. Bochenki owalne można kupić w wadze 14 lub 4,5 kg i o wielkości odpowiednio 95 – 100 cm lub 60 – 65 cm. Chleb okrągły ma 4,5 kg i średnicę 45 – 50 cm. Chleb ma kolor ciemny i obsypany jest otrębami żytnimi. Wykonany jest z mąki żytniej i pszennej, gotowanych ziemniaków, otrąb żytnich i świeżych drożdży.Chleb ten zachowuje świeżość nawet do dwóch tygodni. Jego cechą szczególną jest dojrzewanie po upieczeniu – pełny smak osiąga dzień po ukończeniu wypieku. O dobrze wypieczonych bochenkach można powiedzieć, że im chleb czerstwiejszy, tym lepszy (utrzymuje świeżość przez kilka tygodni). W 2004 chleb prądnicki został nagrodzony w konkursie „Małopolski Smak”, natomiast w 2005 jego producent otrzymał nominację Marszałka Województwa Małopolskiego do tytułu „Polski Producent Żywności 2005”. W marcu 2011 Komisja Europejska wpisała chleb prądnicki do rejestru produktów o chronionym oznaczeniu geograficznym.", "url": "https://niezwyklamalopolska.pl/chleb-pradnicki/", "category": "małopolskie", "sub_category": "Wyroby piekarnicze i cukiernicze", "phrase": "Chleb prądnicki"}