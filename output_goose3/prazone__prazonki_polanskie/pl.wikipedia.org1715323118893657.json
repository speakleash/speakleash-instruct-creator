{"meta_description": "", "title": "Prażonki – Wikipedia, wolna encyklopedia", "content": "Prażonki – potrawa pochodząca z regionu współczesnych gmin Zawiercie oraz Myszków[1]. W mieszczącej się tam Porębie co roku organizowany jest „Światowy Festiwal Prażonek”[2] Potrawa ta jest nieodłącznym elementem tradycyjnej kuchni lokalnej szczególnie częstej w okresie wiosenno-jesiennym, jednak niemal niespotykana w gastronomii z uwagi na czas wymagany do przygotowania jej na świeżo. Historycznie podstawą potrawy są rdzenne składniki uprawiane w okolicy oraz produkowane mięsa: ziemniaki (krojone w plastry lub kostkę) duszone w żeliwnym kotle z dodatkami zależnymi od lokalnych tradycji: smalcem, cebulą, kiełbasą, boczkiem, burakami i marchwią. Początkowo kamienny lub żeliwny kocioł przykrywany był wyciętą darniną ziemistą stroną do góry w celu utrzymania ciśnienia oraz ochrony przed dostaniem wznoszącego się popiołu do potrawy. Obecnie bardziej z uwagi na tradycję pieczonki przykrywane są pojedynczym liściem kapusty, lub papierkiem po smalcu[3], które to następnie dociska się ściśle i szczelnie żeliwną pokrywką, często dodatkowo dokręcaną na dwie śruby, aby utrzymać wysokie ciśnienie. Przed pieczeniem doprawiane są obficie solą i pieprzem, a po przyrządzeniu podawane z kefirem lub maślanką oraz mizerią, bądź inną surówką ze świeżych warzyw w danej porze roku. Klasycznie przygotowywane na ognisku w żeliwnym kociołku (z dokręcaną pokrywką). Współcześnie istnieją też garnki żeliwne z wykończeniem ceramicznym bądź emaliowanym w środku oraz rzadziej spotykane wykonane z aluminium. • None Prażone – prażonki polańskie. [w:] Lista produktów tradycyjnych [on-line]. Ministerstwo Rolnictwa i Rozwoju Wsi. [zarchiwizowane z tego adresu (2016-08-05)]. • None Porebskie-prazonki. [w:] Lista produktów tradycyjnych [on-line]. Ministerstwo Rolnictwa i Rozwoju Wsi. [zarchiwizowane z tego adresu (2016-08-05)].", "url": "https://pl.wikipedia.org/wiki/Pra%C5%BConki", "category": "małopolskie", "sub_category": "Gotowe dania i potrawy", "phrase": "Prażone – prażonki polańskie"}