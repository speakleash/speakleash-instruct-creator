{"meta_description": "Mmmm prażonki - niezastąpiony smak dzieciństwa - zapach ogniska i przypieczonych ziemniaków. Prażonki, zwane też prażuchami, prażakami, pieczonkami i duszonkami to tradycyjna potrawa z mojego regionu. Przygotowywana w specjalnym żeliwnym kociłku z pokrywą dokręcaną na śrubę (kociołki są też wykonywane z aluminium, ale tradycyjne zawsze są żeliwne - są dużo cięższe i lepiej trzymają ciepło).…", "title": "tradycyjne prażonki w wersji domowej", "content": "Mmmm prażonki – niezastąpiony smak dzieciństwa – zapach ogniska i przypieczonych ziemniaków. Prażonki, zwane też prażuchami, prażakami, pieczonkami i duszonkami to tradycyjna potrawa z mojego regionu. Przygotowywana w specjalnym żeliwnym kociłku z pokrywą dokręcaną na śrubę (kociołki są też wykonywane z aluminium, ale tradycyjne zawsze są żeliwne – są dużo cięższe i lepiej trzymają ciepło). U mnie tradycyjne prażonki zawsze przygotowywane były tylko z ziemniaków, cebuli, kiełbasy i boczku, wyłącznie z pieprzem i solą, na smalcu. Wierzchnia warstwa kociołka zawsze przykrywana była dodatkowo przed zakręceniem kociołka liściem kapusty, który stanowił dodatkowoą izolację i nadawał dodatkowy aromat. Prażenie tak jak grillowanie to cały rytuał, każdy prażonkowicz ma swój sposób przygotowywania i prażenia ziemniaków. A garnek do prażonek jest jak włoska kawiarka – im bardziej wypalony, tym prażonki z niego są smaczniejsze. Przygotowane na ognisku w żeliwnym kociołu prażonki mają jedyny w swoim rodzaju smak i aromat nie do podrobienia w kuchni, ale jego namiastkę przygotowujemy regularnie w sezonie zimowym, kiedy prażenie na dworze jest niemożliwe (chociaż kto powiedział, że nie można zrobić ogniska na śniegu?). Zawsze byłam ortodoksyjną prażonkowiczką – dodawanie do prażonek innych składników prócz tych podstawowych było w moim odczuciu profanacją dania. Burak i marchewka w prażonkach to było coś nie do pomyślenia. Natomiast jakiś czas temu przekonałam się do tych dwóch dodatkowych składników i przygotowuję czasem dla odmiany wersję wegetariańską prażonek, która również bardzo mi posmakowała. Natomiast absolutnie niedopuszczalnym pozostaje dla mnie stosowanie innych przypraw niż pieprz i sól – majeranek, bazylia, oregano? – to już nie będą prażonki 🙂 Dziś przedstawiam Wam zatem podstawową wersję prażonek, czyli: ziemniaki, cebula, kiełbasa i boczek. Najlepiej na smalcu. Bardzo ważne są ziemniaki z których przygotowujemy prażonki – im będą lepszej jakości tym, lepsze będą prażonki. Tradycją jest, że nie przygotowuje się prażonek z tzw. nowych ziemniaków – zawsze używa się do tego celu starych ziemniaków – nowe mają zbyt dużo wody w sobie i zamiast prażonek wyjdzie Wam zupa. Jeśli macie możliwość wyboru gatunku ziemniaków wybierzcie te sałatkowe, zachowają swój kształt po uprażeniu i nie rozciapią się, co właśnie tym razem mi się uczyniło. Niestety ziemniaki, które tym razem mi się trafiły, okazały się niezwykle mącznymi i po uprażeniu rozpadały się i były dość suche. Dlatego wybór ziemniaków to bardzo ważna kwestia w przypadku tego dania. O prażonkach możnaby opowiadać i opowiadać, ale przejdę może wreszcie do przepisu. Nie podaję ilości, ponieważ zależy to od ilości osób i wielkości garnka, w którym będziecie je przygotowywać. Garnek zawsze powinien być wypełniony w całości, najlepiej po samą pokrywkę. Tradycyjnie w garnku prażonkowym układa się prażonki z górką i ściska dokręcając pokrywką. W kuchni jest to niemożliwe, ale warstwy powinny być ułożone aż po samą pokrywkę. Podstawa to ziemniaki, następnie ilościowo cebula – duuużo cebuli i na koniec kiełbasa i boczek. Jako tłuszcz najlepszy jest smalec, olej spłynie na dno i tam pozostanie, smalec przejdzie przez wszystkie warstwy i „nawilży” ziemniaki. Na początek przygotowujemy wszystkie składniki. Ziemniaki obieramy i myjemy, cebulę obieramy, kroimy w grube półplasterki, kiełbasę również kroimy w półplasterki (mogą być też całe plastry), a z boczku odkrawamy skórę (nie wyrzucamy jej) i również kroimy go na plasterki. Przygotowujemy sobie również sól i pieprz, najlepiej swieżo mielony oraz smalec. Ziemniaki powinny być możliwie suche, dlatego zanim zaczniemy przygotowywać garnek, odlewamy z nich wodę i pozostawiamy chwilę do obeschnięcia. Na dnie garnka układamy skórę z boczku oraz 2-3 plastry smalcu. Dno możemy również wyłożyć boczkiem jeśli jest bardzo tłusty, ale mnie zawsze szkoda cennego mięska, więc tego nie robię. Następnie zaczynamy układać warstwy. Ja zwykle układam ziemniaki od największych do najmniejszych. Tzn. na warstwę najbardziej na spodzie kroję ziemniaki w większe kawałki, jeśli mam malutkie ziemniaczki, to nawet na spód wrzucam je w całości, im wyżej tym mniejsze kroję kawałki. Przykładowo ziemniaka wielkości kobiecej pięści na spód kroję na pół, a na górne warstwy na 4 części. Kiedy mamy już pierwszą warstwę ziemniaków, solimy ją i pieprzymy obficie, na to układamy warstwę cebuli, znów solimy (ja nie pieprzę już cebuli), a następnie układamy warstwę boczku i kiełbasy. Teraz znów pora na warstwę ziemniaków, sól, pieprz i znów cebula, sól, boczek i kiełbasa. Wierzchnią, ostatnią warstwę zawsze powinny stanowić ziemniaki. Oczywiście solimy i pieprzymy i na wierzchu układamy kilka plastrów smalcu. Topiąc się pokryje wszystkie warstwy ziemniaków. Garnek przykrywamy szczelnie pokrywką i prażymy na małym gazie ok. 40 minut, a w zasadzie do miękkości wierzchniej warstwy ziemniaków. Jeśli ziemniaki z wierzchniej warstwy będą mięciutkie, pozostałe warstwy również. Prażonek nie mieszamy w trakcie prażenia. Pod koniec prażenia powinno już być je czuć w całym domu, jeśli czujecie zapach przypieczonych ziemniaków prażonki powinny być gotowe, jeśli nie czuć wyraźnego zapachu przypieczenia, na ostatnie 3 minuty możecie trochę bardziej odkręcić gaz, by się przypiekły. Jeśli podczas wykładania prażonek na talerze przerazicie się, że ziemniaki się przypaliły i przywarły do dna na amen – don’t worry be happy! 🙂 tak jest zawsze i tak być musi – przypieczone i przypalone ziemniaki ze spodu garnka to największy skarb każdego prażonkomanika 🙂 A jeśli przygotowujecie je w domu w garnku na kuchence, to taki efekt przypalonej spodniej warstwy jest zawsze. Niestety prażenie w domu to nie to samo, co prażenie w garnku do prażonek na ognisku – grubość i budowa dna garnka do prażonek jest inna, a i ciepło z ogniska rozchodzi się inaczej. Tak czy siak wydrapcie z garnka to co się da (a nie jest to takie proste) pamiętając, że to co przypieczone jest najlepsze 🙂 Z doświadczenia mogę powiedzieć, że jeśli zostawicie na kilkanaście minut przykryty pokrywką garnek z tą przypaloną warstwą, to trochę odparuje i jak już spałaszujecie swój talerz, to można pokusić się o ponowne zajrzenie do garnka i wydrapanie widelcem przypalonych ziemniaków – powinny odchodzić łatwiej. Garnkiem, który zostanie po całym prażeniu też się nie przejmujcie, wiem, że wyglądać będzie jakby nie nadawał się już do gotowania, ale wystarczy zalać go w zlewie ciepłą wodą i pozostawić na całą noc. Rano bez większego problemu będzie można go umyć wodą z płynem do naczyń.", "url": "https://kitchenpleasuresanddisasters.wordpress.com/2013/12/08/tradycyjne-prazonki-w-wersji-domowej/", "category": "małopolskie", "sub_category": "Gotowe dania i potrawy", "phrase": "Prażone – prażonki polańskie"}