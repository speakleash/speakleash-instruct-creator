{"meta_description": "- Górale mają oscypki, Zator karpia, a Polanka Wielka ma swoje prażonki - mówi z dumą Krystyna Sitko, przewodnicząca Stowarzyszenia Koła Gospodyń Wiejskich Twórczych Kobiet w Polance Wielkiej. Lokalna Grupa Działania Stowarzyszenie Dolina Karpia będzie się starać o wpisanie tego przysmaku na ministerialną Listę Produktów Tradycyjnych.", "title": "Prażona uczta z Polanki Wielkiej", "content": "Gospodynie z Polanki Wielkiej z garem prażonek. Pierwsza z lewej Krystyna Sitko. FOT. ARCHIWUM STOWARZYSZENIA KGW KOBIET TWÓRCZYCH - Górale mają oscypki, Zator karpia, a Polanka Wielka ma swoje prażonki - mówi z dumą Krystyna Sitko, przewodnicząca Stowarzyszenia Koła Gospodyń Wiejskich Twórczych Kobiet w Polance Wielkiej. Lokalna Grupa Działania Stowarzyszenie Dolina Karpia będzie się starać o wpisanie tego przysmaku na ministerialną Listę Produktów Tradycyjnych. Gospodynie z Polanki Wielkiej z garem prażonek. Pierwsza z lewej Krystyna Sitko. FOT. ARCHIWUM STOWARZYSZENIA KGW KOBIET TWÓRCZYCH SMAKI MAŁOPOLSKI. Dzięki ognisku zapiekanka zyskuje smak zupełnie inny od potraw przygotowanych na kuchennej patelni Uschnięte badyle zebrane z pola palono, a w pozostałym żarze pieczono ziemniaki. Gorąca, świeża bulwa z dodatkiem soli stanowiła pożywną i szybką przekąskę po ciężkiej pracy przy wykopkach. Właśnie w takiej formie pamięta swoje pierwsze prażonki 56-letnia Krystyna Sitko. - Czekało się na smak świeżo wykopanego, pieczonego ziemniaka przez cały rok - mówi przewodnicząca. Polanka Wielka jest rolniczą wioską w powiecie oświęcimskim. Ziemniaki to drugie po zbożach uprawy, które zajmują największe połacie ziemi w tej miejscowości. Przez dziesięciolecia stanowiły więc podstawę wyżywienia mieszkańców. Smakowita woń prażonki polańskiej niesie się daleko, zwłaszcza pod koniec pieczenia. Trudno się jej oprzeć. Zapach zapowiada smaczną ucztę warzywno-mięsną. Nie zawsze tak było. Przepis na prażonki, z którego dziś korzystają gospodynie, był modyfikowany przez lata. - Dawniej, gdy było biedniej i mięso stanowiło na stołach rzadkość, prażonki były postne. W glinianym garnku, koniecznie wyłożonym kapustą, piekło się to, co kto miał na polu: ziemniaki, marchewkę, cebulę. Dziś często dodajemy boczek i kiełbasę, a zdarzają się tacy, którzy uzupełniają przepis o mięso z kurczaka - mówi pani Krystyna. Tradycyjnym elementem prażonek jest wykopany kawałek ziemi z trawą (tzw. darń), który zastępował pokrywkę. Warzywa przykrywano kapustą, a następnie przykładano darniem (trawą do dołu). W ten sposób zapiekanka zyskuje smak zupełnie inny od potraw przygotowanych na kuchennej patelni. Zwłaszcza że zapach dymu z ogniska i coraz chłodniejsze, jesienne powietrze zaostrzają apetyt. Potrawa ma długie tradycje w okolicy Polanki Wielkiej. Na bliskiej ziemi chrzanowskiej jest nazywana \"pieczonymi\" lub \"ziemniakami po cabańsku\". Choć składniki obu potraw: prażonek polańskich i ziemniaków po cabańsku są podobne, to diabeł tkwi w szczegółach: odpowiednim garnku, proporcji warzyw i mięsa oraz przyprawach. Prażonki polańskie zostały wyróżnione w konkursie potraw lokalnych organizowanym przez Lokalną Grupę Działania Stowarzyszenie Dolina Karpia w ramach międzynarodowego projektu współpracy \"Smak na produkt\". - Prażonki to jeden z czterech produktów z regionu, które naszym zdaniem mają szansę na rejestrację na ministerialnej Liście Produktów Tradycyjnych. Będziemy o to wnioskować - zapowiada Barbara Petek-Matuła, kierownik LGD Stowarzyszenie Dolina Karpia. Wykonanie: Wszystkie składniki kroimy w kostkę lub siekamy, mieszamy, doprawiamy solą i pieprzem. Produkty wsypujemy do żeliwnego garnka wyłożonego liśćmi kapusty, dodajemy tłuszcz, przykrywamy całość liśćmi kapusty i mocno przyciskamy wyciętym darniem z trawą. Rozpalamy ognisko, pieczemy ok. 1 godz. Potrawę można podawać z kubkiem kwaśnego mleka, maślanki, kefiru bądź ogórkiem kiszonym. Pod tym hasłem prezentujemy wyjątkowe, regionalne smakołyki. Opowiadamy o entuzjastach, którzy poszukują starych receptur, nie szczędzą sił i serca, aby ocalić kulinarne dziedzictwo. W poprzednich odcinkach pisaliśmy m.in. o kiszonych rydzach, pasztecie z gęsi, zupie zoprosce, nalewkach, pituchu i pierogach igołomskich. Znasz tradycyjne smakołyki i wyjątkowych ludzi, którzy je produkują? Napisz: [email protected]", "url": "https://dziennikpolski24.pl/prazona-uczta-z-polanki-wielkiej/ar/3071088", "category": "małopolskie", "sub_category": "Gotowe dania i potrawy", "phrase": "Prażone – prażonki polańskie"}