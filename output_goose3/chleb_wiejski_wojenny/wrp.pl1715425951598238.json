{"meta_description": "Kolejny zachodniopomorski produkt - Chleb wiejski wojenny\" - został wpisany na Listę Produktów Tradycyjnych w kategorii Wyroby piekarnicze i", "title": "Chleb wiejski wojenny na Liście Produktów Tradycyjnych", "content": "Kolejny zachodniopomorski produkt – Chleb wiejski wojenny” – został wpisany na Listę Produktów Tradycyjnych w kategorii Wyroby piekarnicze i cukiernicze.” Przeniesione na teren województwa zachodniopomorskiego, po II wojnie światowej,  z różnych regionów kraju tradycje wypieku chleba, ich kontynuacja na terenie Pomorza  i akceptacja wśród społeczności lokalnej są jednym z cennych czynników budujących więź międzygrupową. Receptura wypieku chleba wiejskiego wojennego powstała podczas II wojny światowej i ponownie odrodziła się w trakcie stanu wojennego. Pierwszym etapem wykonania produktu jest przygotowanie zakwasu z mąki żytniej i wody w glinianym naczyniu. Drugą czynnością jest odpowiednie ugotowanie ziaren żyta. Dodanie gotowanych ziaren żyta do chleba powoduje, że jest on wilgotny i elastyczny oraz zachowuje świeżość około tygodnia. Następnie łączy się składniki takie jak: zaczyn, gotowane ziarno żyta, mąkę żytnią, sól i miesza ręcznie. Po wyrobieniu ciasta pozostawia się je do wyrośnięcia. W zależności od temperatury otoczenia oraz jakości mąki, ciasto rośnie minimum 1 godzinę. Wyrośnięte ciasto chlebowe wkładane jest do podłużnych, blaszanych form chlebowych i umieszczane w piecu. Samo pieczenie trwa około godziny w temperaturze około 200oC. Ten wyśmienity produkt w roku 2009 doceniło jury konkursu Nasze Kulinarne Dziedzictwo. Smaki Regionów” przyznając II miejsce w kategorii “Produkty i przetwory pochodzenia roślinnego”. UMWZ", "url": "https://www.wrp.pl/chleb-wiejski-wojenny-na-liscie-produktow-tradycyjnych/", "category": "zachodniopomorskie", "sub_category": "Wyroby piekarnicze i cukiernicze", "phrase": "Chleb wiejski wojenny"}