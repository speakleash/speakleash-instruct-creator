{"meta_description": "Pszenno-żytni chleb szczeciński został wpisany na Listę Produktów Tradycyjnych Ministerstwa Rolnictwa i Rozwoju Wsi. Ten wypiekany w stolicy Pomorza Zachodniego i lubiany w mieście chleb stał się 34. specjałem z Pomorza Zachodniego na liście.", "title": "Chleb szczeciński produktem tradycyjnym", "content": "Pszenno-żytni chleb szczeciński został wpisany na Listę Produktów Tradycyjnych Ministerstwa Rolnictwa i Rozwoju Wsi. Ten wypiekany w stolicy Pomorza Zachodniego i lubiany w mieście chleb stał się 34. specjałem z Pomorza Zachodniego na liście. Chleb szczeciński jest wypiekany według tradycyjnej receptury od pierwszych powojennych lat, ale przyjął taką nazwę później - powiedział dziennikarzom piekarz Andrzej Wojciechowski, który wypieka taki chleb w swojej piekarni \"Wojciechowski\". Jak opowiadał, chleb szczeciński to chleb, w którym jest przewaga mąki pszennej nad mąką żytnią. Sekretem smaku tego pieczywa jest naturalny kwas, który znaczy tyle dla pieczywa, ile \"silnik dla samochodu\" - mówił Wojciechowski. W staraniach o wpisanie na listę produktów tradycyjnych pomogły piekarzom m.in. stare rachunki szczecińskich rzemieślników i inne materiały przechowywane w muzeum - powiedział starszy Cechu Rzemiosł Spożywczych Leszek Płonka. Jak dodał, w planach jest powołanie grona, które będzie dbało o to, żeby chleb szczeciński był taki, jak dawniej. Tradycja wypieku chleba szczecińskiego, według obecnie stosowanej i znanej receptury, sięga co najmniej końca lat 60. XX w. Pierwsze powojenne wzmianki o tym chlebie można odnaleźć w rodzinnych archiwach szczecińskich piekarzy. Chleb szczeciński jest 34. zachodniopomorskim specjałem na Liście Produktów Tradycyjnych. Wpisywane są na nią produkty stanowiące element dziedzictwa kulturowego regionu, które wytwarzane są tradycyjnymi metodami wykorzystywanymi co najmniej od 25 lat. Produktami tradycyjnymi z woj. zachodniopomorskiego są m.in.: chleb wiejski wojenny, paprykarz szczeciński, jeziorowy ogórek kiszony, kiszka szwedzka czy miody przelewickie. Pierwszym wpisanym na listę zachodniopomorskim specjałem był ogórek kołobrzeski - znalazł się tam w maju 2006 r. Z kolei ostatnio przyjęte to szynka świdwińska oraz kiełbasa krucha domowa. (PAP)", "url": "https://dzieje.pl/dziedzictwo-kulturowe/chleb-szczecinski-produktem-tradycyjnym", "category": "zachodniopomorskie", "sub_category": "Wyroby piekarnicze i cukiernicze", "phrase": "Chleb wiejski wojenny"}