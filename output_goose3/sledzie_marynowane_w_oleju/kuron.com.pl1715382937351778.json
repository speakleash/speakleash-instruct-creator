{"meta_description": "Śledzie w oliwie Macieja Kuronia najlepszy sprawdzony, prosty przepis na to danie i nie wymagający dużego nakładu pracy! Kliknij i zobacz cały przepis!", "title": "Śledzie w oliwie Macieja Kuronia", "content": "Wielbiciele śledzi w każdym domu mają swoje preferencje smakowe. Jedni wolą śledzie marynowane, inni w oliwie, czy też w salsie pomidorowej. W każdym razie warto wypracować sobie własną, indywidualną recepturę, która z czasem będzie przedmiotem próśb i westchnień naszych gości. Innymi słowy zachęcam do eksperymentowania. A tymczasem zapraszam na śledzie w oliwie, przepis sprawdzony niejednokrotnie. Po pierwsze śledzie mocz w wodzie 6-12 godzin, zmień w tym czasie dwukrotnie wodę, ostatnie dwie godziny mocz śledzie w mleku, odcedź i opłucz. Pamiętaj, aby spróbować kawałek śledzia, żeby zobaczyć, czy nie są za słone. Po drugie cebulę obierz i pokrój w drobną kostkę. Następnie śledzie pokrój na mniejsze kilkucentymetrowe kawałki. Układaj w słoju na przemian śledzie, cebulę oraz przyprawy. Na koniec zalej wszystko oliwą i odstaw na co najmniej 24 godziny w chłodne miejsce. Właściwie ten przepis stanowi bazę wyjściową do wszelkiej maści śledzików w oliwie. Do oliwy możesz np. dodać 6 łyżek octu winnego, soku z cytryny lub wina (białego wytrawnego) oraz zioła: liść laurowy, tymianek, szczyptę rozmarynu, goździków, ziela angielskiego – koniecznie mielonego i pieprzu. Bądź na bieżąco z moimi przepisami na Instagramie", "url": "https://kuron.com.pl/artykuly/przepisy/boze-narodzenie/sledzie-w-oliwie/", "category": "pomorskie", "sub_category": "Produkty rybołówstwa, w tym ryby", "phrase": "Śledzie marynowane w oleju"}