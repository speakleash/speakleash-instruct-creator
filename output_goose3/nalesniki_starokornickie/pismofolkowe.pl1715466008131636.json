{"meta_description": "", "title": "Smaczne i proste | Pismo Folkowe", "content": "Naleśniki starokornickie to produkt tradycyjny z terenu Starej Kornicy, który został wpisany na Ministerialną Listą Produktów Tradycyjnych. Jest to bardzo łatwa do przyrządzenia potrawa. A teraz trochę historii. Skąd właściwie pochodzą naleśniki?  Prawdopodobnie już w starożytności po raz pierwszy wylano na rozgrzaną patelnię mieszankę mąki, mleka i jajek. Naleśniki znane są pod każdą szerokością geograficzną, ale to Włosi uważają się za ich wynalazców. Prawdopodobnie zostały wymyślone we Florencji, skąd przywiozła je do Francji Katarzyna Medycejska, gdy w 1533 roku wyszła za mąż za późniejszego francuskiego króla, Henryka II Walezjusza. Uwielbiane na całym świecie naleśniki pieszczą podniebienia smakoszy. Podane na słodko z serem są klasyczną potrawą kuchni polskiej. Pierwsze informacje na temat naleśników w Polsce pochodzą z XVI wieku. W tamtym okresie były częstym daniem na staropolskich stołach. Pierwotnie przyrządzano je z gruboziarnistej mąki żytniej i pieczono bezpośrednio na płycie kuchennej. Z tego powodu były nieco grubsze i bardziej suche niż te, które znamy ze współczesnej kuchni.  Naleśniki starokornickie to potrawa przygotowywana dawniej przez kobiety z Kornicy obowiązkowo raz w tygodniu.  Kucharz i dziennikarz kulinarny, Tomek Jakubiak, wykorzystał przepis na naleśniki starokornickie w swoim programie ,,Jakubiak – z miłości do lokalności”. Ciasto naleśnikowe:  1 szklanka mleka  1/2 szklanki wody  2 żółtka  3 dag roztopionego masła  piana ubita z 2 białek  mąka (tyle, ile potrzeba do przygotowania lejącego się ciasta)  szczypta soli Ser:  20 dag zmielonego białego sera  3 żółtka  3-4 łyżki cukru  wanilia lub cukier waniliowy  Do smażenia:  skórka ze słoniny  olej lub masło Przygotowanie  Składniki ciasta wymieszać. Na końcu dodać pianę z białek. Z przygotowanego ciasta na okrągłej patelni usmażyć placki naleśnikowe. Patelnię za każdym razem smarować skórką ze słoniny. Na gotowych plackach naleśnikowych rozsmarować przygotowany ser i składać je tak, żeby uzyskały trójkątny kształt. Złożone naleśniki podsmażyć z obu stron na oleju lub maśle. Podawać na zimno lub na gorąco polane kwaśną śmietaną.", "url": "https://pismofolkowe.pl/artykul/smaczne-i-proste-5284", "category": "mazowieckie", "sub_category": "Gotowe dania i potrawy", "phrase": "Naleśniki starokornickie"}