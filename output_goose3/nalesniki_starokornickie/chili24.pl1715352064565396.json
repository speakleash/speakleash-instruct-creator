{"meta_description": "Naleśniki - proste, uniwersalne, pyszne! Przepis na idealne naleśniki, ciekawe pomysły na pankejki i kilka ciekawostek o naleśnikach - smacznego!", "title": "Naleśniki są najlepsze! - Blog", "content": "Na słodko i wytrawnie, na ciepło i na zimno, w domu i na wynos, na śniadanie i na obiad, trójkąty i zwinięte – naleśniki są dobre na wszystko! I chyba wszyscy je lubią. Bo naleśniki zrobimy i podamy na tyle sposobów, że każdy znajdzie coś dla siebie. Naleśnik to prosta i uniwersalna potrawa. Wystarczy mąka, jajka, olej lub masło, woda lub mleko i dobra patelnia – cała reszta to kwestia wyobraźni. Naleśniki można podawać z dżemem, konfiturą, miodem, słodkim syropem, cukrem pudrem, czekoladową polewą, masłem orzechowym, owocami, orzechami, bakaliami w czekoladzie, twarożkiem, cukrową posypką, ale także z wytrawnym serkiem, szynką, serem żółtym, pesto, warzywami, oliwkami, pastą warzywną - możliwości jest wiele! Włosi uważają, że to oni wymyślili naleśniki, które w 1533 roku z Florencji do Francji przywiozła Katarzyna Medycejska. Jednak jest prawie pewne, że naleśniki były smażone już w czasach starożytnych – przepis na placek z mąki, jajek i wody to żadna rewolucja i w jakieś formie znany jest na całym świecie od wieków. Pierwsze wzmianki o polskich naleśnikach pochodzą z XVI wieku – bardzo popularne były grube placki z mąki żytniej, pieczone na kuchennej płycie. W polskiej tradycji kulinarnej ważną rolę odgrywał naleśnik na słodko, podawany z serem. Naleśniki starokornickie, które pochodzą z okolic Starej Kornicy to produkt tradycyjny wpisany na Ministerialną Listą Produktów Tradycyjnych. W tym wydaniu naleśniki smaży się na patelni smarowanej skórką ze słoniny. Naleśniki starokornickie gospodynie z Kornicy wypełniały nadzieniem z mielonego białego sera, żółtek, cukru i wanilii, a potem składały w trójkąty. Jaki jest naleśnik, każdy widzi. Jednak co kraj, to trochę inny naleśnik. Wiele zależy od mąki – w Europie używa się pszennej, w Ameryce Południowej popularna jest mąka kukurydziana, a w Azji ryżowa. Do „naszych” naleśników zwykle używamy wody wymieszanej z mlekiem lub napojem roślinnym, ale są też przepisy z maślanką, kefirem, jogurtem, a nawet piwem. Jakie są najbardziej znane naleśniki? Czas na kilka inspiracji z różnych części świata! • Crepes z Francji – z mąki pszennej mleka, jajek i roztopionego masła. Crepes smaży się na creperie, a ciasto smaruje specjalną łopatką, aby były cienkie i delikatne. • Pancakes z Kanady i Stanów Zjednoczonych – puszyste placki z dodatkiem sody lub proszku do pieczenia, na bazie jogurtu lub maślanki. Najlepiej smakują ze świeżymi owocami lub polane syropem klonowym, z małą kostką masła na naleśnikowej wieży. O płynnym złocie z Kanady przeczytasz na blogu. • Palacsinta z Węgier – bardzo cienkie, deserowe naleśniki, które podaje się z twarożkiem, owocami, konfiturą i bakaliami. • Cachapa z Wenezueli – placek ze zmielonych ziaren kukurydzy, podawane zwykle z masłem albo serem Queso de Mano. • Bliny z Rosji – naleśniki z dodatkiem drożdży, dzięki czemu są bardzo puszyste. Bliny często robi się z mąki gryczanej, a najlepiej smakują z kwaśną śmietaną. Przepis na naleśniki jest bardzo prosty – mąka, jajka, olej i mleko to podstawowe składniki, które każdy ma w domu. Wiele osób robi naleśniki „na oko”, do uzyskania odpowiedniej konsystencji. Podstawowy przepis, który można wykorzystać jako bazę to: Składniki trzeba starannie wymieszać, żeby w cieście nie było grudek i... pozostaje tylko smażyć. Sekretem udanych naleśników jest dobrze rozgrzana patelnia. Tak zrobione naleśniki można zjeść ze słodkimi i wytrawnymi dodatkami, nadziane lub polane, zwinięte w ruloniki lub złożone w trójkąty. A jeśli naleśniki z podstawowego przepisu usmażymy odpowiednio cienkie, to mamy bazę do zrobienia krokietów. Naleśniki z farszem z warzyw, mięsa lub grzybów trzeba jeszcze dobrze zawinąć, ewentualnie panierować, a potem obsmażyć na patelni. O naleśnikach wiesz już wszystko? Sprawdź kilka pomysłów, które mogą odmienić Twoje naleśniki! Ciekawy składnik, inny sposób przygotowania – żeby naleśniki były jeszcze lepsze. • Woda gazowana sprawi, że naleśniki będą bardziej delikatne. Jak się okazuje, bąbelki sprawdzają się przy różnych okazjach. • Nie wlewaj oleju na patelnię, tylko dodaj odpowiednią ilość do ciasta. Dzięki temu naleśniki nie nasiąkną tłuszczem. Pamiętaj o dobrze rozgrzanej patelni! • Jeśli chcesz, żeby naleśniki miały więcej smaku i ładnie pachniały, spróbuj dodać do nich oliwę smakową. Przyprawa na bazie oliwy z oliwek z dodatkiem cytryny lub pomarańczy pasuje do naleśników na słodko, oliwa z borowikami lub ziołami sprawdzi się w wytrawnych przepisach. Warto też spróbować olejów orzechowych, na przykład olej arachidowy. • Złożone naleśniki z serem na słodko podsmaż jeszcze chwilę na patelni z odrobiną masła. Najwygodniej jest poskładać naleśniki w trójkąty, żeby zmieścić na patelni kilka i od razu podawać ciepłe. Wyjątkowy zapach zapewni wanilia w masie serowej. • Zielone naleśniki? To bardzo proste! Zrobisz je z dodatkiem... szpinaku. I nie muszą to być naleśniki wytrawne! Wystarczy dodać do ciasta rozdrobniony szpinak albo dobrze zblendować całe liście. Smak warzyw będzie praktycznie niewyczuwalny. • Pomysł na szybki i prosty tort na każda okazję – naleśniki! Trzeba usmażyć co najmniej 20 naleśników, a potem przełożyć je kremem, konfiturą, tynkować, ozdobić owocami, bakaliami, polewą. Taki prosty naleśnikowy tort uda się każdemu. • Zapiekane naleśniki to świetny pomysł na obiad lub kolację. Naleśniki z nadzieniem wystarczy włożyć do naczynia żaroodpornego, zalać sosem, posypać serem i upiec. Zapiekane naleśniki są wyjątkowo smaczne – dobry sposób na proste, ale efektowne danie. • Naleśniki zamiast tortilli, czyli przekąska do podania na zimno – wyłóż na placki sałatę, szynkę, łososia, serek, ser żółty, paprykę, ogórka lub inne dodatki, zawiń i pokrój na małe kawałki. Ile osób, tyle pomysłów na naleśniki. Jakie lubisz najbardziej? Po więcej inspiracji zapraszamy do naszej tablicy – obowiązkowe miejsce dla miłośników naleśników. • Alicja Golonka, Wszystko co musisz wiedzieć o naleśnikach, 2020, • Ewelina Krakowska, Naleśnikami nie tylko Francja stoi, czyli o popularnych crȇpes, 2020,", "url": "https://chili24.pl/pl/n/2024/Nalesniki-sa-najlepsze/291", "category": "mazowieckie", "sub_category": "Gotowe dania i potrawy", "phrase": "Naleśniki starokornickie"}