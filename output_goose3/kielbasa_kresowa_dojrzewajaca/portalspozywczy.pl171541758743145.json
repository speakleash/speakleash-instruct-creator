{"meta_description": "", "title": "Dwa rodzaje kiełbas dołączyły do listy produktów tradycyjnych", "content": "Kiełbasa zabużańska rzemieślnicza i Kiełbasa kresowa dojrzewająca – to dwa kolejne specjały, które dołączyły do lubuskiej listy produktów tradycyjnych. Obecnie zawiera ona 61 pozycji. W kategorii produktów mięsnych jest na niej 11 wyrobów. Jak poinformował we wtorek Urząd Marszałkowski Woj. Lubuskiego, te dwa rodzaje wędlin znalazły się na liście dzięki staraniom Jarosława Szlachetko z jednej z masarni w Sulechowie. Kiełbasy zabużańska rzemieślnicza i kresowa dojrzewająca powstają zgodnie ze starymi recepturami, które od dziesięcioleci stosowali wędliniarze w Hucisku Oleskim - wsi leżącej na Ukrainie, a przed wojną w polskim województwie lwowskim. Ludzie żyjący tam w małych enklawach parali się wędliniarstwem na potrzeby własne i swoich sąsiadów. Czasem też sprzedawali swoje wyroby na targach miejskich. Po zmianie granic Polski, w 1945 roku w wyniku przesiedleń wielu mieszkańców tamtych obszarów trafiło na Ziemię Lubuską, a wraz z nimi ich kulinarne dziedzictwo. Te jest kultywowane do dziś przez następne pokolenia. Kiełbasa zabużańska rzemieślnicza jest w 70 proc. krojona ręcznie z widocznymi kawałkami mięsa i słoniny. W dotyku jest dość miękka i sprężysta, ale przy tym krucha. Ma wyraźny, mięsny smak z mocno wyczuwalnym aromatem czosnku, majeranku i pieprzu. Do wyrobu tej kiełbasy używa się mięsa wieprzowego bardzo zróżnicowanego gatunkowo. Pojawiają się tutaj ścinki z szynki, karkówki, warkocz schabowy, pachwina, boczek i słonina. Do tego dochodzą przyprawy - ręcznie siekany czosnek, tłuczony pieprz, majeranek i sól kamienna. Ponadto do wyrobu tej wędliny używa się kiszczonki, czyli wywaru z gotowania salcesonu. Kiszczonka odparowuje w procesie wędzenia, pozostawiając w produkcie swój esencjonalny aromat. Sposób wytwarzania kiełbasy czyni z niej produkt trwały i łatwy w przechowywaniu. Kiełbasa kresowa dojrzewająca jest robiona z grubo krojonego mięsa i tłuszczu, widać w niej ziarna zielonego pieprzu. Ma ciemnoczerwony i brązowy kolor, miejscami z białym nalotem pleśniowym. Kiełbasa ta ma wyraźny mięsny smak z lekko wyczuwalną nutą fermentacji o intensywnym paprykowym, pikantnym posmaku. Do wyrobu kiełbasy kresowej używa się głównie łopatki, szynki, boczku oraz podgardla. Produkt jest trwały i może być przechowywany w temperaturze pokojowej. W przypadku obu opisanych kiełbas mięso pochodzi z jednej z lubuskich ubojni. Rolnicy z okolicznych gospodarstw dostarczają tam zwierzęta nie hodowane na masową skalę, co sprawia, że ich mięso cechuje się wysoką jakością.", "url": "https://www.portalspozywczy.pl/mieso/wiadomosci/dwa-rodzaje-kielbas-dolaczyly-do-listy-produktow-tradycyjnych,139232.html", "category": "lubuskie", "sub_category": "Mięso świeże oraz produkty mięsne", "phrase": "Kiełbasa kresowa dojrzewająca"}