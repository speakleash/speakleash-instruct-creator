{"meta_description": "Produkt wpisany na listę produktów tradycyjnych w dniu 2014-11-21\nW kategorii Oleje i tłuszcze\nW województwie woj. lubelskim", "title": "Oleje lniany, rzepakowy, słonecznikowy tłoczone na zimno z Turzych Rogów - - Portal Gov.pl", "content": "W zależności od naczynia, najczęściej są to butelki o pojemności: 0,2 l i 0,5 l. Na Lubelszczyźnie, w szczególności w powiecie Łukowskim, szeroko kultywowana jest tradycja tłoczenia oleju. Oleje na tych terenach tłoczone są od wielu lat. Według danych źródłowych w Łukowie funkcjonowała olejarnia już w 1887 roku. Ponadto olejarnie występowały też między innymi w gm. Serokomla, gm. Krzywda, gm. Łuków, gm. Wola Mysłowska, a także gm. Trzebieszów. Istotny wpływ na rozpowszechnianie się tej tradycji w regionie miało to, że na terenach tych znajdowały się liczne gospodarstwa, gdzie uprawiano i skupowano len i inne ziarna wykorzystywane do tłoczenia oleju. Obecnie jednymi z powszechnie znanych w regionie są oleje wytwarzane w Turzych Rogach. Oleje te wytwarzane są z ziaren rzepaku, ziaren lnu i słonecznika, pozyskiwanych od lokalnych rolników. Tłoczenie oleju odbywa się na zimno bez żadnej obróbki czy filtracji. Po oczyszczeniu ziarna i odseparowaniu zanieczyszczeń następuje wyciskanie ziaren tj. tłoczenie maszyną świdrową oleju. Pozyskany surowiec z wyciskania ziaren zlewany jest do kaster i poddawany zostaje procesowi ustawania się oleju tj. opadania drobnych cząstek makuch. Po ustaniu się oleju następuje rozlewanie do butelek i składowanie gotowego produktu. Dziś ze względu na rosnące zainteresowanie olejami tłoczonymi tradycyjnymi metodami, produkcja olejów na zimno z lnu, rzepaku, słonecznika z Turzych Rogów regularnie wzrasta. Pomimo to olej ten i tak najchętniej jest spożywany z okazji Świąt Bożego Narodzenia oraz w czasie Wielkiego Postu, wiąże się to przede wszystkim ze ścisłym przestrzeganiem postów i wynika z wielowiekowej tradycji, do której tutejsi mieszkańcy tak bardzo są przywiązani.", "url": "https://www.gov.pl/web/rolnictwo/oleje-lniany-rzepakowy-slonecznikowy-tloczone-na-zimno-z-turzych-rogow", "category": "lubelskie", "sub_category": "Oleje i tłuszcze (masło, margaryna itp.)", "phrase": "Oleje lniany, rzepakowy, słonecznikowy tłoczone na zimno z Turzych Rogów "}