{"meta_description": "", "title": "Zupa owocowa – Wikipedia, wolna encyklopedia", "content": "Zupa owocowa – zupa bazująca na owocach, często zagęszczana śmietaną bądź mlekiem z mąką. Zupy owocowe zaliczane są do grupy przetworów owocowych[1]. Do przygotowania takiej zupy użyć można owoców świeżych, mrożonych, suszonych lub pulpy owocowej. Po pokrojeniu i przegotowaniu owoce najczęściej przeciera się przez sito i przelewa wywarem. Następnie dodaje się cukier i przyprawy, np. goździki, cynamon lub skórkę cytrynową i zagęszcza mączką ziemniaczaną[2]. Latem przygotowuje się zupy z owoców surowych, natomiast zimą z owoców gotowanych (a więc i z suszonych, gdyż trzeba je wpierw ugotować)[3]. W miesiącach wiosennych i letnich zupy te podaje się w stanie schłodzonym w temperaturze poniżej 14 °C[4]. Zupy z owoców surowych cechuje duża zawartość witamin a więc mają znacznie większą wartość odżywczą niż zupy z owoców gotowanych[3]. Wykorzystuje się te surowe owoce, które można rozetrzeć lub przetrzeć przez sito, a więc głównie owoce jagodowe[3]. Jako dodatek do zup owocowych podaje się grzanki z bułki lub czerstwego[5] pieczywa cukierniczego (np. z rogalików, chałki, biszkoptu[5]), makarony, kluski, łazanki, groszek ptysiowy, biszkopciki oraz kruche drobne ciasteczka[6].", "url": "https://pl.wikipedia.org/wiki/Zupa_owocowa", "category": "podkarpackie", "sub_category": "Gotowe dania i potrawy", "phrase": "Pamuła glinicka"}