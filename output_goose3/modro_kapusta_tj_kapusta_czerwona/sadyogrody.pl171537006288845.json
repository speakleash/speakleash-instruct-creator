{"meta_description": "", "title": "Uprawa kapusty głowiastej czerwonej na zbiór letni i jesienny", "content": "Liście kapusty czerwonej zawierają antocyjany, co nadaje im ciemnoczerwoną barwę. Intensywność zabarwienia zależy od odmiany, wielkości głów, a także nawożenia. Odmiany kapusty różnią się barwą, kształtem głów, grubością nalotu woskowego, odpornością na pękanie, plennością oraz zdolnością do dłuższego przechowywania. Do uprawy na późniejszy zbiór można polecić odmianę średnio późną, stożkową ‘Kalibos’, a także kapustę późną - ‘Langedijker Bewaar 2’ o główkach kulistych, lekko wydłużonych. Kapusta głowiasta czerwona posiada większe wymagania glebowe w porównaniu do kapusty białej. Również jest bardziej podatna na niedostatek wody w podłożu. Najlepiej rośnie na glebach żyznych, zasobnych w próchnicę - czarnoziemach. Kapusty nie należy sadzić na terenach po warzywach z rodziny kapustowatych (wcześniej niż po 4 latach). Zaleca się uprawę kapusty w pierwszym roku po nawożeniu organicznym. Nawozy mineralne należy stosować na podstawie wyników analizy chemicznej gleby. Według zaleceń orientacyjne dawki powinny wynosić 100 kg/ha N, 70-90 kg/ha P2O5 I 200-240 kg/ha K20. Kapustę czerwoną odmian średnio późnych i późnych uprawia się z rozsady na rozsadniku, który powinien być zlokalizowany w ciepłym i osłoniętym miejscu. Rozsadę wysadza się od połowy maja do połowy czerwca, w rozstawie 50 x 50 cm. Plantację należy regularnie odchwaszczać oraz spulchniać międzyrzędzia. Z uwagi na wysokie wymagania wodne, kapustę należy nawadniać w okresie od lipca do połowy sierpnia. Dużym zagrożeniem w uprawie kapusty czerwonej są choroby, tj.: kiła kapusty, czarna zgnilizna kapustnych, mokra zgnilizna bakteryjna, czerń krzyżowych, szara pleśń, zgorzel siewek. Najczęściej występujące szkodniki to - bielinki, mszyce, piętnówka i śmietka kapuściana, chowacze oraz mątwiki. Zbiór odmian średnio późnych przypada na początek sierpnia-połowa października. Z kolei odmiany późne zbiera się od końca października do połowy listopada. Kapusta do przechowywania powinna posiadać 4-6 liście zewnętrzne (ochronne). Na towarowych plantacjach stosuje się przeważnie zmechanizowany zbiór za pomocą kombajnów. Do przechowywania należy przeznaczać kapustę czystą, bez objawów uszkodzeń czy skłonności do przedwczesnego pękania, a także wyrównaną i jednolitą odmianowo. Warzywo to można przechowywać w temperaturze 0-1 st. C i wilgotności powietrza na poziomie 95 proc. Odmiany średnio późne kapusty wykorzystuje się przede wszystkim na letnie zaopatrzenie rynku, natomiast odmiany późne przeznacza się również do bezpośredniego spożycia, długotrwałego przechowywania i przetwórstwa.", "url": "https://www.sadyogrody.pl/warzywa/102/uprawa_kapusty_glowiastej_czerwonej_na_zbior_letni_i_jesienny,1494.html", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Modro kapusta (tj. kapusta czerwona)"}