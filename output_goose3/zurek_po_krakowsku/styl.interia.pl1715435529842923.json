{"meta_description": "", "title": "Króluje na stole byłej miss. Co jeszcze serwuje gościom?", "content": "Kuchnia małopolska. Kształtowała się przez wiele lat W kontekście kuchni małopolskiej nie można pominąć wątku historycznego. Kształtowała się ona bowiem przez wiele lat, a wpływ na nią miały między innymi czasy Galicji i zaborów. Da się w niej zauważyć wpływy kuchni węgierskiej, austriackiej, ukraińskiej czy żydowskiej. Dużą rolę odgrywa też stolica tego regionu - Kraków, jak również kuchnia góralska. Można śmiało stwierdzić, że każdy obszar, a nawet miasto, ma \"swoje\" typowe potrawy. Zdarza się też, że są one niemal takie same, ale różnią się nazewnictwem. Tak jest w przypadku charakterystycznej potrawy jednogarnkowej - duszaków. W innych obszarach (nie tylko w Małopolsce) określa się je mianem: pieczonek, duszonek czy prażonek. Jednym z charakterystycznych małopolskich dań jest żur. Żurek po krakowsku został wpisany na listę produktów regionalnych, a przepis znajduje się w archiwum miasta. Ja proponuję swoją wersję tej popularnej zupy. Przepis znajdziecie poniżej. Wędzonkę w całości włożyć do garnka. Zalać wodą, przyprawić liściem laurowym i zielem angielskim. Wrzucić suszone grzyby. Przykryć i gotować przez ok. 15 minut (wędlina nie powinna się rozpaść). Po tym czasie świeżyznę wyjąć i przełożyć na deskę. Do garnka wlać zakwas (najpierw trzeba go dobrze wymieszać). Dodać przeciśnięty przez praskę czosnek oraz roztarty w dłoniach majeranek. Doprawić do smaku solą i gotować jeszcze przez chwilę. Na głęboki talerz wyłożyć 2-3 plastry boczku, kawałek kiełbasy i trochę pokrojonej w grubą kostkę szynki, a także 2-3 połówki ziemniaka i połówkę jajka ugotowanego na twardo. Zalać gorącym żurkiem i od razu podawać. Sałatki z jarzynową na czele. Obowiązkowa pozycja nie tylko od święta! Istnieją sałatki i \"sałatki\". Co przez to rozumiem? Niektóre z nich są stricte dietetyczne, inne - tak jak słynna jarzynowa- do takich nie należą. Nie oznacza to jednak, że należy z niej rezygnować. Nie wyobrażam sobie, by ktoś, kto raz w niej zasmakował, całkowicie wyeliminował ją ze swojego jadłospisu.  Osobiście ją uwielbiam i bardzo często przygotowuję. Zawsze musi zagościć na świątecznym stole (przy okazji różnego rodzaju uroczystości), ale przygotowuję ją też na co dzień. Do dużej miski wrzucić pokrojone w kostkę ugotowane i wystudzone warzywa, pora, ogórki oraz ugotowane na twardo białka, dodać groszek. Wymieszać. Zrobić sos. Żółtka utrzeć z musztardą, śmietaną i majonezem. Doprawić solą i pieprzem. Na samym końcu dodać jabłko starte na tarce o grubych oczkach (jeśli chcemy, by sałatka \"przetrwała\" dłużej, zrezygnujcie z jabłka). Zalać sosem. Można udekorować sałatkę porem. Białą część naciąć wzdłuż na pół, a następnie każdą połówkę na trzy części. Z drugiej strony włożyć palec, wypchnąć, robiąc pióropusz. Spiąć wykałaczką, by całość trzymała nadaną formę. Obok sałatki warzywnej, popularnością cieszy się również kotlet mielony - w Małopolsce zwany sznyclem. To potrawa, którą najczęściej robi się ze zmielonej wieprzowiny, na przykład karkówki lub łopatki, jajka oraz bułki tartej.  Szczegółowych receptur można znaleźć tyle, ile domów w Małopolsce! Najczęściej serwuje się go jako danie obiadowe (z dodatkiem ziemniaków i buraczków ćwikłowych, surówki z kapusty lub w sezonie - mizerii). Sprawdzi się też w bułce, w formie burgera. Trudno znaleźć osoby, które nie lubią łakoci. Nie jest tajemnicą, że ja również uwielbiam słodycze. I chociaż na co dzień staram się ich unikać, bądź też stawiać na zdrowsze substytuty, to od czasu do czasu piekę ciasto. Kuchnia małopolska (ale powiedzmy sobie szczerze - nie tylko) oferuje nam całą gamę słodkości. Najbardziej popularnymi ciastami są tutaj: sernik, szarlotka czy kremówka. Ja chcę podzielić się z wami przepisem na sernik z mojego domu rodzinnego. Mąkę, proszek i kakao przesiać na stolnicę. Masło utrzeć z cukrem i cukrem waniliowym. W czekoladowej mące zrobić dołek, wbić jajka i żółtka, wlać śmietanę, dodać masło utarte z cukrem. Zarobić ciasto. Podzielić na dwie części. Klasyczną prostokątną blachę posmarować masłem i wysypać bułką tartą. Jedną część ciasta rozwałkować na wielkość blachy i wyłożyć nią spód formy. Drugą odłożyć. Ser (najlepiej klasyczny polski twaróg, zakupiony \"od baby\" na placu targowym) i wszystkie pozostałe składniki podzielić mniej więcej na pół (tyle akurat mieści się w przeciętnym robocie). Wrzucić do malaksera i mieszać do momentu, aż masa stanie się jednolita. Porcjami wylać na ciasto. Wygładzić. Drugą część ciasta rozwałkować, po czym radełkiem pokroić na paski (szerokość ok. 1,5 cm), ułożyć na cieście w ukośną kratkę (paski ciasta rozłożyć również wzdłuż boków formy). Piec w temperaturze 200 st. C przez ok. 1 godzinę. Po wystudzeniu oprószyć cukrem pudrem. Zachęcam was do przygotowania przynajmniej jednej z powyższych potraw. Zarówno tych, którzy mieszkają w Małopolsce, jak i w innych miejscach w Polsce. Dieta sprzed 2000 lat. Oto co mógł jeść Jezus  Naturalny miód. Kto nie powinien go spożywać?", "url": "https://styl.interia.pl/magazyn/felieton/news-kuchnia-malopolska-co-warto-o-niej-wiedziec,nId,5788899", "category": "małopolskie", "sub_category": "Gotowe dania i potrawy", "phrase": "Żurek po krakowsku"}