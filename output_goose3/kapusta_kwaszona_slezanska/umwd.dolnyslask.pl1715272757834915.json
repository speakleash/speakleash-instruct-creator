{"meta_description": "", "title": "DOLNY ŚLĄSK > Rozwój Obszarów Wiejskich > Aktualności Wydział Obszarów Wiejskich", "content": "W dniach 18-19.10.2019r.na Zamku Kliczków odbył się już po raz dziesiąty jubileuszowy Doroczny Kongres Odnowy Wsi. 250 liderów wiejskich oraz samorządowców z całego Dolnego Śląska zjechało się w jedno miejsce, by wspólnie świętować X-lecie Odnowy Dolnośląskiej Wsi oraz nakreślić plany na lata następne.  Wszystkich zebranych powitał pan Marcin Gwóźdź – Wicemarszałek Województwa Dolnośląskiego oraz pan Grzegorz Suduł – Dyrektor Departamentu Obszarów Wiejskich  i Zasobów Naturalnych. Następnie pan Paweł Czyszczoń – Dyrektor Wydziału Obszarów Wiejskich w krótkiej prezentacji podsumował realizację programu w ramach dziesięciu lat funkcjonowania oraz nakreślił plany na rok następny.  Część merytoryczna dwudniowego Kongresu to prezentacje zaproszonych gości, przedstawione w ramach paneli tematycznych. W ramach pierwszego panelu „Lokalny produkt” – bardzo ciekawe prezentacje przedstawili pan Eugeniusza Mientkiewicz – kucharz, krytyk kulinarny i koneser regionalnych serów, który wystąpił z prezentacją pt. „Serowarstwo zagrodowe – szanse i zagrożenia” oraz pan Zbigniew Koźlik – szef kuchni w restauracji Hotelu Plaza we Wrocławiu z prezentacją pt. „Marketing i promocja lokalnych produktów dolnośląskich”. Drugi panel pt. „Architektura krajobrazu i środowiska oraz materialne dobra historyczne w realizacji Odnowy Wsi” dotyczył zagadnień związanych  z prawidłowym zagospodarowaniem przestrzeni wiejskiej. Swoją prezentację pt. „Miejsce krajobrazu w programie Odnowy Wsi” przedstawiły dr Irena Niedźwiecka - Filipiak oraz dr Anna Podolska z Uniwersytetu Przyrodniczego we Wrocławiu. Od kilku lat Kongres Odnowy Wsi jest miejscem gdzie swoimi sukcesami chwalą się uczestnicy i laureaci min. konkursu „Piękna wieś Dolnośląska”. Tym razem przedstawione zostały sukcesy zarówno całych gmin jak i pojedynczych wsi, które na przestrzeni 10 lat funkcjonowania Odnowy Wsi dokonały na swoim obszarze wiele pozytywnych zmian.  W ramach dwóch dni Kongresu swoje sukcesy zaprezentowali: z gminy Dzierżoniów - pani Jolanta Zarzeka – zastępca Wójta oraz pan Marek Chmielewski – wójt gminy Dzierżoniów,  z Międzylesia pan Tomasz Korczak – Burmistrz gminy oraz z gminy Oborniki Śląskie pani Katarzyna Jarczewska – gminny koordynator Odnowy Wsi. Prezentację najciekawszych wsi tematycznych przedstawili – pani Ewelina Szkutnik – sołtys wsi Czaple w gminie Pielgrzymka oraz z Wolimierza w gminie Leśna - pan Szymon Surmacz – Burmistrz gminy Leśna.  Drugi dzień Kongresu to prawdziwa gratka dla sympatyków wsi tematycznych, ponieważ swoje prezentacje w ramach panelu „Tworzenie wiosek tematycznych i kreowanie markowych produktów turystycznych” przedstawili najwybitniejsi specjaliści w Polsce w zakresie tworzenia i funkcjonowania wsi tematycznych – pan Wacław Idziak – inicjator tworzenia wsi tematycznych w Polsce oraz pan Krzysztof Margol z Nidzickiej Fundacji Rozwoju NIDA. Kongres to nie tylko wykłady i prezentacje – to także spotkanie w jednym czasie i miejscu grupy Ludzi, którzy chcą zmienić swoje otoczenie dla siebie i innych. To miejsce wymiany doświadczeń, szukania wskazówek, podsuwania pomysłów. Nie inaczej było i tym razem. Rozmowy w kuluarach, dyskusje o nowych pomysłach na rozwój wsi, możliwościach jej specjalizacji, a także wspólna integracja sprawiły, że były to udane dwa dni.  Wszystkich prelegentom serdecznie dziękujemy za wspaniałe i niezwykle inspirujące prezentacje a uczestnikom za tak liczne przybycie- i uczestnictwo w zajęciach aż do końca. Do zobaczenia na Kongresie za rok!  Zdjęcia : Krzysztof Szustka", "url": "https://umwd.dolnyslask.pl/obszarywiejskie/aktualnosci/single-view/artykul/wielkanocny-weekend/", "category": "dolnośląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta kwaszona ślężańska"}