{"meta_description": "Produkt wpisany na listę produktów tradycyjnych w dniu 2006-06-14\nW kategorii Warzywa i owoce\nW województwie woj. pomorskim", "title": "Mermecka przystawka z żurawiny do mięs - - Portal Gov.pl", "content": "Mermecka przystawka z żurawiny do mięs wytwarzana jest zgodnie z recepturą rodzinną od ponad 25 lat według przepisu przekazywanego z pokolenia na pokolenie. Miejscowość Mermet położona jest w Borach Tucholskich. Tereny te są mocno zalesione i charakteryzują się mało urodzajnymi, przeważnie piaszczystymi glebami, mało przydatnymi dla rolnictwa. Zamieszkająca ten obszar ludność utrzymywała się głównie z gospodarki leśnej i przemysłu drzewnego. Ważnym elementem w żywieniu lokalnej ludności były owoce leśne. Owoce żurawiny posiadają dużą wartość odżywczą, dietetyczną i leczniczą, charakteryzują się specyficznym smakiem i aromatem. Dla mieszkańców Borów Tucholskich jest to owoc znany i bardzo ceniony. Owoce żurawiny są dostępne w lasach i na torfowiskach zaledwie raz w roku przez okres maksymalnie dwóch miesięcy. Owoce zbierały całe rodziny w okresie zimowym lub jesienią. Wówczas zebrane owoce były przechowywane w ciemnym i suchym miejscu, aby dojrzały. Gdy uzyskały ciemnoczerwony kolor były przecierane i zasypywane cukrem lub zalewane miodem i przechowywane w słoju. W razie potrzeby, szczególnie w okresie Świąt Bożego Narodzenia lub Wielkanocy, przetarte z cukrem owoce były na bieżąco wyjmowane ze słoja i używane do wytwarzania m.in. mermeckiej przystawki z żurawiny do mięs. Mermecka przystawka z żurawiny do mięs nie zawiera sztucznych zagęszczaczy i jest produktem dietetycznym.", "url": "https://www.gov.pl/web/rolnictwo/mermecka-przystawka-z-zurawiny-do-mies", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Mermecka przystawka z żurawiny do mięs"}