{"meta_description": "", "title": "Żurawina raz (2024)", "content": "Czy płukanka do jamy ustnej z ekstraktem z żurawiny może być równie skuteczna w zwalczaniu bakterii przyczyniających się do rozwoju próchnicy zębów jak płukanka z chlorheksydyną?    Próbę odpowiedzi na to pytanie podjęli Khairnar i wsp., porównując zmianę liczebności bakterii Streptococcus ssp. (liczba jednostek tworzących kolonię, CFU/ml), w próbach płytki nazębnej pacjentów stosujących dwa razy dziennie przez 14 dni płukankę z ekstraktem żurawiny (0,6%) lub płukankę z chlorheksydyną (0,2%). Niezależnie od stosowanego preparatu zaobserwowano istotną i równie wysoką redukcję liczby CFU/ml bakterii Streptococcus ssp. Wyniki przeprowadzonego badania sugerują, że produkty do higieny jamy ustnej z udziałem żurawiny mogą stanowić alternatywę dla produktów na bazie chlorheksydyny w profilaktyce próchnicy zębów.     Dlaczego warto rozważyć chociażby okresowe zastąpienie preparatów z chlorheksydyną preparatami z żurawiną?     Chlorheksydyna jest syntetycznym związkiem organicznym, który posiada stosunkowo szerokie spektrum aktywności przeciwdrobnoustrojowej (bakterie Gram-dodatnich i w mniejszym stopniu Gram-ujemne, dermofity, jak również grzyby, drożdże i niektóre wirusy, włączając wirus zapalenia wątroby typu B i wirus HIV) i zapobiega tworzeniu się płytki nazębnej. Niemniej długookresowe stosowanie środków do higieny jamy ustnej zawierających chlorheksydynę niesie za sobą pewne skutki uboczne, wśród których wymienia się brązowe przebarwienia zębów, materiałów odtwórczych i grzbietu języka; zaburzenia smaku; erozję śluzówki jamy ustnej.     Źródła:  Khairnar MR, Karibasappa GN, Dodamani AS, Vishwakarma P, Naik RG, Deshmukh MA. Comparative assessment of Cranberry and Chlorhexidine mouthwash on streptococcal colonization among dental student: A randomized parallel clinical trial. Contemporary Clinical Dentistry 2015;6(1):35-39.    Balagopal Sh, Arjunkumar R. Chlorhexidine: The Gold Standard Antiplaque Agent. Journal of Pharmaceutical Sciences and Research 2013;5(12):270-274. 23/04/2015 Pozostajemy w temacie żurawiny i zdrowia jamy ustnej    W pracy pt. „Herbal Mouthwashes – a gift of nature” dr Bhavna Kukreja i dr Vidya Dodwad opisały wybrane surowce pochodzenia naturalnego, które ze względu na swoje właściwości mogą znaleźć zastosowanie jako składniki płynów do płukania ust. Wśród surowców tych nie mogło zabraknąć ŻURAWINY.     Zachęcam do lektury    Kukreja BJ, Dodwad V. Herbal Mouthwashes – a gift of nature. International Journal of Pharma and Bio Sciences 2012;3(2):46-52. Do najbardziej rozpowszechnionych chorób przyzębia należą zapalenie dziąseł (gingivitis) i zapalenie przyzębia (periodontitis). Drugie z wymienionych schorzeń znamy pod potoczną nazwą paradontozy. W chorobach przyzębia dochodzi do uszkodzenia tkanek otaczających i podtrzymujących ząb. Stanowią one najczęstszą przyczyną przedwczesnej utraty zębów w wieku dorosłym. W przypadku zapalenia dziąseł proces ograniczony jest jedynie do obszaru tzw. dziąsła wolnego (zmiany odwracalne), z kolei w przypadku zapalenia przyzębia dochodzi do uszkodzenia pozostałych tkanek tj. ozębnej, cementu korzeniowego i kości wyrostków zębodołowych (zmiany nieodwracalne).     Badania przeprowadzone w grupie Polaków w wieku 35-44 lat wykazały, że JEDYNIE 1% NIE WYMAGA żadnych działań profilaktyczno – leczniczych w zakresie poprawy stanu zdrowia tkanek przyzębia.     U źródeł chorób przyzębia leżą dwa główne czynniki. Pierwszym jest akumulacja płytki nazębnej i namnożenie się w niej gatunków patogennych, a drugim nadmierna odpowiedź układu immunologicznego gospodarza wywołana obecnością tych patogenów.    Wyniki licznych badań przeprowadzonych in vitro (badania laboratoryjne na wyizolowanych z organizmu komórkach lub substancjach) sugerują, że związki polifenolowe zawarte w ŻURAWINIE mogą być pomocne w profilaktyce i leczeniu zapalenia dziąseł i przyzębia dzięki zdolności do: hamowania formowania biofilmu i przyłączania periopatogenów; hamowania aktywności proteolitycznej enzymów pochodzenia bakteryjnego (np. hamowania rozkładu kolagenu budującego ozębną) oraz łagodzenia nadmiernej odpowiedzi immunologicznej gospodarza, poprzez hamowanie wydzielania cytokin prozapalnych (białka powodujące wzrost reakcji zapalnej) i metaloproteinaz macierzy (pochodzące z tkanek gospodarza enzymy rozkładające białka, w tym białka budujące tkanki przyzębia).    Już wkrótce przykłady wyników badań przeprowadzonych in vivo!    Źródła:  Górska R, Pietruska M, Dembowska E, Wysokińska-Miszczuk J, Włosowicz M, Konopka T. Częstość występowania chorób przyzębia u osób w wieku 35-44 lat w populacji dużych aglomeracji miejskich. Dent Med. Publ 2012;49(1):19-27.  Bonifait L, Grenier D. Cranberry Poluphenols: Potential Benefits for Dental Caries and Periodontal Disease. J Can Dent Assoc 2010;76:130-133. 11/04/2015 Żurawina a zdrowie jamy ustnej    Jama ustna jest gospodarzem jednego z najbardziej złożonych ekosystemów obecnych w ludzkim ciele. Szacuje się, że ponad 700 gatunków bakterii zasiedla różne lokalizacje jamy ustnej.   W skład biofilmu nazębnego wchodzą bakterie, komórki nabłonka, białka, enzymy i resztki jedzenia, wszystkie one zatopione są w polisacharydowej macierzy. Biofilm nazębny stanowi źródło dwóch głównych schorzeń pochodzenia bakteryjnego w jamie ustnej: próchnicy zębów i zapalenia przyzębia. Oba schorzenia należą do tzw. chorób społecznych, czyli chorób przewlekłych dotykających znaczną część społeczeństwa.     Okazuje się, że w profilaktyce i wspomaganiu leczenia tych chorób pomocna może być żurawina.     Jak to możliwe?     Najpierw słów kilka na temat próchnicy zębów.    Istotną rolę w rozwoju próchnicy zębów odgrywają m.in. bakterie z rodzajów Streptococcus mutans i Streptococcus sorbinus. Na drodze fermentacji cukrów zawartych w pożywieniu (przede wszystkim sacharozy) produkują one kwasy organiczne. Dochodzi do redukcji pH jamy ustnej poniżej wartości 5,5. Takie kwaśne środowisko sprzyja demineralizacji szkliwa i rozwojowi próchnicy zębów. Ponadto dzięki enzymom glukozylotransferazie i fruktozylotransferazie bakterie te zdolne są do produkcji zewnątrzkomórkowych cukrów glukanu i fruktanu. W trakcie procesu tzw. „dojrzewania” płytki glukan i fruktan dzięki swej strukturze dostarczają specyficznych miejsc wiązania kolejnych komórek bakteryjnych. Odgrywają tym samym kluczową rolę w procesie kolonizacji płytki.   Składniki żurawiny (przede wszystkim proantocyjanidyny) posiadają zdolność do inaktywacji wspomnianych enzymów bakteryjnych, dzięki czemu przyczyniają się do ograniczenia tworzenia biofilmu, poprzez zapobieganie adhezji kolejnych komórek bakteryjnych i zapobieganie koagregacji licznych z pozostałych gatunków patogenów jamy ustnej.    Lektura uzupełniająca:  http://www.jcda.ca/article/a130  http://www.ncbi.nlm.nih.gov/pmc/articles/PMC3130978/ 18/10/2014 Pierwszy z pomysłów na wykorzystanie świeżej lub mrożonej żurawiny to  MUS JABŁKOWO-ŻURAWINOWO-WINOGRONOWY  oczywiście bez dodatku cukru. W tym przypadku wykorzystujemy naturalną słodycz jabłek i winogron. Ja przygotowałam mus w następującej proporcji:  1 kg jabłek pozbawionych gniazd nasiennych  600 g żurawiny  400 g winogrona ciemnego  Cynamon  Estragon suszony  Woda    Do garnka wsypujemy pokrojone na mniejsze cząstki jabłka, żurawinę, pokrojone winogrona. Wlewamy taką ilość wody aby dno garnka było przykryte. Rozparzamy owoce, trwa to ok. 1 godziny. Następnie dodajemy cynamon i estragon. Ilość przypraw zależy od naszych indywidualnych upodobań. Po ich dodaniu pozostawiamy owoce na ogniu jeszcze ok. 10 min. Zestawiamy z ognia. Całość blendujemy, a następnie przecieramy przez sito Po przetarciu umieszczamy ponownie na ogniu, by odparować jeszcze trochę płynu i uzyskać pożądaną konsystencję. Pyszny mus owocowy już gotowy!  Rodzaj owoców oraz ich proporcje możemy komponować wg naszego uznania. Zamiast jabłek świetnie mogą sprawdzić się również gruszki.    Ja podałam dziś mus jako dodatek do naleśników gryczanych. Całość posypałam owocami granatu i orzechami włoskimi.    Naleśniki przyrządziłam wg tego przepisu:   http://www.chillibite.pl/2014/06/pyszne-nalesniki-gryczane-bezglutenowe.html    Pozostała część musu powędrowała do słoików, poddana została pasteryzacji i teraz stanowi jesienno – zimowe zapasy 13/10/2014 KONTROWERSYJNIE    Żurawina suszona – hit czy kit?    Jednym z najbardziej popularnych produktów żurawinowych w Polsce jest bez wątpienia żurawina suszona. Można ją spotkać w niemal każdym sklepie spożywczym. Przez niektórych postrzegana jako „zdrowa” przekąska, stosowana do bezpośredniego spożycia, jako dodatek do ciast i deserów, a także przekąsek i potraw wytrawnych.    Żurawina suszona jest niestety jednocześnie doskonałym przykładem, tego jak wyjściowy niskokaloryczny surowiec, o wysokim potencjalne prozdrowotnym zamienić w wysokokaloryczny produkt, który z żywością o cechach prozdrowotnym ma niewiele wspólnego.     Osoby, które miały okazję kosztować świeżą żurawinę, prawdopodobnie były zdumione porównując jej kwaśny i cierpki smak z nieprzeciętną słodyczą żurawiny suszonej. Jednak wystarczy jedno spojrzenie na wykaz składników żurawiny suszonej widniejący na jej opakowaniu i wszystko staje się jasne. Otóż ok. 45 – 50% produktu stanowi cukier, który dodawany jest w procesie przetwórczym. Ujmę to brutalnie – w ten sposób żurawina staje się niestety niczym innym jak tylko nośnikiem cukru.     Aby nie kończyć tak pesymistycznie, powiem, że istnieje szereg pomysłów na wykorzystanie świeżej żurawiny, które nie wymagają dodatku cukru, a dzięki którym otrzymać można pyszne naturalne produkty z udziałem żurawiny i w pełnie korzystać z jej prozdrowotnych właściwości.    O takich pomysłach wkrótce!    P.S. Zachęcam do czytania etykiet wszystkich produktów spożywczych, zanim powędrują one do naszego koszyka z zakupami!!! Komu zdarza się oglądać popularne polskie programy kulinarne, tego pewnie nie trzeba przekonywać, że tradycyjna kuchnia regionalna przeżywa renesans. Warto zaznaczyć, że i żurawina ma w niej swoje miejsce. Przykładem mogą być produkty takie jak konfitura lecznicza z żurawiny po mermecku, mermecka przystawka z żurawiny do mięs, żurawina z jabłkiem i chrzanem, czy żurawina z Kaszub ucierana na surowo – wszystkie one wpisane zostały na tworzoną przez Ministerstwo Rolnictwa i Rozwoju Wsi Listę Produktów Tradycyjnych województwa pomorskiego.   Zachęcam do zapoznania się z historią tych produktów…  http://www.minrol.gov.pl/pol/Jakosc-zywnosci/Produkty-regionalne-i-tradycyjne/Lista-produktow-tradycyjnych/woj.-pomorskie/Konfitura-lecznicza-z-zurawiny-po-mermecku  http://www.minrol.gov.pl/pol/Jakosc-zywnosci/Produkty-regionalne-i-tradycyjne/Lista-produktow-tradycyjnych/woj.-pomorskie/Mermecka-przystawka-z-zurawiny-do-mies  http://www.minrol.gov.pl/pol/Jakosc-zywnosci/Produkty-regionalne-i-tradycyjne/Lista-produktow-tradycyjnych/woj.-pomorskie/Zurawina-z-jablkiem-i-chrzanem  http://www.minrol.gov.pl/pol/Jakosc-zywnosci/Produkty-regionalne-i-tradycyjne/Lista-produktow-tradycyjnych/woj.-pomorskie/Zurawina-z-Kaszub-ucierana-na-surowo  … i do spróbowania!", "url": "https://www.beautynailhairsalons.com/XX/Unknown/345102918958701/%C5%BBurawina-raz", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Mermecka przystawka z żurawiny do mięs"}