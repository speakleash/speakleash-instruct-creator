{"meta_description": "", "title": "Pomysły na bób.", "content": "Sam. Z solą. Z czosnkiem. Z koperkiem. Na ciepło. Na zimno. W każdej ilości. Bób. Bobek. Bober. Polskie pistacje. Strączek mój umiłowany. Sezon na polski bób w pełni, zaspokoiłam już pierwszy głód bobu saute i zaczynam kombinować. Prócz tego bowiem, że bób sam smakuje wspaniale to jest też dobrą bazą do innych dań. Przychodzę do Was z trzema pomysłami na bób, każdy z trochę innej bajki, a wszystkie godne wypróbowania – są kluseczki, pasta do smarowania i bób na azjatycką modłę, który może robić za pyszną sałatkę. Wszystkie przepisy wymagają ugotowanego bobu. Ja bób zwykle gotuję w porządnie osolonym wrzątku. Młody wymaga bardzo krótkiej obróbki – po 5 minutach jest już gotowy. Im jest starszy tym gotować trzeba go dłużej – najlepiej wyciągnąć jedno ziarenko i po prostu spróbować. Do kluseczek i pasty spokojnie można wykorzystać bób mączysty, który średnio już smakuje sauté! BOBINIOKI/BOBYTKA/BOBICZKI Czyli bobowe kluseczki przypominające kopytka czy gnocchi, pomysłów na nazwę było wiele, każdy może je określić tak jak mu się podoba! Składniki: – 300 g ugotowanego i wystudzonego bobu – 5-7 łyżek mąki pszennej – 1 jajko – sól i pieprz Praską do ziemniaków rozgniatamy bób na miazgę (można też widelcem, nie polecam blendera, bo masa będzie zbyt mazista). Dodajemy mąkę, jajko, sól i pieprz, wyrabiamy masę. Będzie się lepić, ale nie dosypujemy za dużo mąki, bo bobytka wyjdą zbyt twarde. Osypujemy sobie łapki mąką, rzucamy masę na stolnicę i w zależności od fantazji kulamy okrągłe kluseczki albo robimy wałeczek i kroimy go w romby. Można gotowe kluski schłodzić na deseczce w lodówce albo od razu rzucać na osolony wrzątek. Gotujemy je dosłownie minutę od momentu wypłynięcia na powierzchnię.  Z czym to jeść? Jak to kluseczki – z sosem albo jako dodatek do dania głównego. Ja uwielbiam polewać je masłem z podsmażonym czosnkiem, do tego odrobina parmezanu, bazylii i jesteśmy w niebie!  PASTA Z BOBU Wyśmienite smarowidło, banalnie prosta alternatywa dla hummusu! Wyśmienita na świeżym chlebie i jako dodatek do pieczonych warzyw. Składniki: – ugotowany bób (ilość zależy od tego ile chcecie pasty, na początek proponuję miseczkę czyli ok. 250 g) – oliwa (kilka łyżek) – sok z cytryny (łyżeczka) – czosnek (ząbek) – sól i pieprz Wyjątkowo nie podaję precyzyjnych ilości, bo wszystko zależy od Waszych upodobań smakowych – moje proporcje macie w nawiasie. Wszystkie składniki wrzucamy do blendera, miksujemy i już. Jeśli pasta jest za gęsta możemy dodać odrobinę wody. Smak można dowolnie podkręcać – dodać chilli, kumin, suszone pomidory, pestki… Co dusza zapragnie! Składniki: – 500 g ugotowanego bobu na sos: – dwie łyżki neutralnej w smaku oliwy lub oleju  – łyżka masła orzechowego  – sok z ćwiartki limonki  – pół łyżeczki sosu sojowego – ząbek czosnku  do podania: – dymka  – kilka łyżek sezamu  – natka pietruszki, ewentualnie kolendra  Składniki sosu mieszamy ze sobą. Jeśli chcemy zjeść na ciepło to bób w skórkach mieszamy z sosem, posypujemy posiekaną dymką (i kolendrą jeśli lubicie) i uprażonym na suchej patelni sezamem. W wydaniu na zimo bób po ugotowaniu przelewamy lodowatą wodą (to powstrzymuje proces gotowania i pozwala zachować przepiękny zielony kolor), po wystudzeniu obieramy ze skórek i mieszamy z sosem i dodatkami. • None A tu sobie sezam sypię Zdjęcia, na których widzicie mnie i zdjęcie okładkowe tego wpisu są autorstwa Niny Kupis.", "url": "https://zabawyjedzeniem.pl/2020/07/21/pomysly-na-bob/", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Bób / bober"}