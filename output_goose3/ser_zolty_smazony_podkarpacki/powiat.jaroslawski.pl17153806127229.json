{"meta_description": "„Smakujemy Podkarpacie” to myśl przewodnia VI edycji&nbsp; Międzyszkolnego Konkursu Kulinarnego. Konkurs skierowany był do młodzieży uczącej się w klasach technikum w zawodzie technik żywienia i gospo...", "title": "„Smakujemy Podkarpacie”", "content": "„Smakujemy Podkarpacie” to myśl przewodnia VI edycji Międzyszkolnego Konkursu Kulinarnego. Konkurs skierowany był do młodzieży uczącej się w klasach technikum w zawodzie technik żywienia i gospodarstwa domowego. W czwartek, 7 lutego, młodzi kucharze zmagali się w dwóch kategoriach: potrawa regionalna oraz potrawa na bazie suszonych owoców pochodzących z gospodarstwa ekologicznego. Pierwsza z nich miała być potrawą charakterystyczną dla Podkarpacia, którą uczniowie wykonali wcześniej i przywieźli gotową do podania w formie przekąski, dania głównego lub deseru. Druga było to danie główne sporządzane podczas konkursu. Do jej wykonania należało wykorzystać co najmniej jeden rodzaj suszonych owoców. Na przygotowanie potrawy uczestnicy mieli 2 godziny. W tegorocznej edycji konkursu wzięło udział sześć dwuosobowych zespołów z Zespołu Szkół w Kańczudze, Zespołu Szkół Usługowo-Hotelarskich i Gastronomicznych w Przemyślu, Zespołu Szkół Ogólnokształcących, Zawodowych i Rolniczych w Radymnie oraz z Zespołu Szkół Spożywczych, Chemicznych i Ogólnokształcących w Jarosławiu, który był organizatorem i gospodarzem konkursu. W skład komisji konkursowej weszli: przewodniczący – Janusz Łęgowiak – kierownik Działu Rozwoju Zakładów Mięsnych „Sokołów” S.A. Oddział w Jarosławiu, Damian Przedzieńkowski z Agencji Rynku Rolnego Oddział Terenowy w Rzeszowie i Maria Krysa z Restauracji „Klasyczna” w Jarosławiu. W ocenach brano pod uwagę zgodność z tematem konkursu, organizację stanowiska pracy, higienę i czystość podczas pracy, sposób podania potraw oraz smak i aromat prezentowanych potraw. Laureatów wyłoniono po burzliwych obradach. Pierwsze miejsce zdobyły reprezentantki gospodarzy Angelika Ozimek i Aleksandra Ustianowska za przygotowanie „Dulskich ślimaczków na zielonej łące z aromatycznym barszczem” i „Rolady mięsnej z omletem i śliwką w towarzystwie karmelizowanych buraczków i sosu żurkowego”. Drugie miejsce zajął duet Maciej Szywała i Tomasz Hałek z Zespołu Szkół Usługowo-Hotelarskich i Gastronomicznych w Przemyślu za „Karpia pieczonego swojskiego” i „Przysmak Szwejka z sosem śliwkowym, gruszką ziemniaczaną i surówką z selera”. Natomiast trzecie miejsce przyznano uczennicom z Zespołu Szkół w Kańczudze Dorocie Lewandowskiej i Reginie Śliwie za potrawy „Ser żółty smażony podkarpacki, gomółki i chleb wiejski” oraz „Pierogi z nadzieniem ze śliwek suszonych”. Wszyscy uczestnicy konkursu otrzymali pamiątkowe dyplomy i zestawy upominków. Honorowym patronem tego przedsięwzięcia i fundatorem nagród dla finalistów był m.in. Starosta Jarosławski, natomiast nagrody wręczał Adam Pióro – Naczelnik Wydziału Oświaty.", "url": "https://powiat.jaroslawski.pl/aktualnosci/item/1237-%E2%80%9Esmakujemy-podkarpacie%E2%80%9D", "category": "podkarpackie", "sub_category": "Sery i inne produkty mleczne", "phrase": "Ser żółty smażony podkarpacki"}