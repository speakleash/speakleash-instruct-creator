{"meta_description": "Pośród ponad 2 tysięcy dań i produktów z całej Polski znajdziecie aż 12 przygotowanych na bazie śledzi. Chcesz dowiedzieć się więcej?", "title": "Potrawy ze śledzia na oficjalnej liście produktów tradycyjnych", "content": "Z końcem maja Ministerstwo Rolnictwa i Rozwoju Wsi opublikowało zaktualizowaną listę produktów tradycyjnych i regionalnych. Pośród ponad 2 tysięcy dań i produktów z całej Polski znajdziecie aż 12 przygotowanych na bazie śledzi. Czytajcie dalej, aby dowiedzieć się więcej. Lista Produktów Tradycyjnych to ogólnodostępny spis, służący zbieraniu i rozpowszechnianiu informacji związanych z wytwarzaniem produktów tradycyjnych. Ma na celu identyfikację tradycyjnych produktów oraz rozpowszechnianie ich na rynku krajowym. Z wpisem produktu na Listę Produktów Tradycyjnych nie jest związana ochrona nazwy oraz kontrola zgodności produkcji z zadeklarowaną metodą wytwarzania. Nie wiąże się z tym również żadna opłata. Wszystkie produkty znajdujące się na Liście stanowią element dziedzictwa kulturowego regionu, w którym są wytwarzane, oraz są elementem tożsamości społeczności lokalnej. Przegląd produktów śledziowych wpisanych na Listę rozpoczniemy od Śledzia w oleju z Radziwiłłowa (woj. mazowieckie). Jak możemy przeczytać na oficjalnej stronie Ministerstwa, są to niewielkie jasnoszaro-kremowe kawałki fileta śledziowego zanurzone w oleju rzepakowym z małymi kawałkami pomidorów. Kolejnymi produktami są dodane w 2006 roku i pochodzące z Pomorza Śledzie pomorskie solone z beczki w zalewie słodko-kwaśnej. W tym samym roku na Listę trafił „Hylyng” opiekany z cebulą – śledź po kaszubsku. Dla niezaznajomionych z gwarą kaszubską informujemy, że hylyng to po prostu regionalna nazwa śledzia właśnie na Kaszubach. Z Pomorza pochodzi również Stupka – sos śledziowy na zaklepce. Jak sama nazwa wskazuje, jest to gęsty, bo zrobiony na mące, sos rybny do polewania potraw. Na Liście nie mogło oczywiście zabraknąć śledziowych klasyków, takich jak chociażby Śledzie marynowane w oleju czy Sałatka śledziowa po kaszubsku. Znajdziemy na niej również Rolmopsy ze śledzia bałtyckiego w zalewie słodko-kwaśnej, które w smaku przypominają nieco wspomniane wyżej Śledzie pomorskie solone. Nie zabrakło także Śledzia bałtyckiego po rybacku, który jest sprawioną tuszką śledzia ze skórą, oczyszczoną z ości, pokrojoną na kawałki, zalaną olejem, z widocznymi talarkami cebuli. Co ciekawe, smak tego dania jest słodko-winny, bardzo delikatny, a jednocześnie o wyraźnym aromacie korzennych przypraw. Fani kuchni kaszubskiej powinni być zachwyceni, ponieważ w zestawieniu znalazł się Śledź mancowany po kaszubsku, czyli coś co reszta kraju zna pod nazwą śledzia pod pierzyną. Na Liście znalazło się miejsce również dla wyrobu ze Śląska – Szałot śląski (sałatka śledziowa). Jest to danie nietypowe, ponieważ oprócz ryby, ogórka kiszonego i cebuli znajdziemy w nim również skwarki wędzonego boczku. Zestawienie zamyka województwo zachodniopomorskie, które ma na Liście dwóch reprezentantów – Śledzie po szczecińsku oraz Śledzik kołobrzeski. Jeśli chcecie sprawdzić co oprócz śledzi znajduje się na Liście Produktów Tradycyjnych, zajrzyjcie na stronę Ministerstwa Rolnictwa i Rozwoju Wsi.", "url": "https://www.wplywaryba.pl/porady/potrawy-ze-sledzia-na-oficjalnej-liscie-produktow-tradycyjnych/", "category": "pomorskie", "sub_category": "Produkty rybołówstwa, w tym ryby", "phrase": "„Hylyng” opiekany z cebulą – śledź po kaszubsku"}