{"meta_description": "", "title": "Tradycyjny młodzowy kùch w zasięgu ręki. Muzeum Kaszubskie zaprasza na regionalne warsztaty z Zytą Górną", "content": "W najbliższą sobotę Muzeum Kaszubskie zaprasza na warsztaty kulinarne, które odbędą się online. Uczestnicy dowiedzą się, jak przyrządzić młodzowy kùch, czyli… kaszubską drożdżówkę. Kartuska placówka planowała zorganizować wydarzenie stacjonarnie, jednak zgodnie z restrykcjami, które od 13 marca obejmą Pomorze, warsztaty odbędą się online. Rozpoczną się 13 marca o godzinie 10:00, a poprowadzi je Zyta Górna, autorka książki „Smaki Kaszub”. Uczestnicy nauczą się przyrządzać młodzowy kùch, czyli ciasto drożdżowe. Na zajęcia obowiązują zapisy, więcej szczegółów dostępnych jest na stronie muzeum >>>TUTAJ. Młodzowy kùch z kruszonką został wpisany na listę produktów tradycyjnych 26 lutego 2018 roku. Wywodzi się z ciasta chlebowego, a przepis na jego przygotowanie datuje się na około 1700 rok, kiedy to wprowadzili go księża, którzy często biesiadowali u szlachty. Receptura była stosowana między innymi w dworku szlacheckim w Mirachowie. W zbiorze produktów tradycyjnych znajdziemy jednak znacznie więcej specjałów przygotowanych „po kaszubsku”, m.in.: kiszkę/cziszka kaszëbska, czerninę/czôrnina, hylyng opiekany z cebulą – śledź po kaszubsku, węgorza wędzonego, pulki, plince, zupę brzadową, jajecznicę na węgorzu/prażnica, chleb żytni na ziemniakach, konfiturę, sok i nalewkę z truskawek oraz śledzia mancowanego. – Wśród dawnej kaszubskiej kuchni istniała biedniejsza jej wersja, czyli rybacko-chłopska oraz bogatsza, przeznaczona mieszczanom i dworzanom – takie informacje możemy znaleźć w publikacji Róży Wosiak-Śliwy „Kaszubskie nazwy potraw i napojów”. – Ta ostatnia wyróżnia się znaczną liczbą potraw mięsnych i dobrymi trunkami. Biedniejsza kuchnia rybacko-chłopska bazowała na lokalnych produktach, obfitowała zwłaszcza w dania mączne, jajeczne, warzywne oraz w zupy i kasze. Jej dania były niejednokrotnie słodkie, rzadko używano przypraw. Na wsi jedzono głównie zupę mleczną z kluskami, jajka oraz jajecznicę na wiele sposobów. Charakterystyczna dla Kaszub jest między innymi ta na słodko, na solonym śledziu, na węgorzu czy ze szprotami.", "url": "https://radiogdansk.pl/wiadomosci/2021/03/11/tradycyjny-mlodzowy-kuch-w-zasiegu-reki-muzeum-kaszubskie-zaprasza-na-regionalne-warsztaty-z-zyta-gorna/", "category": "pomorskie", "sub_category": "Produkty rybołówstwa, w tym ryby", "phrase": "„Hylyng” opiekany z cebulą – śledź po kaszubsku"}