{"meta_description": "Śledź smakuje nie tylko z wódką. Można go dodać do jajecznicy, zrobić z niego świetne kanapki albo podać z prosecco. O możliwościach kulinarnych eksperymentów ze śledziem opowiadają nam Maciek Nawrocki i Marcin Duda z foodtrucka Śledzie z Bornholmu.", "title": "Z czym jeść i jak podawać śledzia? – wywiad", "content": "Śledź wciąż kojarzy się głównie z Wigilią albo zakąską do wódki. A gdyby go podać z prosecco albo przyrządzić na śniadanie? Poznajcie zaskakujące sposoby na śledzia. Na pewno nieraz widzieliście ich na warszawskim Nocnym Markecie , gdzie przyrządzali niesamowite dania ze śledzia. Teraz wpadli na pomysł, by swoje przepisy dopracować, zebrać i wydać w formie e-booka. Maciek Nawrocki i Marcin Duda sposobów na wykorzystanie tej ryby mają tysiące, a każdy z nich to zaprzeczenie tradycyjnego myślenia o śledziu. Zamiast wódki jest cherry i wino, a ogórki znikają na rzecz bułek z rolmopsami czy wytrawnych matiasów. Jak przekonują nasi rozmówcy, śledzie można jeść o każdej porze dnia i nocy . Trzeba tylko wiedzieć, który gatunek ryby do czego się nadaje i jak właściwie ją przyrządzić. Jednak prawda jest taka, że śledź fascynował mnie od lat. Jak niemal wszyscy Polacy, wychowałem się na wigilijnych potrawach i szybkich śledziowych przekąskach do wódki. W moim przypadku przełomem był pobyt na Bornholmie. Pojechałem odwiedzić mojego przyjaciela Kima Rømera, właściciela Christiansø Pigens Sild. U niego po raz pierwszy jadłem smażonego solonego śledzia na śniadanie, gorące wędzone bornholmery na kolację i smørrebrød ze śledziami, z makrelą i jajkiem na miękko. I jeszcze bornholmski specjał, czyli kanapka zwana słońcem nad Gudhjem. Kilkudniowy pobyt na tej bajkowej wysepce uświadomił mi, że śledzia można jeść o dowolnej porze każdego dnia. Wtedy zacząłem zgłębiać przepisy z Wileńszczyzny, Pomorza i ze Śląska. Przez lata byłem przyzwyczajony do jednego sposobu podawania śledzia – jako zakąski. Tymczasem można go podawać nie tylko z wódką, ale również z piwem czy winem. Przed drugą wojną światową w warszawskich restauracjach można było zjeść śledzia pod postacią kilkunastu – jeśli nie kilkudziesięciu – potraw. Po 1945 roku rybę tę jadaliśmy głównie marynowaną, w śmietanie, oleju lub po kaszubsku. Postanowiliśmy wykorzystać dawne polskie tradycje i połączyć je z kulturą skandynawską czy niemiecką, które również chętnie po śledzia sięgają Dlaczego znikły i gdzie się podziały paszteciki z mleczem, kanapki z ikrą śledzia, rosopita, hylyng, śledzie po żydowsku albo jajecznica ze śledziem? Dopiero teraz Polacy odkrywają na nowo stare przepisy, modyfikują je. My postanowiliśmy wykorzystać te dawne tradycje i połączyć je z kulturą skandynawską czy niemiecką, które również chętnie po śledzia sięgają. I to działa. A skąd popularność tej ryby u nas? Jaka jest historia śledzia w Polsce?  MN: Przez wieki śledź był uznawany w Polsce za pospolitą rybę. W średniowieczu i w późniejszych stuleciach jedli go przeważnie klerycy, chorzy leżący w miejskich szpitalach, rybacy i nie dość zamożni mieszczanie. Co ciekawe w tym samym czasie, między innymi w państwach skandynawskich, beczkami ze śledziem można było płacić. Pierwsza beczka ze świeżo złowionymi matjasami była wysyłana karocą do królowej Holandii, aby uczcić udany połów tej, jak tam uznawano, szlachetnej ryby! Czemu zatem Polacy do śledzia nie przywiązywali zbytniej uwagi? Moim zdaniem zdecydowały o tym dwa czynniki. Po pierwsze przymusowy post obowiązujący w Polsce przez niemal 2/3 roku, a po drugie – na terenie Polski przecinały się niegdyś dwa najważniejsze szlaki handlowe Europy. Przez to mieliśmy dostęp do bardziej egzotycznych, cenniejszych i znacznie bardziej pożądanych produktów. Inną kwestią jest fakt, że w Polsce flota morska i handel nad Bałtykiem, czy nawet rybołówstwo nie były dość rozwinięte. Nie ma nawet co się porównywać z Brytanią, Szwecją, Holandią czy Danią. Polska oparła swoją gospodarkę na zasobach lądowych, pomijając w znacznym stopniu produkty morskie. Stąd na stołach Jagiellonów, Sasów i Wazów próżno było szukać śledzi. I to w czasach, gdy tą rybą zajadali się monarchowie Holandii, Szwecji, Danii czy Anglii. Polacy nie cenili zbytnio śledzia, ale także żadnej innej ryby. Nie znaliśmy się na nich, nie wiedzieliśmy, jak należy je przyrządzać. Sytuacja ta uległa nieco zmianie dopiero w okresie międzywojennym. Co ciekawe, śledź był wówczas zdecydowanie bardziej cenioną rybą niż obecnie. Mimo że w tamtym czasie łatwiej było o nią niż dzisiaj. W przedwojennej Gdyni zdarzały się takie lata, kiedy rybacy nadwyżkę śledzi oddawali okolicznym chłopom za darmo. Jednak rosnącą popularność śledzia w Polsce przerwał wybuch II wojny światowej, a później nadejście komunizmu. Wtedy na polskich stołach królował karp. Oczywiście nie w całym kraju, bo na przykład na Śląsku czy Kresach gospodynie wciąż przygotowywały tę rybę i przekazywały z pokolenia na pokolenie oryginalne i smaczne przepisy. Jednak ogólnie na sklepowych półkach można było znaleźć wyłącznie śledzia po japońsku, w oleju, marynowanego, w śmietanie lub po kaszubsku. Dopiero po 1989 roku, gdy zaczęły się pojawiać liczne restauracje i pijalnie wódki, wzrosło nieco zainteresowanie tą rybą. Niestety nie towarzyszyło temu rozszerzenie menu czy jego urozmaicenie. Wciąż gotujemy i przyrządzamy to samo, zapominając o dawnych przepisach. Przecież można z niego przyrządzić nie tylko fantastyczne przekąski, ale także potrawy na miarę kuchni fine dining. Tak gotując, mamy nadzieję zmienić sposób postrzegania śledzia – jako mało wyrafinowanej zakąski i do tego taniej. M.N.: Śledź to naprawdę wdzięczna ryba – wystarczy odrobina wyobraźni i dobrej jakości produkty. We wstępie naszego e-booka napisaliśmy, że pomysł na książkę wziął się z niezgody na sztampowość dań. Wszystkie potrawy, które proponujemy, łatwo przyrządzić w domowej kuchni. Nie wymagają gotowania przez kilka godzin czy pieczołowitego przygotowywania kolejnych składników, by skomponować idealne danie. Zależy nam na łatwych w wykonaniu, ale pomysłowych potrawach, które będą i smaczne, i efektowne. Odkąd zaczęliśmy zmieniać wizerunek śledzia w Polsce, staramy się też uświadamiać rodakom, że niekoniecznie trzeba podawać do niego alkohol W takim razie, jeśli nie wódka to, co? Które trunki dobrze się komponują lub podkreślają smak tej ryby?  M.N.: Wszystkie. Pamiętam, jak łączyliśmy śledzie z kraftowym piwem produkowanym przez browar Trzech Kumpli. Słodkie i korzenne śledzie doskonale pasują do takich wyrazistych alkoholi. Z kolei w wersji deserowej, w sherry, świetnie smakują podane z biodynamicznym wytrawnym winem. Odkąd zaczęliśmy zmieniać wizerunek śledzia w Polsce, staramy się też uświadamiać rodakom, że niekoniecznie trzeba podawać do niego alkohol. A jeśli nawet, nie musi to być wódka, może być piwo czy wino. Po otwarciu naszego food trucka włączyliśmy do menu smażone śledzie. To był strzał w dziesiątkę. Tak przyrządzone, świetnie komponują się z kieliszkiem schłodzonego prosecco. Czyli z czym najlepiej podawać śledzia? Z jakimi składnikami dobrze się komponuje?  M.D.: Wszystko zależy od tego, jakiego śledzia serwujemy. W przypadku duńskich, słodkich lub korzennych śledzi, których używamy w naszych daniach, warto je przełamać czymś śmietankowym lub ziołowym w smaku. Dobrze sprawdzają się kiszonki oraz chrupiące pikle. Z kolei tłuste wędzone śledzie, które mają dymny posmak, można złagodzić na przykład coleslaw z czerwonej kapusty. Fajnym dodatkiem może być również podwędzana śmietana albo crème fraîche. Oczywiście nieodłącznym dodatkiem do śledzia są ziemniaki. Podaje się je ze śledziem w occie, a następnie podlewa kwaśną, intensywną zalewą. Czerpiąc garściami z polskiej – i nie tylko – tradycji kulinarnej, przekonaliśmy się, że śledzie można łączyć nawet z plackami ziemniaczanymi, smażonymi na gęsim tłuszczu z dodatkiem kwaśnej śmietany, czy z chłodnikiem na młodej botwinie. A jakiego śledzia wybrać? W książce piszecie o atlantyckich, bałtyckich i sporo miejsca poświęcacie duńskim – który z nich wybrać, czym się od siebie różnią?  MN: Śledzie atlantyckie są bez porównania większe i mają w sobie więcej mięsna niż te bałtyckie. Wynika to przede wszystkim z niższej temperatury wody w Atlantyku oraz lepszych warunków bytowych ryb w porównaniu z naszym Bałtykiem. Z kolei, jeśli chodzi o duńskie śledzie, zdecydowaliśmy się na nie przede wszystkim ze względu na miejsce ich połowu. Większość łowisk znajduje się na Morzu Północnym, a ich odławianie odbywa się przy zachowaniu dość wyśrubowanych norm i reguł prawnych. M.D.: Jeśli chcemy zacząć przygodę z solonym śledziem, w pierwszej kolejności musimy go bardzo dobrze wymoczyć w lodowatej wodzie. Jeśli będzie za ciepła, śledzie się w niej ugotują. W zależności od stopnia zasolenia ryb wodę można co jakiś czas zmieniać. Dobrą metodą jest również moczenie ich w mleku lub naparze z herbaty, jak zaznaczał Maciek. Kolejnym etapem jest marynowanie. I tu możemy puścić wodze fantazji. Ta ryba doskonale łączy się z najprzeróżniejszymi dodatkami – śmietaną, olejem, a nawet sokiem, na przykład jabłkowym, gruszkowym czy wiśniowym. Śledź sprawdzi się też w zalewie octowej, ze słodkimi i mocniejszymi przyprawami, takimi jak ziele angielskie, liście laurowe, goździki, drzewo sandałowe, cynamon, gałka muszkatołowa. Można do niego dodać smażoną cebulę, grzyby lub pomidory, w których następnie dobrze jest zamarynować śledzia. Niestety, w Polsce najpopularniejszy jest śledź atlantycki, który jest tłusty i w zasadzie nadaje się tylko do marynowania. W przypadku śledzi z Morza Północnego po ich odmoczeniu i wysuszeniu można je jeszcze obtoczyć w mące i smażyć na maśle lub na głębokim tłuszczu, na przykład smalcu z mangalicy. Gorąco polecam spróbować go w tej postaci. Wystarczy puścić wodze fantazji i odważyć się ugotować coś poza tradycyjnymi przepisami Można go podawać jako pełnoprawne danie, czy jednak lepiej się sprawdza w przekąskach?  M.D.: W polskiej kulturze kulinarnej podajemy go przede wszystkim jako przekąskę lub zakąskę. A szkoda, bo potrawy ze śledziem mogą przecież stanowić pełnowartościowe, smaczne dania. Przez lata patrzyłem, jak mój ojciec jadł na obiad niezwykle popularny w moim regionie hylyng, czyli smażone śledzie w zalewie octowej. I powiem szczerze, że w połączeniu z gorącymi ziemniakami jest to świetny obiad, który bije na głowę niejedno danie fine dining. Jeśli zamiast mięsa na talerzu podamy grillowanego śledzia bałtyckiego z opiekanymi ziemniakami, salsą ziołową lub sałatką, to jestem przekonany, że nikt nie będzie dłużej myślał o tej rybie jako tylko przekąsce. To kwestia edukacji i pokazania innych sposobów na jej przygotowanie. Wystarczy puścić wodze fantazji i odważyć się ugotować coś poza tradycyjnymi przepisami. Śledzie można grillować, wędzić, smażyć, marynować, a następnie łączyć z różnymi dodatkami. Przystawka ze śledzia z Morza Północnego ze skórą, marynowanego w soku z antonówki, podanego z oliwą szczypiorkową, kawiorem ze ślimaka, ziemniakiem opalanym i wędzoną śmietaną zachwycił wszystkich gości. Wielu z nich nie spodziewało się, że można podać śledzia w tak elegancki sposób. Z doświadczenia wiem, że duńskie śledzie bardzo często wywołują ogromne zaskoczenie wśród tych, którzy na co dzień za tą rybą nie przepadają. Wynika to przede wszystkim z charakteryzującej je słodyczy oraz wyrazistości. A jakie jest wasze ulubione danie ze śledzia i dlaczego?  M.N.: Marynowany śledź z mleczem i ikrą podawany z młodymi ziemniakami i macerowaną cebulą. To niezwykle prosta potrawa, ale gdy ją widzę na stole u mojej mamy, niewiele więcej jest mi potrzebne do szczęścia. Przepadam też za bułką z rolmopsami lub śledziem à la Bismarck, a także kanapkami z wędzonym śledziem i jajkiem sadzonym lub szubą.", "url": "https://kukbuk.pl/artykuly/sledziowa-rewolucja/", "category": "pomorskie", "sub_category": "Produkty rybołówstwa, w tym ryby", "phrase": "„Hylyng” opiekany z cebulą – śledź po kaszubsku"}