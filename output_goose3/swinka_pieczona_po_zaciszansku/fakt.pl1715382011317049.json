{"meta_description": "PSL złoży w Sejmie projekt ustawy o zerowym VAT na tradycyjne polskie produkty. To odpowiedź na zapędy europosłanki Sylwii Spurek, która chce wyższego VAT na mięso i mleko. – Lista będzie bardzo długa, bo uważamy, że zdrowa polska żywność jest najlepsza. Będziemy bronić do ostatku sił normalności w Polsce, a normalność to niski VAT na polską żywność – mówi Faktowi prezes PSL Władysław Kosiniak-Kamysz.", "title": "Wojna o kotleta schabowego i mleko. Kosiniak-Kamysz: Będziemy bronić do ostatku sił!", "content": "Parlament Europejski przyznał państwom członkowskim większą elastyczność w stosowaniu stawek VAT na żywność o różnym wpływie na zdrowie i środowisko. W praktyce oznacza to, że kraje członkowskie będą mogły wprowadzić zerową stawkę VAT na zdrowe i zrównoważone produkty żywnościowe, takie jak owoce i warzywa oraz wyższą stawkę VAT na niezdrową żywność i taką, której produkcja pozostawia duży ślad środowiskowy. Taka decyzja ucieszyła europosłankę Sylwia Spurek, która chce wyższego VAT na mięso i mleko. „Mamy to! Wygląda na to, ze PSL i reszta konserwatystów zaczyna przegrywać wojnę o kotleta i rosół. Odsyłamy mięso i mleko do historii. Taką UE najbardziej lubię” – skomentowała decyzję PE na Twitterze. Nie spodobało się to prezesowi PSL, który zapowiedział, że przygotuje projekt ustawy o zerowej stawce VAT na zdrowe produkty. Jak dowiedział się Fakt, projekt powstanie w ciągu kilku najbliższych dni. – Może być rozpatrzony jeszcze w tym roku w Sejmie i mógłby zacząć obowiązywać od nowego roku – powiedział nam Władysław Kosiniak-Kamysz. Na liście produktów z zerową stawką VAT mają się znaleźć tradycyjne polskie produkty, zarejestrowane przez Ministerstwo Rolnictwa. Są to m.in.: karp milicki, ser zgorzelecki, świnka pieczona po zaciszańsku, piwo „Książęce” z Lwówka, marynowana słonina z Niemczy, salceson polski z Karkonoszy, maślanka z Bychawy, kiełbasa krakowska sucha, masło kociewskie i wiele innych. – Chodzi o wszystkie produkty wytwarzane w tradycyjny sposób w gospodarstwach czy małych regionalnych przetwórniach. Produkty, które mają smak dzieciństwa, tradycji. Będą to wędliny, nabiał, wspaniałe sery, produkty regionalne zarejestrowane w Ministerstwie Rolnictwa i na poziomie regionalnym w urzędach marszałkowskich. Lista będzie bardzo długa, bo uważamy, że zdrowa polska żywność jest najlepsza i trzeba obniżać VAT na żywność. Będziemy bronili normalności, prawa do tego, żebyśmy mogli zawsze zjeść dobrą wiejską kiełbaskę – powiedział Faktowi Władysław Kosiniak-Kamysz. Szef PSL zapowiedział, że jeśli pojawi się projekt podwyższający VAT na żywność, to PSL „wyrzuci go od razu do kosza”. – Będziemy bronić do ostatku sił normalności w Polsce, a normalność to niski VAT na polską żywność i wspieranie polskiego rolnictwa, a nie robienie wszystkiego, żeby polskie rolnictwo i zdrowa żywność zostały zlikwidowane, a konsumenci musieli płacić kilka razy więcej za podstawowe produkty żywnościowe – podkreśla Kosiniak-Kamysz. Dodaje, że Zieloni chcą podnieść VAT na mleko i mięso do 23 proc., co oznaczałoby wzrost cen o niemal 20 proc. – Na głowę upadł ktoś, kto myśli o czymś takim – oburza się szef PSL. Sylwia Spurek wzięła ślub. Ona i jej partner czekali na to 20 lat. Zrobili to w tajemnicy Spurek: niech eksperci zdecydują, co jest zdrowe Inne zdanie na ten temat ma europosłanka Sylwia Spurek. – Zerowa stawka VAT powinna być stosowana na produkty zdrowe, produkowane lokalnie, neutralne klimatycznie i środowiskowo, takie, które nie wpływają negatywnie na życie ludzi w sąsiedztwie i które nie opierają się na wykorzystywaniu i zabijaniu zwierząt. Lista powinna być skonsultowana z ludźmi nauki, ekspertami w zakresie środowiska i zdrowia – mówi Faktowi europosłanka. Jak dodaje, rezolucja Parlamentu Europejskiego to pierwszy krok. – Teraz państwa będą mogły w końcu pokazać, jaka jest prawdziwa cena mięsa i mleka i spowodować, że jedzenie zdrowe i etyczne będzie dostępne dla wszystkich bez względu na zawartość portfela – dodała. jak się dowiedzieliśmy, europosłanka Zielonych chciała zainteresować wyższym VAT-em na mięso czy mleko Zielonych i Nową Lewicę. Na jej propozycję nie odpowiedziała jednak żadna partia. Lech Wałęsa oburzony pomysłem europosłanki, która chce zakazu wędkowania. „Chyba nie ma co robić, mi łowienie ryb ocaliło życie!” Wiśniewska: Spurek chce, żeby było o niej głośno - My jako PSL mamy na ten temat swoje zdanie, pani Spurek ma swoje, zostawmy to edukacji i poglądom. Dyskusja na ten temat była, jest i będzie. Kotlety jadam, ale jestem świadomy i wszyscy powinni być tego świadomi, że ten ślad węglowy jest. Nie zlikwidujemy go jednak nakazami, przymusem czy podatkami, ale edukowaniem ludzi na ten temat. W ten sposób trzeba zmierzać do redukcji śladu węglowego, a nie w taki sposób, jak to pani Spurek proponuje - uważa europoseł Jarosław Kalinowski. Jadwiga Wiśniewska mówi Faktowi, że \"Sylwia Spurek chce być twarzą Zielonych w Polsce i chce, aby było o niej głośno.\" - Ten pomysł nie ma żadnych szans na realizację, a pani poseł robi to celowo, by wszyscy o niej teraz mówili. W moim domu je się mięso, wędliny, produkty mleczne i jajka, podobnie jak warzywa i owoce. Utrzymujemy dietę zróżnicowaną i zbilansowaną, choć nie jest to łatwe z powodu braku czasu i obowiązków zawodowych moich i męża - mówi nam posłanka PiS. - Lubimy tradycyjną kuchnię polską, np. schabowego z białą kapustą zasmażaną. I nie wierzę, że ten schabowy kiedykolwiek zniknie z polskich stołów, bo realizacja pomysłów pani Spurek spowodowałaby drastyczne podniesienie cen żywności, przez co mielibyśmy do czynienia z rosnącym ubóstwem. Dotyczy to zarówno konsumentów żywności jak i producentów rolnych. Ludzie mają prawo do żywności w rozsądnych cenach, a pomysły pani Spurek odbiłyby się na portfelach obywateli - dodaje Wiśniewska.", "url": "https://www.fakt.pl/polityka/wojna-o-kotleta-schabowego-wladyslaw-kosiniak-kamysz-kontra-sylwia-spurek/ds2lep7", "category": "dolnośląskie", "sub_category": "Mięso świeże oraz produkty mięsne", "phrase": "Świnka pieczona po zaciszańsku"}