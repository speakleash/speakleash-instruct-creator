{"meta_description": "Czebureki, deruny, cepeliny? A do tego juha? Brzmi zagadkowo, nawet tajemniczo –szczególnie dla tych, którzy nie są znawcami lokalnych potraw. Tymczasem to popularne dania, które znajdziemy na Dolnym Śląsku. Nie tylko te zresztą. Region bowiem ma się czym pochwalić, bo jego smaki są połączeniem kuchni polskiej, czeskiej, austriackiej, pruskiej, a nawet ukraińskiej.", "title": "Dolny Śląsk od kuchni. Regionalne smaki odkryjesz na Forum Ekonomicznym w Karpaczu", "content": "Ta, przez wiele wieków ewoluowała. Jej specyfikę kształtowały różne gusta, które przywędrowały z sąsiednich krajów, o czym wspomnieliśmy już wcześniej. To one właśnie zostawiły najtrwalszy ślad na dolnośląskim stole. O Karpaczu jako miejscu, gdzie można znaleźć wiele różnorodnych smaków z całego regionu, wspominamy nieprzypadkowo. Miasto bowiem od ubiegłego roku jest stolicą Forum Ekonomicznego. To właśnie tam już po raz drugi spotkają się wkrótce przedstawiciele biznesu, gospodarki, finansów, polityki – zarówno z Polski, jak i z zagranicy. Podczas największej i najważniejszej konferencji gospodarczej w Europie Środkowo-Wschodniej eksperci, w tym m.in. przedstawiciele rządu, samorządów, prezesi największych spółek, przedsiębiorcy, ekonomiści, a także ludzie kultury dyskutują o bezpieczeństwie, perspektywach rozwoju gospodarczego, wyzwaniach współczesności i sposobach przezwyciężania kryzysów, a także przedstawiają konkretne rozwiązania i nowatorskie idee. W Karpaczu sporo się więc będzie działo i przy tej liczbie wydarzeń kuchnia małego miasteczka u podnóża Śnieżki nie może być zwyczajna i przypadkowa. I taka nie jest. Każdy kraj na świecie ma swoją ulubioną potrawę. Tak popularną, że zna ją każdy z nas. Francja słynie z bagietek i croissantów, Włochy z pizzy, Austriacy ze sznycla wiedeńskiego, Czesi z knedlików, Gruzja z chaczapuri, a Grecja z gyrosa. Można byłoby wymieniać długo. Oprócz tego jednego słynnego dania każdy region w danym kraju może pochwalić się lokalnymi produktami i daniami. Dolny Śląsk, który stał się ekonomicznym centrum kongresowym, też ma powody do dumy. Mowa nie tylko o lokalnych przysmakach, ale także o regionalnych potrawach, które wpisano na listę Ministerstwa Rolnictwa i Rozwoju Wsi. Jest ich sporo, m.in. ser łomnicki, twaróg sudecki, kamiennogórski ser pleśniowy, salceson polski z Karkonoszy, kabanosy z Karkonoszy, kiełbasa galicyjska z Niemczy, karp milicki, pstrąg kłodzki, świnka pieczona po zaciszańsku, czarne gołąbki krużewnickie z kaszą gryczaną, keselica (żur łemkowski), pierogi ruskie z Chrząstawy czy śląskie niebo (potrawa z mięsa z sosem z suszonych owoców). Warto w tym miejscu przypomnieć, że już 10 lat temu województwo dolnośląskie stało się pełnoprawnym, certyfikowanym członkiem Europejskiej Sieci Dziedzictwa Kulinarnego (Culinary Heritage Europe). Oznacza to, że od dawna dba o rozwój produkcji i dystrybucji tradycyjnej żywności oraz promocję specyfiki regionalnej w Europie. Wiele z wymienionych potraw można skosztować właśnie w Karpaczu. Tak samo jak wspomnianych wcześniej czebureków – pierogów z przaśnego ciasta z nadzieniem mięsnym, derunów – placków ziemniaczanych, cepelinów – nadziewanej mięsem pyzy, czy juhy – kompotu z suszonych owoców. Także wołowiny podawanej na dziesiątki sposobów, kaczki, królika, pstrąga, piwa czy wina. No i słynnego Likieru Karkonoskiego. To rubinowy trunek, jedyny w swoim rodzaju, stworzony z soku ze świeżych jagód i wyciągu z ziół. Te ostatnie bowiem rządzą w kuchni Karpacza i okolicznych miejscowości od lat. \"Wyróżnikiem kuchni karkonoskiej były zioła. Ożywiały one proste dania, ale nie tylko – w dobie braku antybiotyków i innych leków pozwalały walczyć z chorobami. Używane na co dzień, uodparniały. Do dziś pozostały i znamy je z codziennej kuchni – natka pietruszki, szczypior, nać selera, majeranek, koper. W Karkonoszach używano także estragonu, lubczyku, bazylii, trybuli ogrodowej, melisy, cząbru i wielu innych ziół\" – czytamy w pracy naukowej Piotra Gryszela \"Tradycje kulinarne Karkonoszy a regionalny produkt turystyczny w dobie ekonomii doświadczeń\". – Dolny Śląsk to miejsce szczególne na mapie kraju. Znajdziemy tu tajemniczą, pełną dzikiej przyrody Dolinę Baryczy, zamki i pałace, karkonoskie skalne miasta, a nawet pustynię. Nasze Izery są też idealnym miejscem do obserwowania gwiazd. Naprawdę każdy znajdzie tu dla siebie coś interesującego – mówił marszałek Cezary Przybylski przy okazji wydania \"Niemapy\", nowego przewodnika po Dolnym Śląsku, adresowanego do rodzin z dziećmi.", "url": "https://www.money.pl/gospodarka/dolny-slask-od-kuchni-regionalne-smaki-znajdziesz-w-karpaczu-6651281560079264a.html", "category": "dolnośląskie", "sub_category": "Mięso świeże oraz produkty mięsne", "phrase": "Świnka pieczona po zaciszańsku"}