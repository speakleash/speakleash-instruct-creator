{"meta_description": "Produkt wpisany na listę produktów tradycyjnych w dniu 2008-09-01 w kategorii Produkty mięsne w woj. dolnośląskim", "title": "Świnka pieczona po zaciszańsku - - Portal Gov.pl", "content": "Pożywienie tradycyjne, chłopskie na terenach Dolnego Śląska było wyjątkowo ubogie w potrawy mięsne. Jak podaje wiele źródeł etnograficznych, mięso było spożywane na wsi w niewielkich ilościach i to niemal wyłącznie mięso wieprzowe. Świnie były bite zazwyczaj tuż przed Świętami Bożego Narodzenia, a potem miesiącami korzystano z uwędzonego mięsa i kiełbasy. Kojarzono je zawsze z potrawą odświętną, przygotowywaną na specjalne okazje. Wyjątkowość pieczonego mięsa wieprzowego była potwierdzana w zapisach traktujących o kuchni ziemiańskiej. Jan Stanisław Bystroń w pracy „Dzieje obyczajów w dawnej Polsce. Wiek XVI-XVIII” za Władysławem Jeżowskim – „Zabawy ziemiańskie” cytuje: „Dobra bywa pieczenia górna w tłustym wole (…) Prosię tłuste pieczone (…)”. Henryka Wesołowska w swoim dziele „Osadnictwo, budownictwo, mieszkanie, pożywienie: Kultura ludowa śląskiej ludności rodzimej”, Wrocław 1991, pisze: „spożywano przeważnie wieprzowinę, zazwyczaj w formie gotowanej wędzonki (…)”. Pieczenie mięsa zaczęło się upowszechniać dopiero w okresie międzywojennym jako potrawa weselna i świąteczna. Tę wersję potwierdza Janusz Bohdanowicz w Komentarzach do Polskiego Atlasu Etnograficznego: „dziś już nie ma takiego nawet najbardziej skromnego wesela, na którym nie serwowano by różnego rodzaju potraw mięsnych jak pieczenie…”. W publikacji „Przy wrocławskim stole”, Grzegorz Sobel pisze: „Na placu Solnym (…) można też było kupić małe wesołe prosię, które zimą zdobi stoły”. Potrawa zwana „pieczoną świnką” znana była również osadnikom – reemigrantom z Bośni, którzy po II wojnie światowej osiedlili się w okolicach Bolesławca, Tomaszowa Bolesławieckiego, Nowogrodźca. Cytując za Krzysztofem Kwaśniewskim „Z badań nad kulturą ludową reemigrantów polskich z Bośni” – Zeszyty Etnograficzne, znany był „zwyczaj przychodzenia gości weselnych z pieczonym prosiakiem w podarunku”.", "url": "https://www.gov.pl/web/rolnictwo/swinka-pieczona-po-zaciszansku", "category": "dolnośląskie", "sub_category": "Mięso świeże oraz produkty mięsne", "phrase": "Świnka pieczona po zaciszańsku"}