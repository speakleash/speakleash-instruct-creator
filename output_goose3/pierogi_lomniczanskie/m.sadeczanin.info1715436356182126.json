{"meta_description": "Kto nie wybrał się wczoraj (15 sierpnia) do Łomnicy-Zdroju, niech żałuje. W tej przepięknej miejscowości, w gminie Piwniczna-Zdrój, można było spróbować miejscowego rarytasu – pieroga łomniczańskiego. Były one serwowane smakoszom podczas VII Festiwalu Pieroga Łomniczańskiego.", "title": "Łomnica-Zdrój: Trzy tysiące pierogów rozeszło się w mgnieniu oka", "content": "Ponad trzy tysiące dwieście pierogów, które przygotowywało osiem mieszkanek Łomnicy rozeszło się wczoraj (15 sierpnia) dosłownie w mgnieniu oka. Do stoisk, na których były one wydawane ustawiały się długie kolejki smakoszy.Co roku ta wyjątkowa impreza przyciąga do Łomnicy-Zdroju nie tylko mieszkańców gminy i regionu, ale przede wszystkim turystów, wczasowiczów i kuracjuszy wypoczywających w tych stronach.Co te pierogi mają w sobie takiego, że nie można zapomnieć, jak smakują?. Są kudłate, gorące, polane roztopionym masłem, albo tłuszczem ze stopionej słoniny. Ozdabiają je skwareczki. Wystarczy je skosztować i poczuć, jak serowe nadzienie rozpływa się w ustach. Po prostu wyborne. Palce lizać.Przepis na pierogi przechodzi w tej miejscowości z pokolenia na pokolenie. Wydawałoby się bardzo prosty. Ciasto, będące połączeniem tartych, odsączonych ziemniaków, skrobi, niewielkiej ilości zmielonych ziemniaków gotowanych z dodatkiem mąki pszennej, lekko tylko posolone. Nadzienie - domowy twaróg z jajkiem, trochę posolone.Każda jednak gospodyni robi pierogi sobie znanym sposobem. Do skosztowania tych pyszności nie trzeba było wczoraj nikogo zachęcać. Gorące pierogi szybko znikały z talerzyków. Delektowali się nim wczoraj również przybyli goście m.in. poseł Arkadiusz Mularczyk, a także goście ze Słowacji. Zachęcał do tego burmistrz Piwnicznej-Zdroju Zbigniew Janeczek, mieszkający właśnie w Łomnicy-Zdroju.Łomnica-Zdrój od wieków słynęła z pieroga łomniczańskiego. Jadło się je jeszcze przed wojną. W tych czasach była to potrawa codzienna. Dawniej był on jeszcze większy, niż obecnie.Dzisiaj pieróg łomniczański jest wpisany na listę produktów regionalnych. Najistotniejsze jest to, że ta tradycja nie ginie. Pierogi w Łomnicy są gotowane i jedzone do tej pory. Ludziom one po prostu smakują.- Nasze pierogi to chluba gminy – mówi Lesława Wnęk, prezes Stowarzyszenia na Rzecz Rozwoju Wsi Łomnica-Zdrój „Łomniczanie”. – W tym roku wydajemy je uczestnikom festiwalu w trzech turach. Będziemy zabiegać o wpisanie na tę listę produktów regionalnych kolejne produkty, jak chociażby dziadki.Burmistrz Piwnicznej-Zdroju Zbigniew Janeczek witając wczoraj uczestników festiwalu i przybyłych gości podkreślił, że pierogi łomniczańskie są dumą tej miejscowości, która jest największym sołectwem w gminie Piwniczna-Zdrój.- To produkt regionalny, który promuje naszą miejscowość i rozsławia. Jesteśmy dumni z naszego pieroga będącego chlubą nie tylko Łomnicy, ale całej gminy – zaznaczył burmistrz Janeczek. – Festiwal jest imprezą mającą coraz większą rangę promującą nie tylko naszą gminę. Dlatego też zostanie ona wprowadzona do stałego kalendarza imprez kulturalnych miasta i gminy Piwniczna-Zdrój.Barwne opowieści o tych pierogach krążą od dawna, nie tylko pośród górali nadpopradzkich zamieszkujących w okolicach Rytra i Piwnicznej. Ongiś były one niezwykłej wręcz wielkości. Jedna z nich mówi, że jeśli gospodyni pieróg spadł z kuchni, potrafił zabić kwokę z kurczętami.Smakoszy cieplutkich pierogów nie brakowało wczoraj na festiwalu. Jedną z osób, które kosztowały je ze smakiem była pani Genowefa z Warszawy.- Wypoczywam na Sądecczyźnie. W Łomnicy jestem po raz pierwszy – mówi pani Genowefa. – Bardzo mi się tu podoba. Impreza udana, a te pierogi – palce lizać. Coś pysznego. Wszystkim je polecam.Jedną z mieszkanek Łomnicy, które przygotowały pierogi na wczorajszy festiwal była Józefa Sztuczka.- Pierogi są ugotowane wówczas, gdy opadają na dno garnka – mówi pani Józefa. – Wtedy gorące wyciąga się je z wody na talerz i polewa roztopioną słoninką, albo masłem, śmietaną. Wedle gustu. Wtedy można je podawać. Przepis przechodził, jak to się mówi, z pokolenia na pokolenie. Dzięki temu tradycja nie zginęła.- A najsmaczniejsze są z pokrojonym w kosteczkę i podsmażonym na patelni boczkiem – dodaje Sabina Noworyta. – Dzisiaj pierogi przygotowują starsze gospodynie, bo trzeba im nieco poświęcić czasu.W ramach festiwalu wystąpiły wczoraj: D.R.Z „Orlynta” z Bukowiny Tatrzańskiej, D.R.Z. „Dzieci Łomnicy” z Łomnicy, zespoły taneczne działające przy PMDK w Starym Sączu „Alibi” i „Best”. Przed publicznością zaprezentowała się też Kapela „Piyrogi Łomnicońskie” z Łomnicy, zespół rockowy „Poison”. Imprezę zakończyła zabawa taneczna z wodzirejem „Maryjuszem”.Podczas festiwalu promowano też projekt KC-MEM „Smak Pamięci”. Można było też wziąć udział w wędce szczęścia Stowarzyszenia „Nasz Dom” z Piwnicznej-Zdroju.Warto było też skosztować wód mineralnych, z których słynie Łomnica.(MIGA)Fot. (MIGA)", "url": "http://m.sadeczanin.info/wiadomosci/lomnica-zdroj-trzy-tysiace-pierogow-rozeszlo-sie-w-mgnieniu-oka", "category": "małopolskie", "sub_category": "Gotowe dania i potrawy", "phrase": "Pierogi łomniczańskie"}