{"meta_description": "Miejski rynek w sobotę zamienił się w istny raj dla miłośników regionalnego jadła. Można było spróbować tradycyjnych produktów i potraw przygotowanych przez 20 wystawców. Były wędliny, chleb ze smalcem, pierogi z przeróżnym nadzieniem, owcze sery, słodkości, wina i nalewki.", "title": "Smacznie i regionalnie", "content": "Miejski rynek w sobotę zamienił się w istny raj dla miłośników regionalnego jadła. Można było spróbować tradycyjnych produktów i potraw przygotowanych przez 20 wystawców. Były wędliny, chleb ze smalcem, pierogi z przeróżnym nadzieniem, owcze sery, słodkości, wina i nalewki. - Festiwal Smaku to okazja do poznania dziedzictwa kulinarnego naszego województwa, które jest bogate. Mamy przecież całą listę zarejestrowanych produktów regionalnych, na którą w tym roku trafiły kolejne trzy, m. in. pierogi łomniczańskie, pochodzące właśnie z Sądecczyzny - mówi Łukasz Pelc, kierownik Zespołu ds. Promocji Województwa Małopolskiego. Finał konkursu odbędzie się w Krakowie, a z Nowego Sącza pojedzie siedmiu wystawców. Każdy, kto w sobotę odwiedził plac przed ratuszem, mógł popróbować potraw, a później zagłosować na tę, która podbiła jego podniebienie. Sądeczanie oceniali smakołyki zgrupowane w czterech kategoriach: \"ekologiczne przysmaki\", czyli produkty ekologiczne zarejestrowane, chronione przepisami, \"tradycyjne specjały\", czyli produkty wpisane na Małopolską Listę Produktów Tradycyjnych i z listy produktów regionalnych zarejestrowanych w Unii Europejskiej, \"smakołyki z legendą\", czyli takie, z którymi wiąże się jakaś ciekawa historia oraz \"jak u mamy\", czyli wszystkie produkty wytwarzane przez koła gospodyń wiejskich lub małe przedsiębiorstwa. - Na festiwal przygotowałam tradycyjny przysmak, czyli kukiełkę podegrodzką. Dawniej piekła ją dwa tygodnie po chrzcinach dziecka jego chrzestna matka - mówi o swoim produkcie Magdalena Zygmunt z Gospodarstwa Agroturystycznego z Juraszowej, która po raz czwarty serwuje swoje wyroby na nowosądeckim rynku. Natomiast po raz pierwszy można było spróbować sera klaganego panierowanego, smażonego na oleju i zdobionego żurawiną, który przygotowała Małgorzata Pokrzyk z Zagorzyna. Długie kolejki ustawiały się przy stoisku Kazimiery Piwowar z Męciny, gdzie można było kupić sporej wielkości bochen chleba wyrabiany w tradycyjny sposób i pieczony na łopacie. - Chyba nikt, kto przyszedł na festiwal nie wyszedł stąd głodny. Jedzenie jest przepyszne, a smakuje jeszcze bardziej dlatego, że na co dzień trudno kupić takie swojskie wyroby - uważa sądeczanka Małgorzata Pietr. Jako jedyny minus wskazała wysokie ceny, bo nie wszystkich produktów można było spróbować za darmo. (ALF)", "url": "https://dziennikpolski24.pl/smacznie-i-regionalnie/ar/3023506", "category": "małopolskie", "sub_category": "Gotowe dania i potrawy", "phrase": "Pierogi łomniczańskie"}