{"meta_description": "Ziemniaczano-serowe kule miały być również tak ciężkie, że spadając, mogły zabić kwokę z kurczętami. A gdy gazda jadł pieroga w drodze do pola, kończył dopiero po godzinie marszu...", "title": "Wielkie pierogi znad Popradu", "content": "Ziemniaczano-serowe kule miały być również tak ciężkie, że spadając, mogły zabić kwokę z kurczętami. A gdy gazda jadł pieroga w drodze do pola, kończył dopiero po godzinie marszu... SMAKI MAŁOPOLSKI. Legendy głoszą, że pierogi łomniczańskie były ogromne. Tak duże, że po wydrążeniu nadzienia używano ich jako łodzi. Małgorzata Żywczak, wiceprezes Stowarzyszenia na rzecz Rozwoju Wsi Łomnica-Zdrój \"Łomniczanie\" tłumaczy skąd wzięły się legendy o wielkości pierogów. - Z wygody gospodyń. Gdy w domu było osiem lub dziesięć osób, to szybciej można było zrobić kilkanaście większych pierogów niż kilkadziesiąt mniejszych. Czasy się zmieniły, wieloosobowe rodziny stają się rzadkością, więc i łomniczańskie pierogi zmniejszyły obwód. Gospodynie lepią teraz kulki wielkości jaja kurzego. Standardowa porcja liczy cztery pierogi. Lokalny przysmak towarzyszył wszystkim ważnym wydarzeniom w życiu społeczności. Podawano go na ślubach, chrzcinach i świętach. Gdy więc dwa lata temu żenił się syn pani Małgorzaty, na weselnym stole nie mogło zabraknąć łomniczańskich pierogów. Wystąpiły w parach w formie przystawki. - Synowa pochodzi z Torunia, więc jej goście naszych pierogów nie znali. Ale wszystkim smakowało - wspomina pani Małgorzata. Tradycyjny przepis jest w jej rodzinie od zawsze. Pierogi gotowała mama, babcia, gotują sąsiadki. Podstawą jest ciasto z ziemniaków tartych i gotowanych z niewielkim dodatkiem mąki. Nadzienie to domowy twaróg (czasem bryndza) z jajkiem. Całość jest okraszona skwarkami. \"Wyglądem przypominają pluszowe kurze jajko, na zewnątrz pokryte są drobnymi włoskami, a w przekroju można wyróżnić dwie warstwy: pierścień z ziemniaków i kółko z sera białego, które stanowią zespoloną całość\" - tak o łomniczańskich pierogach można przeczytać we wniosku, jaki obecnie czeka na podpis ministra rolnictwa. Stowarzyszenie \"Łomniczanie\" stara się o wpisanie lokalnego przysmaku na Listę Produktów Tradycyjnych. Nie było żadnego problemu z wykazaniem 25-letniej tradycji. \"Wyrobu pierogów łomniczańskich uczyli nauczyciele w szkole na zajęciach z techniki przez całe dziesięciolecia, kobiety na swoich zebraniach wiejskich dyskutowały i licytowały się, które z nich umieją lepiej je przyrządzać\" - czytamy w dokumencie. Autorem wniosku jest Zbigniew Janeczek, miejscowy nauczyciel fizyki, techniki i informatyki oraz członek Stowarzyszenia \"Łomniacznie\". Pochodzi z Piwnicznej, ale w Łomnicy-Zdrój mieszka od 26 lat. - Sława pierogów poszła w świat. Warszawska Fundacja \"Autokreacja\" przygotowuje Europejską Księgę Smaków. Polskie potrawy reprezentowane będą m.in. przez pierogi łomniczańskie - cieszy się Zbigniew Janeczek. O ziemniaczano-serowych kulach układano legendy i wiersze. Doczekały się również własnej imprezy. W ubiegłą sobotę odbył się IV Festiwal Pieroga Łomniczańskiego. Pięć mieszkanek wsi rywalizowało w konkursie na najlepszą gospodynię Łomnicy-Zdroju. Każda z nich przygotowała po dwieście pierogów. Najsmakowitsze ugotowała Bronisława Franczak. Ciasto: Obrane ziemniaki podzielić na dwie części: mniejszą (1/4 całości) i większą (3/4 całości). Mniejszą część ziemniaków ugotować w wodzie lekko osolonej, ostudzić i zemleć, a większą część zetrzeć na tarce i odcisnąć. Startą masę połączyć z gotowanymi ziemniakami i mąką, osolić i zagnieść ciasto. Ważne, aby dodać do niego skrobię która pozostała po odciśnięciu ziemniaków. Nadzienie: Ser zemleć, wbić jajko, osolić, dokładnie wyrobić. Formując kulki wielkości jaja kurzego, należy w każdej zrobić zagłębienie, w które wkłada się masę serową. Pierogi gotuje się ok. 8 minut od momentu wypłynięcia na wierzch. Pod tym hasłem prezentujemy unikatowe, regionalne smakołyki. Opowiadamy o entuzjastach, którzy poszukują starych receptur, nie szczędzą sił i serca, aby ocalić kulinarne dziedzictwo. Produkują żywność ekologiczną, tradycyjną i przede wszystkim smaczną. W poprzednich odcinkach pisaliśmy o kiszonych rydzach i kozich serach. Za tydzień - sekrety tradycyjnego pasztetu z gęsi.", "url": "https://dziennikpolski24.pl/wielkie-pierogi-znad-popradu/ar/3044774", "category": "małopolskie", "sub_category": "Gotowe dania i potrawy", "phrase": "Pierogi łomniczańskie"}