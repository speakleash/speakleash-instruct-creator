{"meta_description": "Lubię takie dowcipne, a jednocześnie nawiązujące do regionalnych tradycji pomysły,...", "title": "Rondo im. Pieroga Łomniczańskiego", "content": "Lubię takie dowcipne, a jednocześnie nawiązujące do regionalnych tradycji pomysły, jak poniżej opisany. Mieszkańcy Łomnicy chcą, aby powstające przy budowanym moście granicznym w Piwnicznej rondo nosiło imię… Pieroga Łomniczańskiego. Miejscowy przysmak ma w ten sposób promować wieś. - A kiedy turyści dadzą się skusić i przyjadą, to smak pierogów i legenda związana z ich powstaniem sprawi, że będą tu wracać co rok - powiedziały Radiu Kraków-Małopolska mieszkanki Łomnic Agnieszka Fiedor i Bronisława Franczak. W najbliższym czasie łomniczanie złożą oficjalny wniosek w tej sprawie na ręce burmistrza Piwnicznej Edwarda Bogaczyka. „Jeśli rada gminy poprze inicjatywę, a Generalna Dyrekcja Dróg Krajowych i Autostrad nie wniesie uwag, za rok kierowcy jadący nowym mostem granicznym w Piwnicznej na lub ze Słowacji przejadą przez rondo Pieroga Łomniczańskiego” - czytamy na stronie internetowej Radia Kraków-Małopolska. Zimioków wiadro łoskrobać,  Tarło, niecki przyryktować.  Zetrzeć, co by drobne było,  Tarcin dużo się zrobiło.  I wyściskoj to przez smatke,  Wyrób ciasto nie za rzodkie.  A do środka paluskomi  Wkładaj bryndzę z zimiokami.  Mąkę, krochmal doj powoli  I nie zaboc tyz ło soli.  Tu pomału gotuj w wodzie,  Nie myśl wtedy juz o głodzie.  Spyrkę przetop na omastę,  Mozes tym pomaścić masłem.  Jak łodcekos tam godzine  Wtencos se poprawis mine.  I ze smakiom - Boze drogi  Łomnicońskie zjys piyrogi!!!! Mam nadzieję, że na rondzie Pieroga Łomniczańskiego zawsze będzie można spróbować tego regionalnego smakołyku.", "url": "https://www.salon24.pl/u/bukojer/573986,rondo-im-pieroga-lomniczanskiego", "category": "małopolskie", "sub_category": "Gotowe dania i potrawy", "phrase": "Pierogi łomniczańskie"}