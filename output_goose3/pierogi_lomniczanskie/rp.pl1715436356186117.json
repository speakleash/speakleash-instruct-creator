{"meta_description": "Podroby z Proszowic: kaszanka, głowizna i pasztet; a także pierogi z fasolą Piękny Jaś oraz tłoczony sok jabłkowy z doliny Łososiny – to nowe małopolskie kandyd", "title": "Małopolskie: Nowe kandydatury do Listy produktów tradycyjnych", "content": "Produkty te uzyskały rekomendację małopolskiej Rady ds. Produktów Tradycyjnych i Dziedzictwa Kulinarnego, której przewodniczy wicemarszałek Wojciech Kozak. Ostateczną decyzję podejmie minister rolnictwa. Jak dotąd na Liście produktów tradycyjnych, prowadzonej przez Ministerstwo Rolnictwa i Rozwoju Wsi, są 174 małopolskie specjały. Niektóre spośród nich to: obwarzanek krakowski, chleb prądnicki, jabłka łąckie, sądecki miód spadziowy, pierogi łomniczańskie, śliwowica łącka, sól wielicka, balsam kapucyński. Małopolska należy do ścisłej czołówki regionów w Polsce pod względem ilości unikalnych produktów wytwarzanych na danym terenie. 174 produkty na ministerialnej liście dają województwu drugie miejsce ex aequo z województwem pomorskim; więcej produktów tradycyjnych ma tylko Podkarpacie – 209. Podroby z Proszowic: kaszanka, głowizna i pasztet są wyrabiane tradycyjną metodą, która jest praktykowana od lat w firmie E.W. BUCKI s.c. Elżbieta Bucka & Waldemar Bucki. Do wyrobu wszystkich produktów wykorzystuje się wyłącznie naturalne składniki, Pierogi z fasolą Piękny Jaś produkuje Janina Molek i firma Fasolowe Królestwo. Fasola Piękny Jaś jest uprawiana na Sądecczyźnie prawdopodobnie od XVII w. Pierogi z tą fasolą mogą mieć dwa warianty smakowe: na słono (fasolę doprawia się m.in. czosnkiem i smażoną cebulą) oraz na słodko (w wersji podstawowej fasolę łączy się z masłem i cukrem, ale można dodać też kakao, suszoną śliwkę, bakalie, wanilię).", "url": "https://www.rp.pl/przemysl-spozywczy/art3395511-malopolskie-nowe-kandydatury-do-listy-produktow-tradycyjnych", "category": "małopolskie", "sub_category": "Gotowe dania i potrawy", "phrase": "Pierogi łomniczańskie"}