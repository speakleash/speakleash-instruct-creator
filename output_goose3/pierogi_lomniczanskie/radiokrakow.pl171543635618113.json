{"meta_description": "", "title": "Rusza 8. Festiwal Pieroga Łomniczańskiego. \"Główną ideą jest kultywowanie tradycji regionalnych\"", "content": "Mieszkańcy Łomnicy i okolic oraz wczasowicze będą mieli możliwość degustacji pierogów, wysłuchają też regionalnych zespołów ludowych i obejrzą pokaz nowoczesnych tańców. \"Główną ideą przyświecającą festiwalowi jest kultywowanie tradycji regionalnych, związanych z pierogami łomniczańskimi, wokół których przez lata narosło wiele legend i anegdot. Jedna z nich głosi, że po wydłubaniu nadzienia można było w nich przepłynąć Poprad – ma ona związek ze specyficznymi gabarytami tej potrawy\" – powiedział PAP Dariusz Izworski z gminy Piwniczna-Zdrój, która organizuje festiwal wraz z tamtejszym Ośrodkiem Kultury im. Danuty Szaflarskiej. Zwrócił również uwagę, że pierogi łomniczańskie zyskują coraz więcej wielbicieli. Jak mówiły w rozmowie z PAP gospodynie z Łomnicy-Zdroju, przepis na pierogi jest stary, powstał ponad sto lat temu. Aby przyrządzić ten specjał, gospodynie formują grube ciasto z surowych tartych ziemniaków, tłuczonych ziemniaków gotowanych, soli i odrobiny mąki. Farsz składa się z białego sera lub bryndzy, jajka i soli. Pierogi podaje się polane tłuszczem i skwarkami. O wielkości pierogów w Łomnicy-Zdroju i okolicach krążą legendy i anegdoty, ale czasy, gdy \"robiło się naprawdę wielkie pierogi, już minęły\" i obecnie ciasto ma 5-6 cm długości i 3-4 cm szerokości. Zgodnie z jedną z opowieści, jak babie pieróg z kuchni spadł, to zabił kwokę razem z kurczętami. Inna historia mówi o tym, że jak chłop wychodził na Parchowatkę (1004 m n.p.m.), to pieroga zaczynał jeść na progu domu, a kończył na wierchu góry. Jeszcze inna legenda podaje, że w czasach, gdy nie było mostów na Popradzie, to \"łomnicany\" wyjadali farsz z pierogów, a w wydrążonych \"łupinach\" przepływali na drugi brzeg. Pierogi te przyrządzają nie tylko mieszkańcy Łomnicy-Zdroju, ale i okolicznych miejscowości, m.in. Piwnicznej-Zdroju, Rytra, Wierchomli.", "url": "https://www.radiokrakow.pl/aktualnosci/nowy-sacz/rusza-8-festiwal-pieroga-lomniczanskiego-glowna-idea-jest-kultywowanie-tradycji-regionalnych", "category": "małopolskie", "sub_category": "Gotowe dania i potrawy", "phrase": "Pierogi łomniczańskie"}