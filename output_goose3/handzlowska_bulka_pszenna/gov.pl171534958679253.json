{"meta_description": "Produkt wpisany na listę produktów tradycyjnych w dniu 2010-08-19 w kategorii Wyroby piekarnicze i cukiernicze w woj. podkarpackim.", "title": "Handzlowska bułka pszenna - - Portal Gov.pl", "content": "Zewnętrzna barwa bułki od złocistej do brązowej, w przekroju kremowa. Bułki pszenne, świąteczne, zwane pospolicie plackami wypiekano zawsze w przeddzień Wigilii, świąt Wielkanocnych lub podczas uroczystości kościelnych, rodzinnych. „Ciasta na placki zaczyniane były na mleku. Bicie zaś do ciasta jaj i dodawanie tłuszczu, rodzynek, fig, wanilii i „zapachów” jest na wsi zwyczajem stosunkowo dawnym, sięgającym ostatnich lat ubiegłego stulecia. Gospodynie mięsiły gęsto ciasto, by w piecu nie kipiało. Układały je w wysmarowane tłuszczem formy blaszane zw. brytfankami. Od wierzchu smarowano je zazwyczaj jajkiem, niekiedy posypywano makiem” (W. Gaj-Piotrowski, „Kultura społeczna ludu z okolic Rozwadowa”, 1967). W zależności od zamożności gospodyni do bułki dodawana była odpowiednia ilość jaj. Im zamożniejsza gospodyni, tym jaj w bułce było więcej, a ciasto ciemniejsze. Wypiekanie i przyozdabianie bułek na wsi było znane już przed pierwszą wojną.", "url": "https://www.gov.pl/web/rolnictwo/handzlowska-bulka-pszenna", "category": "podkarpackie", "sub_category": "Wyroby piekarnicze i cukiernicze", "phrase": "Handzlowska bułka pszenna"}