{"meta_description": "W dniu 12 lipca 2023 r. na Listę Produktów Tradycyjnych został wpisany w kategorii: gotowe dania i potrawy: „Baranowska zupa pęczak z grochem i pyzami”.", "title": "Baranowska zupa pęczak z grochem i pyzami - - Portal Gov.pl", "content": "Przyjmuje kształt naczynia, w którym się znajduje, z widocznymi pyzami, które są owalne lub okrągłe oraz marchwią pokrojoną w drobną kostkę W zależności od naczynia, w którym się znajduje, pyzy o średnicy około 4-5 cm Smak grochówki, czyli: grochu, kaszy pęczak, ziemniaczanych pyz i warzyw z aromatycznymi ziołami Baranowska zupa pęczak z grochem i pyzami wywodzi się z miejscowości Baranów – osady położonej w Pradolinie Wieprza. Przepis na zupę przekazywany był drogą ustną przez pokolenia. Przygotowanie tego dania jest proste, ale czasochłonne. W jego skład wchodzą następujące składniki: kasza typu pęczak, groch, woda, ziemniaki, marchew, mąka ziemniaczana oraz przyprawy. Poszczególne produkty spożywcze trzeba najpierw przygotować oddzielnie, aby móc je połączyć w całość. Groch zalewamy wodą i moczymy całą noc, aby podczas gotowania zmiękł. Pęczak płuczemy i zagotowujemy. Do 5 l wody wrzucamy namoczony groch i pęczak oraz obraną, pokrojoną marchew. Gotujemy wszystkie składniki razem, aż do miękkości. Dodajemy przyprawy. Aby przygotować pyzy, pół kilograma ziemniaków obieramy i gotujemy. Drugie pół kilograma ziemniaków ścieramy na tarce i odsączamy nadmiar wody przez gazę. Ugotowane ziemniaki przepuszczamy przez praskę, dodajemy do startych. Mieszamy, dodajemy dwie łyżki mąki ziemniaczanej. Z otrzymanej masy ziemniaczanej formujemy niewielkie pyzy i wrzucamy do gotującej się zupy. Doprawiamy całość zupy przyprawami i danie jest gotowe. Pyzy obecnie mogą być nadziewane mięsem lub mięso może być bezpośrednio gotowane w zupie, aby dodać daniu sytości lub dla podniesienia walorów smakowych. Są to jednak okazjonalnie stosowane odmiany tradycyjnego przepisu, rodzaj indywidualnej interpretacji. Od wielu lat składniki na danie baranowska zupa pęczak z grochem i pyzami były wykorzystywane przez człowieka w gospodarstwie domowym. Kasza, groch, ziemniaki to podstawowe produkty, z których dziś przygotowujemy doskonałe i pyszne dania, m.in. takie jak baranowska zupa pęczak z grochem i pyzami.", "url": "https://www.gov.pl/web/rolnictwo/baranowska-zupa-peczak-z-grochem-i-pyzami", "category": "lubelskie", "sub_category": "Gotowe dania i potrawy", "phrase": "Baranowska zupa pęczak z grochem i pyzami"}