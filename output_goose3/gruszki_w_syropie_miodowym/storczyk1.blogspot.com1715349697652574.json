{"meta_description": "\"Gruszki w miodowej zalewie\"", "title": "Moje Gotowanie: \"Gruszki w miodowej zalewie\"", "content": "Sposób w jaki gruszki włożymy do słoika zależy od dwóch czynników, ich odmiany oraz naszej wyobraźni.Możemy je umieszczać w słoiku zarówno w ćwiartkach, połówkach, a nawet w całości. Pamiętajmy jednak, iż te duże owoce raczej powinny być pokrojone w cząstki, gdyż w całości ich środek słabiej nabiera smaku, a także nie jesteśmy w stanie do słoika upchać takiej samej ilości owoców całych, co po podzieleniu ich na kawałki. Do mojej zalewy nadają się praktycznie każde gruszki, które są twarde i soczyste, bo tylko takie będą cieszyły nasze podniebienia wspaniałym smakiem i kusiły wyglądem. Miękkie gruszki mogą się rozpaść podczas pasteryzowania. Sposób przygotowania tych owoców w zalewie miodowej jest bardzo prosty tak samo jak w przypadku gruszek w syropie , czy gruszek w occie . Smak tych owoców na słodko, czy w marynacie octowej był mi znany, bo takie przetwory robiła moja babcia i mama. Recepturę na gruszki w marynacie miodowej znalazłam w necie ale całkowicie ją przerobiłam eksperymentując i szukając nowych smaków. Chcąc przybliżyć, chociaż w małym zalążku smak tych przetworów musiałam zgrabne połówki owoców wyłowić ze słoiczka i skosztować. Mogę powiedzieć, że są one przesycone miodem i goździkami,owiane pikantną nutą kardamonu, intensywnym zapachem cynamonu i odświeżającym aromatem imbiru. Wszystkie przyprawy fantastycznie wymieszały się ze sobą, tworząc idealną harmonię, objawiającą się subtelnym smakiem i aromatem. Teraz już wiem, że przystawką do mięs, czy pasztetów na ważne uroczystości rodzinne, bądź święta nie będą gruszki w occie ale w marynacie miodowej. Bardzo polecam:-)", "url": "https://storczyk1.blogspot.com/2013/09/gruszki-w-miodowej-zalewie.html", "category": "podkarpackie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Gruszki w syropie miodowym"}