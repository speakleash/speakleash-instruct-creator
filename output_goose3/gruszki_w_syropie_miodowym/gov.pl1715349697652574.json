{"meta_description": "Produkt wpisany na listę produktów tradycyjnych w dniu 2011-04-14 w kategorii Warzywa i owoce w woj. podkarpackim.", "title": "Gruszki w syropie miodowym - - Portal Gov.pl", "content": "We wsi Nockowa od dawien dawna rozwinięte było pszczelarstwo. Miód w okresie międzywojennym był produktem ogólnodostępnym i często spożywanym przez mieszkańców wsi oraz okolic. Ponadto wieś Nockowa słynęła z sadów wielogatunkowych uprawianych niemal w każdym gospodarstwie. Sady były sadzone na zboczach dobrze nasłonecznionych na urodzajnej ziemi. Według wywiadów etnograficznych przeprowadzonych z mieszkańcami wsi Nockowa przygotowanie gruszek w syropie miodowym rozpoczynano od rozpuszczenia miodu w wodzie i gotowaniu go. Następnie oczyszczone i ugotowane do miękkości gruszki zalewno syropem. Gruszki przelewano kilkakrotnie gorącym syropem, potem układano w dużych słojach i znów zalewano wrzącym syropem tak aby wszystkie były w nim zanurzone. Słoje przechowywano w miejscach chłodnych i przyciemnionych. Gruszki w syropie miodowym zazwyczaj spożywano na podwieczorek, deser lub używano ich jako dodatek do ciast, zaś uzyskany syrop dodawano do herbaty, szczególnie zimą. Przepis na gruszki w syropie miodowym można odnaleźć w książce Zdzisławy Skrodzkiej pt. „Kompoty, marynaty, dżemy. Przetwory domowe” wydanej w 1984 roku.", "url": "https://www.gov.pl/web/rolnictwo/gruszki-w-syropie-miodowym", "category": "podkarpackie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Gruszki w syropie miodowym"}