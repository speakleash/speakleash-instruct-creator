{"meta_description": "Barszcz biały, żur, a może chrzanówka albo czerwony barszcz? Przeczytaj, jak święcić tradycję i jaką ją trochę przełamać", "title": "Jaka zupa na Wielkanoc? - Blog", "content": "Wielkanocne, świąteczne śniadanie zaczyna się od zupy. Pierwsze skojarzenia to żur, żurek lub biały barszcz. A może czas na małą zmianę? Nawet do tych tradycyjnych potraw można podejść w oryginalny sposób lub... spróbować czegoś nowego! Barszcz biały i żur to dwie różne zupy. Żur, czyli książę wśród staropolskich zup, zgodnie ze sztuką, powstaje na zakwasie z razowej mąki żytniej, z kolei bazą dla barszczu białego jest mąka pszenna. Więcej o różnicach między żurem, żurkiem i barszczem białym przeczytasz na naszym blogu – sprawdź tutaj! Tradycyjny żurek nie może obejść się bez dobrej kiełbaski i jajek na twardo. A co się stanie, gdy zastąpimy je innymi składnikami? Może się wydarzyć coś naprawdę pysznego! Kurze jajka można wymienić na przepiórcze, a wersję gotowaną – na jajko sadzone. A swojską kiełbasę zastąpią chrupiące chipsy z boczku albo pulpeciki z białej kiełbasy. Klopsiki z jajek na twardo albo jajka po szkocku to kolejny sposób, jak „podkręcić” dobrze znaną zupę. Z kolei dodatek kiełbasy chorizo doda potrawie hiszpańskiego charakteru, a szynka parmeńska – włoskiego stylu. Żurek jest dość treściwy, a będzie jeszcze bardziej syty z makaronem lub ziemniakami – gotowanymi albo pieczonymi. Do żurku świetnie pasują też suszone grzyby. Najprostsza zupa prezentuje się bardzo efektownie, jeśli podamy ją w bochenku. Taki chlebek powinien mieć grubą skórkę, a przed podaniem warto go zapiec, żeby nie przeciekał. Przy wydrążaniu trzeba zostawić około 2 centymetry miąższu od skórki. Co zrobić z resztkami pieczywa? W myśl zasady „no waste” i w obliczu rosnących cen jedzenia nic nie może się zmarnować. Z wydrążonego chleba zrobimy chlebową zapiekankę, pudding albo ciasto - na przykład szarlotkę albo tak zwane \"ciasto biedaka\". Chrzan w staropolskiej tradycji towarzyszył obfitym ucztom – dodawał smaku potrawom i wspierał trawienie. Przekonaj się, dlaczego warto jeść chrzan! Chrzanu nie może zabraknąć na świątecznym stole. Jego wyrazisty smak świetnie pasuje do wielkanocnych jajek i kiełbasy. Chrzan jest też składnikiem chrzanówki – to zupa gotowana na wywarze mięsnym, z duża ilością chrzanu, podawana z dodatkiem jajek, śmietany i ziemniaków. Obrowska zupa chrzanowa została w 2008 roku wpisana na listę produktów tradycyjnych w kategorii Gotowe dania i potrawy w województwie łódzkim, ale chrzanówka jest znana w innych regionach – a przepis na zupę chrzanową ma wiele wariacji. Na Podhalu jada się sodrę, czyli chrzanowy chłodnik z dodatkiem śmietany lub zsiadłego mleka, a w Małopolsce znana jest lanckorońska chrzanówka, zrobiona na wywarze z serwatki mleka, jarzyn i mięsa. Tradycyjna zupa wielkanocna nie musi być biała. Są regiony, gdzie tradycją na Wielkanoc są czerwone zupy. Na Mazowszu i Podlasiu są miejsca, gdzie na Święta zjemy barszcz czerwony, zrobiony na zakwasie i mięsnym wywarze, podany jednak z wielkanocnymi dodatkami – jajkiem, chrzanem i kiełbasą. Na Podlasiu znana jest jeszcze inna oryginalna, świąteczna zupa na Wielkanoc – czerwony barszcz z kiszonych buraków. Tradycyjna Wielkanoc nie zawsze wygląda tak, jak sobie wyobrażamy. Świąteczne zwyczaje to bogate źródło inspiracji - warto z niego czerpać sprawdzone pomysły. • None Małgorzata Milian-Lewicka, Zylc, kołocz i murzin, czyli Wielkanoc, jakiej nie znacie 2019", "url": "https://chili24.pl/pl/n/2022/Jaka-zupa-na-Wielkanoc/243", "category": "łódzkie", "sub_category": "Gotowe dania i potrawy", "phrase": "Obrowska zupa chrzanowa"}