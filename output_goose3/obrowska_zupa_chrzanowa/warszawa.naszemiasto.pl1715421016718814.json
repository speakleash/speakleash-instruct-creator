{"meta_description": "Gospodynie z Obrowa w gminie Kiełczygłów pękają z dumy. Gotowana przez nie od pół wieku zupa chrzanowa została wpisana na Listę Produktów Tradycyjnych województwa łódzkiego. Sukces świętowano w miejscowej remizie OSP.", "title": "Zupa chrzanowa na Liście Produktów Tradycyjnych", "content": "Gospodynie z Obrowa w gminie Kiełczygłów pękają z dumy. Gotowana przez nie od pół wieku zupa chrzanowa została wpisana na Listę Produktów Tradycyjnych województwa łódzkiego. Sukces świętowano w miejscowej remizie OSP. Oczywiście przy okazji degustując zupę chrzanową. - Zupę gotowały nasze babcie i mamy. Nie może jej zabraknąć na żadnej wiejskiej, rodzinnej uroczystości. Przyrządzamy ją na sylwestra, na bale ludowe i strażackie, na dożynki. Jest też głównym daniem śniadania wielkanocnego w każdym domu w Obrowie. Nie ma u nas żurku czy barszczyku, tylko zupa z chrzanu. Przez 2, 3 dni nie kwasi się, a jej smak jest z dnia na dzień lepszy - zapewnia Wiesława Pawełoszek, szefowa koła gospodyń w Obrowie. Smakosze już wcześniej dostrzegali jej walory. Zupa ta od wielu lat jest produktem sztandarowym, reprezentuje Obrów i gminę Kiełczygłów (pow. pajęczański) na pokazach kulinarnych. W 2003 roku potrawa wygrała krajowy konkurs Nasze Kulinarne Dziedzictwo. W czasie ubiegłorocznego Jarmarku Wojewódzkiego w Łodzi uczestnicy pochłonęli w krótkim czasie 50 litrów zupy. Nie inaczej było w strażnicy w Obrowie. Oprócz przedstawicieli władz gminy, powiatu i województwa, zupę degustowali również zaproszeni na uroczystość studenci etnologii Uniwersytetu Łódzkiego.", "url": "https://warszawa.naszemiasto.pl/zupa-chrzanowa-na-liscie-produktow-tradycyjnych/ar/c8-6876195", "category": "łódzkie", "sub_category": "Gotowe dania i potrawy", "phrase": "Obrowska zupa chrzanowa"}