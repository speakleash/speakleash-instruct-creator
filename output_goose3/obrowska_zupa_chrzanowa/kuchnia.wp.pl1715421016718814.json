{"meta_description": "ok. 30-50 dkg żeberek wędzonych\nok. 30 dkg kiełbasy wiejskiej surowej wędzonej\n2 marchewki\n1 pietruszka (korzeń)\nkawałek selera korzeniowego, wielkości jajka\n1 nieduża cebula\n1-2 korzenie chrzanu\nsok z jednej cytryny\n200 ml kwaśnej, wiejskiej śmietany\n2 liście laurowe\n4 ziarenka ziela angielskiego\nkilka ziarenek pieprzu\n1 czubata łyżka suszonego majeranku\n1 czubata łyżka mąki, może być pszenna lub żytnia\nkilka jaj ugotowanych na twardo\npęczek szczypiorku\ndo smaku: sól, cukier, pieprz mielony", "title": "Zupa chrzanowa", "content": "Nie wiem na ile dokładnie udało mi się ją przygotować, ponieważ stara receptura jest ściśle chroniona. Podobno najlepszy chrzan uprawia się właśnie w woj. łódzkim, nad Wartą. Żeberka i kiełbasę wkładamy do garnka. Dodajemy oskrobane i umyte warzywa korzeniowe, cebulę, pieprz, ziele i liście laurowe. Zalewamy ok. 1,5 l wody i gotujemy na niedużym ogniu 1-1,5 godziny. Wywar przecedzamy, żeberka obieramy, kości zje zaprzyjaźniony pies a mięso siekamy drobno razem z kiełbasą. Chrzan oczyszczamy dokładnie, myjemy i obieramy. Ścieramy na najmniejszych oczkach tarki jarzynowej i od razu skrapiamy sokiem z cytryny, mieszamy. Mąkę roztrzepujemy z kilkoma łyżkami przestudzonego wywaru i wlewamy do całości dodając też roztarty w dłoniach majeranek. Po 4-5 min. gotowania dodajemy chrzan, zagotowujemy ponownie i doprawiamy zupę cukrem, pieprzem i ew. solą. Śmietanę rozrabiamy z 0,5 łyżeczki soli, hartujemy niewielką ilością wywaru - wlewamy do zupy - już nie gotujemy. Podajemy kładąc na dno talerza trochę posiekanego mięsa i kiełbasy oraz posiekane jajko, zalewamy \"wkładkę\" gorącą zupą i ozdabiamy posypując wierzch posiekanym szczypiorkiem i dokładając połówki lub ćwiartki jajek. Zupa chrzanowa jest bardzo aromatyczna jednak im dłużej stoi tym zapach i smak staje się łagodniejszy - można podać na stół tarty chrzan w osobnym naczyniu aby każdy biesiadnik mógł ją sobie zaostrzyć w/g upodobań. Można ją przechowywać 2-3 dni bez obawy, że skiśnie ponieważ chrzan zawiera związki bakterio- i grzybobójcze.", "url": "https://kuchnia.wp.pl/zupa-chrzanowa-6063451608794241c", "category": "łódzkie", "sub_category": "Gotowe dania i potrawy", "phrase": "Obrowska zupa chrzanowa"}