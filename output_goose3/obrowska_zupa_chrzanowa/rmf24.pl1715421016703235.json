{"meta_description": "", "title": "Obrowska zupa chrzanowa. Oto przepis", "content": "Zgodnie z tradycją jest gotowana na słodkiej serwatce, a jej podstawowym składnikiem jest kremowy, aromatyczny, świeży chrzan. Obrowska zupa chrzanowa do dziś jest podawana jako danie główne na śniadanie wielkanocne w gminach: Kiełczygłów i Osjaków w Łódzkiem. Znakomitą, tradycyjną obrowską zupę chrzanową wyróżniają dwa składniki: wyjątkowo aromatyczny chrzan o kremowym kolorze i słodka serwatka. Ten najlepszy chrzan uprawiany jest w gminach: Kiełczygłów i Osjaków. A przepis na tę niesamowicie zdrową, świąteczną zupę chrzanową zdradziła nam gospodyni z Obrowa - Wiesława Pawełoszek. Po udoju mleko przecedza się i jeszcze ciepłe wlewa do wykwaszonego garnka. Brak takiego garnka można zastąpić w ten sposób, że serwatkę lub maślankę dolewa się do mleka, aby skwaśniało w ciągu jednego dnia. Następnego dnia z wierzchu zbiera się śmietanę, a kwaśne mleko podgrzewa się 5 minut. Ogrzane naczynie odstawia się na około godzinę do chwili, gdy twaróg pojawi się na wierzchu płynu. Twaróg należy zebrać sitkiem, a serwatkę wykorzystuje się do zupy. Do tego wkłada się surowe kawałki żeberek wieprzowych i gotuje na wolnym ogniu przez godzinę. W tym czasie trzeba oczyścić i obrać korzeń chrzanu, a potem zetrzeć go na tarce o średnich oczkach. Na patelni należy podsmażyć pokrojoną w kostkę kiełbasę i boczek, które potem dodaje się do wywaru z żeberkami. Przez chwilę całość musi się pogotować, potem dodaje się sól i starty chrzan. Całość musi się gotować przez kolejne 5-7 minut. Do śmietany dodaje się mąkę i surowe jajko - należy dokładnie wymieszać. Stopniowo do tego należy dolać ciepłego wywaru i znów wymieszać. To hartowanie. Zaklepkę wlewa się do zupy, która powinna się zagotować, a potem można ją zdjąć z ognia. Zupę podaje się w głębokich talerzach, na których układa się ćwiartki, ugotowanych na twardo jaj. Wszystko to zalewa się wywarem. Tradycyjna zupa chrzanowa z Obrowa może być przechowywana przez 2-3 dni po ugotowaniu i nie ulega fermentacji. Musi być dokładnie wystudzona i stać w chłodnym miejscu. Kiśnięciu potrawy zapobiega chrzan, który ma właściwości bakterio-, wiruso-, grzybo- i pierwotniako-bójcze. Najwięcej takich składników znaleźć można w świeżych liściach i korzeniu chrzanu.", "url": "https://www.rmf24.pl/regiony/lodz/news-obrowska-zupa-chrzanowa-oto-przepis,nId,5960484", "category": "łódzkie", "sub_category": "Gotowe dania i potrawy", "phrase": "Obrowska zupa chrzanowa"}