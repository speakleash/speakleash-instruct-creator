{"meta_description": "", "title": "Mistrz Branży", "content": "Edyta i Tomasz Machoniowie, właściciele lokali Słodko Słodko w Lublinie i Świdniku, stworzyli nowy koncept. 25. lipca przy ulicy Kościuszki w Lublinie otworzyli nową kawiarnię, która jest jednocześnie czekoladową manufakturą. To nowy, ciekawy punkt na mapie kulinarnej Lublina. Jeszcze przed otwarciem właściciele zapowiadali w mediach społecznościowych warsztaty z tworzenia czekolady, pralinek czekoladowych i figurek przestrzennych z czekolady. Pierwsze czekoladowe warsztaty odbyły się już w dniu otwarcia. Tomasz Machoń chciał stworzyć miejsce inspirujące zarówno mieszkańców, jak i turystów (zachęcające ich np. do wykonania własnoręcznie słodkich pamiątek z Lublina). Lokal przy Kościuszki to połączenie kawiarni Słodko Słodko z ciastami, deserami, kawą i koktajlami oraz Lubelskiej Manufaktury Czekolady (ChocoLu - the manufacture of pleasure), gdzie pod okiem mistrza można można szkolić czekoladziarskie umiejętności. Nazwa ChocoLu łączy w sobie czekoladę i Lublin, jasno wskazując na to, gdzie powstają te słodkości. Machoniowie tworzą naturalne i regionalne czekolady i praliny; ich lubelska Pralina Miód Malina w 2014 roku została wpisana na Listę Produktów Tradycyjnych.", "url": "http://m.mistrzbranzy.pl/artykuly/pokaz/id/6278", "category": "lubelskie", "sub_category": "Wyroby piekarnicze i cukiernicze", "phrase": "Pralina z Lublina"}