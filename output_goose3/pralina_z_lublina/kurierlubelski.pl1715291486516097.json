{"meta_description": "Praliny z Lublina Ministerstwo Rolnictwa wpisało na Listę Produktów Tradycyjnych. Historia ich wytwarzania w regionie sięga początków XX wieku.", "title": "Praliny z Lublina trafiły na Listę Produktów Tradycyjnych", "content": "Dziś produkuje je Cukiernia Staropolska z Lublina. Mają różnorodne kształty i kolory. Nadzienie jest miodowo-malinowe. - Staramy się bazować na produktach, w które bogata jest Lubelszczyzna - podkreśla Tomasz Machoń, właściciel Cukierni Staropolskiej. Jego firma robi kolorowe słodkości od pięciu lat. - Jednak ich korzenie na Lubelszczyźnie sięgają początków XX wieku - dodaje Machoń. Jak tłumaczy, kluczowy w produkcji pralin jest proces temperowania (obróbki termicznej) czekolady. - Dzięki temu pralina jest chrupka - wyjaśnia Machoń. Na Listę Produktów Tradycyjnych na początku lutego wpisano także kraśnickie domowe wino owocowe, karczmiskie pierogi z bobu oraz chleb żytni tradycyjny. W sumie na liście jest już kilkadziesiąt produktów z Lubelszczyzny.", "url": "https://kurierlubelski.pl/praliny-z-lublina-trafily-na-liste-produktow-tradycyjnych/ar/3340663", "category": "lubelskie", "sub_category": "Wyroby piekarnicze i cukiernicze", "phrase": "Pralina z Lublina"}