{"meta_description": "", "title": "Mrowisko (ciasto) – Wikipedia, wolna encyklopedia", "content": "Mrowisko (lit. Skruzdėlynas, pol. także kopiec lub choineczka) – słodkie ciasto przypominające kopiec lub choinkę[1]; charakterystyczne dla kuchni litewskiej, a także kuchni polskiej na Podlasiu i Suwalszczyźnie[2][1][3]. Preferowana nazwa na Sejneńszczyźnie to mrowisko, ponieważ ciasto posypane jest makiem i rodzynkami, przypominającymi mrówki[2][1]. Mrowisko przygotowuje się z ciasta zbijanego: usmażone faworki o nieregularnych kształtach układa się w kopiec, polewa miodem i posypuje orzechami[4], makiem oraz rodzynkami[5][1]. Ciasto początkowo jadano na dworach szlacheckich i biskupich, ale z czasem trafiło także do kuchni popularnej, jednak tylko na większe uroczystości rodzinne: wesela, chrzciny i stypy. W drugiej połowie XX wieku ciasto bardzo rozpowszechniło się w okolicy Sejn, jednak jego forma i sposób serwowania uległ pewnej transformacji, m.in. ciasto jest obecnie mniej słodkie i w tej formie zostało wpisane w 2006 na listę produktów regionalnych Ministerstwa Rolnictwa i Rozwoju Wsi[2].", "url": "https://pl.wikipedia.org/wiki/Mrowisko_(ciasto)", "category": "podlaskie", "sub_category": "Wyroby piekarnicze i cukiernicze", "phrase": "Mrowisko"}