{"meta_description": "Produkt wpisany na listę produktów tradycyjnych w dniu 2006-07-20 w kategorii Wyroby piekarnicze i cukiernicze w woj. podlaskim.", "title": "Mrowisko - - Portal Gov.pl", "content": "Wyglądem przypomina kopiec ułożony z cieniutkich, uformowanych w nieregularne kształty faworków, całość jest polana miodem oraz posypana makiem i rodzynkami. Wielkość ciasta zależy od średnicy talerza, na którym jest ono ułożone – około 20 cm u podstawy i 30 cm wysokości. Kolor ciasta zależy od jakości jajek – od ciemnożółtego do jasnocytrynowego. Ciasto jest bardzo kruche i delikatne. Wyjątkowy słodki smak osiąga się przez użycie naturalnego miodu. Samo ciasto ma słonawy smak. Już w starożytnym Egipcie było w zwyczaju częstowanie gości ciastami w czasie świąt. A kto choć raz był w Grecji, ten wie, że i dzisiaj cenione są tam wypieki posłodzone miodem. Ciasta zaczęto smażyć w tłuszczu już w średniowiecznych klasztorach, gdzie mnisi rozwijali sztukę ich pieczenia, wymyślając coraz to nowe metody na urozmaicanie wypieków. Mrowisko jest przyrządzane z chrustów, czyli ciasta smażonego w głębokim tłuszczu, których metoda podawania zmieniała się z biegiem lat, aby urozmaicić stoły na szczególne okazje i święta. Mrowisko przyrządzane było dawniej tylko w domach biskupów i wyłącznie na specjalne okazje. Z biegiem lat zaczęto przygotowywać je również na wesela, chrzciny oraz inne święta. Mrowisko trafiło w okolice Sejneńszczyzny z terenów litewskich. Każda gospodyni na tym terenie potrafi zrobić ciasto faworkowe. Z upływem czasu zmieniła się jednak forma jego podawania oraz sposób przyrządzania ciasta, które obecnie jest mniej słodkie. Mrowisko, ze względu na swój oryginalny i niespotykany wygląd, było przyrządzane na szczególne uroczystości, a przepis na jego wykonanie znaleźć można w wielu litewskich książkach kucharskich (J. Uginčienė, Žemaičių valgiai, Wilno 1977, s.119; W. Zawadzka, Kucharka litewska, Wilno 1913, s. 28-333; J. Pauliukonienė, Lietuvių valgiai, Wilno 1983, s. 262). Na Sejneńszczyźnie metoda układania mrowiska jest przekazywana z matki na córkę w wielu litewskich rodzinach. Ciasto to nazywano w przeróżny sposób np. choineczka albo kopiec. Jednak już od ponad 30 lat wszyscy mieszkańcy Sejneńszczyzny określają je mrowiskiem, ponieważ posypane jest makiem, który wyglądem przypomina mrówki w mrowisku. Tak przyrządzone i podane ciasto wygląda bardzo dekoracyjnie na każdym stole, jest bardzo słodkie i pachnie miodem. By mrowisko miało ładny, złoty kolor, gospodynie używają jajek z własnego gospodarstwa. Jajka takie mają żółtka o intensywnym kolorze, w przeciwieństwie do jasnych żółtek jaj fermowych. Dobrze wysmażone i uformowane ciasto powinno zachować lekkość i kruchość pomimo dodatku lepkiego miodu.", "url": "https://www.gov.pl/web/rolnictwo/mrowisko", "category": "podlaskie", "sub_category": "Wyroby piekarnicze i cukiernicze", "phrase": "Mrowisko"}