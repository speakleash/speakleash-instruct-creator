{"meta_description": "Mrowisko. Sprawdzony przepis. Ciasto pochodzące z Litwy, od lat wyrabiane jest na Suwalszczyźnie. Turystyczny hit zdobywa całe podlaskie.", "title": "Mrowisko. Przepis na popularny litewski przysmak. Kuchnia podlaska", "content": "Mrowisko to jeszcze nie jest ciasto znane szeroko w województwie podlaskim. Dopiero od kilkunastu lat spotykamy je na stoiskach z lokalnym jadłem na targach i jarmarkach. Stosik kruchych płatków ciasta po którym niczym po swoim kopcu poruszają się mrówki (ziarenka maku) szturmem zdobywa podniebienia. Wypiek jest pyszny a niektórzy twierdzą, że uzależniający. Powoli zaczyna konkurować z królem sękaczem! We wszystkich źródłach przewija się informacja jakoby mrowisko gościło kiedyś wyłącznie na stołach litewskiej szlachty. Nie dziwi nic – zabawy przy robieniu tego przysmaku musiało być sporo gdy się nie dysponowało mikserem i gotowym masłem. Pod litewskie strzechy ciasto też wreszcie trafiło lecz szykowano je, podobnie jak sękacz, wyłącznie na specjalne okazje: wesela lub chrzciny. Jako obszar pogranicza i przenikania kultur nasze województwo zasysało i zasysa receptury wschodnie. I tak mrowisko od kilkudziesięciu lat przygotowują gospodynie na Suwalszczyźnie – w Sejnach czy Puńsku. Tereny te zamieszkuje mniejszość litewska przechowująca swoje tradycyjne przepisy – a jak wiadomo sąsiadka od sąsiadki podejrzy to co smakowite i co warto podać na swoim stole… Nie istnieje jedyny, słuszny przepis na żadne ciasto. Co gospodyni to metoda. Ale są pewne wytyczne, których należy się trzymać. Niestety grube faworki ułożone w stosik i zalane miodem to nie to! Płatki litewskiego mrowiska są kruche i cieniutkie a kopczyk jest dość delikatny i pokryty makiem i rodzynkami. Dawniej używano do posypania wyrobu tego co najbardziej dostępne: siekanych orzechów lub suszonych jabłek. Przepis który podaję pochodzi od znajomej, która spędza każde wakacje na Suwalszczyźnie i tam recepturę zdobyła. Porcja jest ogromna – na wysokie mrowisko weselne, polecam na pierwszy raz zrobić połowę porcji. Składniki roztapiamy w rondlu i na wolnym ogniu gotujemy 10 minut. Lekko ostudzamy + olej rzepakowy do smażenia – choć najlepszy byłby domowy smalec ale ten kupny niestety ma specyficzny zapaszek. Do oleju wlewamy łyżkę spirytusu i dopiero rozgrzewamy. Zabieramy się do roboty. Najpierw będziemy wyrabiać ciasto z masy jajecznej i mąki, później ciasto poleżakuje w lodówce. W tym czasie zrobimy syrop. Gdy ten będzie się studzić rozwałkujemy ciasto najcieniej jak się da! Od tego zależeć będzie efekt końcowy. Pocięte radełkiem prostokąty ciasta usmażymy w głębokim tłuszczu, odsączymy na papierowym ręczniku i będziemy układać w mrowisko. • Wszystkie składniki powinny być w temperaturze pokojowej. Mąkę dwukrotnie przesiewamy. • W misce robota ucieramy masło z cukrem aż do momentu gdy masa będzie puszysta i jednolita. Dodajemy po jednym jajku, śmietanę i spirytus. Następnie partiami wsypujemy mąkę. Nie śpieszymy się. Jeżeli wasz hak sobie poradzi to świetnie. Ja jednak po kilku minutach wyjmuję ciasto na stolnicę i wyrabiam ręcznie – można podsypać mąką ale nie dodatkową – ma być w sumie tyle co w przepisie. Maltretowanie i ubijanie ciasta to ważny element tej receptury – chodzi o jego silne napowietrzenie. • Wyrobione ciasto należy owinąć w folię spożywczą i odłożyć na 30 minut do lodówki. W tym czasie robimy syrop i rozgrzewamy olej. • Po wyjęciu ciasta z lodówki czeka nas najważniejsze zadanie – trzeba je rozwałkować najcieniej jak się da – nie podsypywać mąką lecz podlać olejem. Robimy to partiami. Ciasto które czeka na wałkowanie musi być ciągle przykryte – jeżeli wyschnie – wciągnie tłuszcz i to już nie będzie to! • Rozwałkowane ciasto tniemy w prostokąty i smażymy w głębokim oleju (na głębokiej patelni lub w rondlu) po minucie z każdej strony – na złoty kolor. Odkładamy na przygotowany ręcznik papierowy do odsączenia i ostygnięcia. • Każdą warstwę płatków solidnie skrapiamy syropem (łyżeczką) i posypujemy wedle uznania makiem i rodzynkami. Można usmażone płatki nasączać w polewie ale jest to opcja dla wyjątkowych fanów słodkich ciast, wtedy też potrzebujemy znacznie więcej syropu. Specjały litewskie to podstawa mozaiki tworzącej kuchnię podlaską. W sklepach na Podlasiu znajdziecie nawet sklepy z towarami z Litwy. Na naszej liście najważniejszych 10 potraw których koniecznie należy skosztować w Podlaskiem znajdują się m.in. sękacz, cepeliny (kartacze) oraz kwas chlebowy litewski. Zajrzyjcie do naszego poczytnego artykułu: TUTAJ aby nie umknęła Wam żadna potrawa gdy już do nas zawitacie. A latem pytajcie w restauracjach o chłodnik litewski. Smacznego!", "url": "https://bialystoksubiektywnie.com/blog/2022/02/24/mrowisko-przepis-na-litewskie-ciasto-podlaska-kuchnia/", "category": "podlaskie", "sub_category": "Wyroby piekarnicze i cukiernicze", "phrase": "Mrowisko"}