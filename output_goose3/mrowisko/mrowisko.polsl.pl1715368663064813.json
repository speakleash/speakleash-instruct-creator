{"meta_description": "", "title": "O nas | Mrowisko", "content": "Budynek „Mrowiska” zrealizowany jest na „śladzie” zabudowy byłej stołówki studenckiej przy ul. Pszczyńskiej 85 w Gliwicach. Stołówka była jedną z kilkunastu, które powstały w latach 70 –tych XX wieku w wielu ośrodkach akademickich w Polsce. W Gliwicach powstały dwie, przy ul. Pszczyńskiej i przy ul. Łużyckiej według projektu Profesora Politechniki Krakowskiej Tomasza Mańkowskiego. Dzisiaj większość tych obiektów została przebudowana i pełni inne funkcje z racji wyczerpania formuły zbiorowego żywienia w dużych mało przyjaznych kompleksach. Sam obiekt stołówki ideowo był dobrym przykładem architektury modernistycznej z jego końcowego etapu, niestety o bardzo niskiej jakości zastosowanych materiałów, detali i słabej jakości wykonawstwa. Zatem przeznaczenie tego obiektu pod nową funkcję przy jednoczesnym podniesieniu jakości estetycznej obiektu i otaczającej przestrzeni było z wszech miar słuszne. Obiekt znajduje się w centrum dużego kompleksu domów studenckich, w którym brakowało funkcji kultury i rozrywki wspomagających integrację studentów. W „Mrowisku” znalazły się funkcje, które dotąd były rozproszone w kilku miejscach, a więc Klub „Spirala” przeniesiony z dawnego Studenckiego Domu Kultury „X”, Akademicki Teatr Remont przeniesiony z tego samego SDK, sale prób Akademickiego Chóru Politechniki Śląskiej oraz Akademickiego Zespołu Muzycznego przeniesione z Wydziału Budownictwa i Wydziału Górnictwa i Geologii, sala bankietowa i spotkań z zapleczem cateringowym, pomieszczenie działających na uczelni organizacji studenckich i wiele powierzchni ekspozycyjnych i wystawowych. Obiekt rzeczywiście jest mrowiskiem kultury, w którym każdy znajdzie dla siebie odpowiednią przestrzeń dla samorealizacji. Adaptacja stołówki na Centrum Kultury Studenckiej, taki był tytuł inwestycji, sama nazwa sugeruje, że w obiekcie przeprowadzono jedynie kilka zmian polegających na przesunięciu fragmentów ścian, wymianie okien, drzwi itp.; w rzeczywistości mieliśmy do czynienia z budową całkowicie nowego obiektu, a z poprzedniej stołówki pozostał jedynie szkielet konstrukcyjny w postaci słupów, stropu i częściowo dachu. Mrowisko dzisiaj to wielofunkcyjny obiekt kultury o prawie 3 tysiącach m2 i pięciu niezależnych funkcjach, każda po około 600 m2: główna to Sala Teatralna na 250 osób z zapleczem scenicznym i garderobami, Klub Studencki „Spirala” o pięciu zróżnicowanych salach z zapleczem, pomieszczenia organizacji studenckich z Salą Konferencyjną, pomieszczenia Akademickiego Chóru Politechniki Śląskiej i Akademickiego Zespołu Muzycznego, Sala Bankietowa z zapleczem cateringowym oraz przestrzenie wystawowe. „Mrowisko” uzyskało także nowy, zewnętrzny, indywidualny wyraz estetyczny wyróżniający ten obiekt w chaosie ul. Pszczyńskiej, wyraz podkreślający mieszczące się w budynku funkcje. Tak samo wnętrza wyróżniają się indywidualnym wyrazem, jednorodnością użytych materiałów i prostotą rozwiązań. Mamy nadzieję, że „Mrowisko” jeszcze długo będzie atrakcyjne i to nie tylko dla studentów.", "url": "https://mrowisko.polsl.pl/o-nas/", "category": "podlaskie", "sub_category": "Wyroby piekarnicze i cukiernicze", "phrase": "Mrowisko"}