{"meta_description": "Z Dariuszem Baranowskim, byłym polskim kolarzem zawodowym, trzykrotnym zwycięzcą Tour de Pologne, rozmawia Anna Gronczewska", "title": "Dariusz Baranowski: Moja babcia pochodzi z Łodzi!", "content": "Mieszka Pan w Głownie, jest nawet Zasłużonym Obywatelem tego miasta. Ale pewnie bywa Pan też w Łodzi? Przyjeżdżamy często do Łodzi z żoną, synem. Odwiedzamy sklepy, kina, idziemy na baseny. Gdy syn był młodszy, chodziliśmy też często do ogrodu zoologicznego. Jakie wrażenie robi Łódź na osobie, która wychowała się w zupełnie innej części Polski? Pochodzę z Wałbrzycha. W Głownie mieszkam dwadzieścia lat. Przeprowadziłem się do tego miasta dzięki żonie Agnieszce, która stąd pochodzi. A jeżeli chodzi o Łódź, to mogę powiedzieć, że bardzo się zmieniła. Ulica Piotrkowska wygląda zupełnie inaczej niż w czasach, gdy po raz pierwszy zacząłem na nią przychodzić. Pana rodzinny Wałbrzych to też miasto o przemysłowych korzeniach, tak jak Łódź... Było górniczym miastem, ale kopalnie zostały pozamykane. Pojawił się w związku z tym kryzys. Ludzie musieli sobie jakoś radzić. W Łodzi też upadł przemysł włókienniczy. Czy jednak Łódź przypomina Wałbrzych? Myślę, że nie. W Wałbrzychu dzielnice są położone dalej od siebie. Tereny wokół miasta są górzyste. Ma Pan w Łodzi swoje ulubione miejsca? Na pewno to Manufaktura. Można tam fajnie spędzić czas. Są sklepy, restauracje. Ale jak wcześniej wspomniałem, kiedyś bardzo często jeździliśmy do zoo. Nasza rodzina bardzo lubi zwierzęta. Mamy nawet hodowlę buldogów angielskich. Muszę się jednak przyznać do jednej rzeczy. Pochodzę z Wałbrzycha, ale moja babcia Halinka, ze strony mamy, jest łodzianką! W Łodzi urodziła się nie tylko babcia Halinka, ale też jej mama. Tu mieszka duża część mojej rodziny. Babcia, gdy była jeszcze dzieckiem, wyprowadziła się do Wałbrzycha. Już w tym mieście na świat przyszła moja mama. Czyli zanim przeprowadził się Pan do Głowna, to odwiedzał Łódź? Przyjeżdżałem tu jak miałem 6-10 lat. Wtedy zawsze odwiedzaliśmy łódzki lunapark. To była dla mnie super atrakcja. W Wałbrzychu nie było takich rozrywek. Gdy przeprowadziłem się już do Głowna, nie byłem ani razu w lunaparku. Babcia opowiadała Panu z sentymentem o Łodzi? Tak. Babcia zresztą często mnie odwiedza. Niedługo ma przyjechać z moimi rodzicami. Podczas tych wizyt jeździmy do Łodzi. Odwiedzamy często te miejsca, w których się wychowywała. A w jakim rejonie Łodzi się wychowywała? Babcia pochodzi z Retkini. Tam mieszka dalej sporo rodziny. Babci bracia, ich dzieci, wnukowie. Przez wiele lat był Pan jednym z najlepszych polskich kolarzy zawodowych. Teraz wszyscy żyją najświeższym sukcesem Michała Kwiatkowskiego i jego niedawno zdobytym mistrzostwem świata... Miałem szczęście i przyjemność komentować ten wyścig dla Polsatu Sport. Myślę, że dzięki temu sukcesowi jeszcze więcej Polaków zacznie jeździć na rowerze. Obserwuję, że bardzo wielu mieszkańców Głowna porusza się rowerem. Nie tyle rekreacyjnie, ale rower jest głównym środkiem lokomocji. Ale w Łodzi też wiele osób wsiada na rower. Jeżdżą nim nie tyle w mieście, ale wyjeżdżają poza jego granice, by sobie swobodnie pojeździć. Na przykład do Łagiewnik. Ja sam wybieram się na przykład na takie przejażdżki rowerowe do Kalonki. Są tam bardzo fajne trasy. W samej Łodzi jest, moim zdaniem, trochę za mało ścieżek rowerowych. A jeżdżenie między samochodami po mieście jest po prostu niebezpieczne. Myśli Pan, że sukces Kwiatkowskiego zachęci młodych ludzi do uprawiania kolarstwa? Na pewno. Ten rok jest znakomity dla polskiego kolarstwa. Powstają w całym kraju szkółki kolarskie przy szkołach podstawowych. Tę inicjatywę ma wspierać Polski Związek Kolarski. Do końca tego roku ma być ich około 60. Mam nadzieję, że powstaną też w Łodzi i okolicach. Przecież Agnieszka Skalniak, zawodniczka Tramwajarza Łódź, zdobyła brązowy medal w wyścigu juniorek na ostatnich Mistrzostwach Świata w Hiszpanii. Nie można zapominać, że Łódź miała zawsze duże tradycje kolarskie. Sekcje kolarskie są też w Strykowie, a w Głownie działa klub Remo. Trenerem w nim jest mój teść. Rodzina żony ma duże tradycje kolarskie. Jestem dobrej myśli.", "url": "https://dzienniklodzki.pl/dariusz-baranowski-moja-babcia-pochodzi-z-lodzi/ar/3595989", "category": "lubelskie", "sub_category": "Wyroby piekarnicze i cukiernicze", "phrase": "Baranowskie racuchy"}