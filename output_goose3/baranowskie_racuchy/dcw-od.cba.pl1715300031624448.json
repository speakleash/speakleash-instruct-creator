{"meta_description": "Oficjalna strona internetowa stowarzyszenia Drzewickie Centrum Wolontariatu \"Ofiarna dłoń\", Organizacja Pożytku Publicznego KRS: 0000377275", "title": "DRZEWICKIE CENTRUM WOLONTARIATU \"OFIARNA DŁOŃ\"", "content": "W niedzielny poranek, 28 stycznia 2024 r. kilkudziesięciu wolontariuszy 32. Finału Wielkiej Orkiestry Świątecznej Pomocy zrzeszonych przy drzewickim Sztabie wyruszyło w teren. Przed wyjściem w Regionalnym Centrum Kultury w Drzewicy odbyło się krótkie spotkanie podczas którego szef Sztabu Dominik Niemirski przypomniał wolontariuszom zasady zbiórki. O bezpieczeństwie w trakcie akcji mówili funkcjonariusze Komendy Powiatowej Policji w Opocznie – dzielnicowi mł. asp. Anna Kucharska–Balcerak oraz asp. szt. Paweł Janik. Do późnych godzin popołudniowych datki na rzecz Orkiestry zbierano w kilkunastu miejscowościach na terenie powiatów opoczyńskiego i przysuskiego, w: Drzewicy, Radzicach Dużych, Domasznie, Sołku, Libiszowie, Poświętnem, Odrzywole, Bielinach, Nieznamierowicach, Rusinowie i Zychorzynie. Zgodnie z drzewicką tradycją, po południu – o godz. 16 – w Regionalnym Centrum Kultury w Drzewicy rozpoczęła się część artystyczna z koncertami, prezentacjami, pokazami i licytacjami. Publiczność zebrana w sali widowiskowej oklaskiwała występy artystów z RCK: Młodzieżowej Orkiestry Dętej, grup tanecznych „Minionki”, „Skrzaty”, „Ewakuacja” i „Red Lips”, zespołu „Jakoś to będzie” oraz Zespołów Pieśni i Tańca „Drzewiczanie” i „Mali Drzewiczanie”. W przerwach między koncertami wolontariusze prowadzili licytacje na rzecz WOŚP. Oprócz orkiestrowych gadżetów do nabycia były m.in.: wytwory rękodzieła, obrazy, vouchery oraz zestawy gadżetów przekazane przez lokalnych przedsiębiorców, stowarzyszenia oraz instytucje. Drzewicki Sztab WOŚP i w tym roku, dzięki wsparciu ze strony firmy Ceramika Paradyż, otrzymał na licytację jedną z dwudziestu pięciu płytek ceramicznych wyprodukowanych specjalnie na 32. Finał Wielkiej Orkiestry Świątecznej Pomocy. Płytę z limitowanej serii wylicytował burmistrz Drzewicy Janusz Reszelewski. Darczyńcy mogli wspierać Fundację wrzucając pieniądze do puszki lub korzystając z terminala płatniczego. Licytacje zakończyły się wynikiem 7.980 zł. Dodatkową atrakcją Finału w Drzewicy była możliwość przejażdżki konno, którą zapewnili członkowie Stowarzyszenia Hubalczycy 1939-1940. Pyszą grochówką częstowały wolontariuszki Drzewickiego Centrum Wolontariatu „Ofiarna dłoń’, a słodki poczęstunek – także bardzo smaczny – przygotowały panie z Koła Gospodyń Miejskich „Drzewiczanki” w Drzewicy. 32. Finał Wielkiej Orkiestry Świątecznej Pomocy zakończył się tradycyjnym „światełkiem do nieba”, które rozbłysnęło o godz. 20 za budynkiem RCK. Z przyjemnością informujemy, że ze wstępnych obliczeń wynika iż dzięki hojności mieszkańców, zaangażowaniu wolontariuszy, sponsorów, partnerów, zespołów oraz wszystkich ludzi dobrej woli udało się zebrać 35.462,36 zł. Dziękujemy za wasze otwarte serca, za to, że tak chętnie wspieraliście naszych wolontariuszy w terenie, że byliście razem z nami w Regionalnym Centrum Kultury – podsumował szef Sztabu Dominik Niemirski. W sobotę, 6 stycznia 2024 roku ulicami Drzewicy przeszedł po raz siódmy Orszak Trzech Króli, zorganizowany przez Drzewickie Centrum Wolontariatu \"Ofiarna dłoń\", Parafię św. Łukasza Ewangelisty w Drzewicy, Regionalne Centrum Kultury w Drzewicy oraz Gminę Drzewica. Tegoroczny Orszak po hasłem „W jasełkach leży!” rozpoczął się po uroczystej mszy świętej, odprawionej o godz. 10.00 w kościele pw. Św. Łukasza. Zgromadził dzieci, młodzież, dorosłych i seniorów, którzy po wyjściu ze świątyni otrzymali korony i okolicznościowe śpiewniki. Największe zainteresowanie towarzyszyło rzecz jasna Trzem Królom. W postaci „Mędrców ze Wschodu” wcielili się Jan Dąbrowski, Stanisław Madej i Ryszard Szcześniak. Po mszy zabezpieczana przez policjantów Komendy Powiatowej Policji w Opocznie i druhów OSP Drzewica kolumna ruszyła w drogę. Na czele szli asystujący Trzem Królom strażacy, trzymający w dłoniach gwiazdę i chorągwie. Wśród świętujących nie zabrakło Burmistrza Drzewicy Janusza Reszelewskiego oraz Zastępy Burmistrza i jednocześnie Prezesa DCW „Ofiarna dłoń” Dominika Niemirskiego. W radosnej atmosferze, przy wspólnym kolędowaniu, Orszak szedł ulicami Drzewicy. Na trasie Orszaku pojawiły się w tym roku trzy przystanki, które spowodowane były scenkami tematycznymi. Pierwsza z nich została odegrana na Placu Tadeusza Kościuszki przez uczniów Szkoły Podstawowej im. Polskich Olimpijczyków w Drzewicy. Drugą scenkę przygotowali mieszkańcy Powiatowego Domu Pomocy Społecznej w Drzewicy i to właśnie przy bramie DPS Orszak zatrzymał się po raz drugi. Ostatnia scenka, przy Regionalnym Centrum Kultury w Drzewicy, należała do dzieci z Przedszkola Samorządowego w Drzewicy. Orszakowy korowód zakończył przemarsz docierając do Regionalnego Centrum Kultury w Drzewicy. W sali widowiskowej uczestnicy Orszaku zostali powitani przez dyrektora RCK Alinę Szymańską i ks. Michała Kopcińskiego, a także otrzymali najlepsze życzenia noworoczne od Burmistrza Drzewicy Janusza Reszelewskiego. Artystyczną część uroczystości stanowił koncert kolęd i pastorałek w wykonaniu artystów z RCK. Zgodnie z tradycją podczas występu „Mędrcy ze Wchodu” oddali pokłon nowonarodzonemu Jezusowi. W ten chłodny dzień, rozgrzewającą pyszną kwaśnicę serwowały uczestnikom Orszaku wolontariuszki DCW. Naszym partnerom serdecznie dziękujemy za współpracę przy organizacji siódmego Orszaku Trzech Króli, a mieszkańcom i gościom za udział w wydarzeniu. W czwartek, 21 grudnia 2023 r. osoby starsze, samotne i niepełnosprawne z terenu Gminy Drzewica wzięły udział w VIII Wieczerzy Wigilijnej zorganizowanej przez Drzewickie Centrum Wolontariatu \"Ofiarna dłoń\", Koło Gospodyń Miejskich „Drzewiczanki” w Drzewicy, Gminę Drzewica oraz Miejsko-Gminny Ośrodek Pomocy Społecznej w Drzewicy. Spotkanie stanowiło znakomitą okazję, by w tym wyjątkowym, przedświątecznym okresie osoby samotne, starsze czy z niepełnosprawnościami mogły poczuć magię Bożego Narodzenia, spędzając wspólnie czas w radosnej, rodzinnej atmosferze. Uroczystość mająca miejsce w Regionalnym Centrum Kultury w Drzewicy zgromadziła kilkadziesiąt osób. Wśród uczestników nie zabrakło przedstawicieli władz samorządowych Gminy Drzewca oraz szefów instytucji i organizacji pomocowych. Zgromadzonych powitał Prezes DCW \"Ofiarna dłoń\", Zastępca Burmistrza Drzewicy Dominik Niemirski. Życzenia na Święta Bożego Narodzenia i nadchodzący Nowy 2024 Rok złożył Burmistrz Drzewicy Janusz Reszelewski, dziękując organizatorom za kontynuowanie cennej inicjatywy. Po modlitwie, którą poprowadził ks. Michał Kopciński z Parafii pw. św. Łukasza w Drzewicy, zebrani połamali się opłatkiem, po czym zasiedli do wieczerzy przygotowanej przez niezawodne panie z KGM „Drzewiczanki”. Na stołach królowały wigilijne potrawy, natomiast po budynku Regionalnego Centrum Kultury rozchodziły się dźwięki wspólnego kolędowania. Na zakończenie bardzo miłego i wzruszającego spotkania jego uczestnicy zostali obdarowani świątecznymi prezentami. Działanie zostało zrealizowane w ramach zadania publicznego pt. \"RÓWNE SZANSE 2023\" współfinansowanego ze środków Samorządu Województwa Łódzkiego, za pośrednictwem Regionalnego Centrum Polityki Społecznej w Łodzi. W piątek, 8 grudnia 2023 r. Drzewickie Centrum Wolontariatu „Ofiarna dłoń” zorganizowało wyjazd do teatru. Wiele napisano o wartości sztuki, a na całym świecie prowadzi się obecnie badania (w takich obszarach jak neuronauka, neuroedukacja, psychologia rozwojowa itp.) potwierdzające ogromny wpływ sztuki. To właśnie głęboka i niepowtarzalna konfrontacja sztuki teatralnej z publicznością w określonym czasie i miejscu sprawia, że teatr jest tak nieprzewidywalny i ekscytujący. Grupa z Drzewicy na scenie warszawskiego Teatru Komedia w spektaklu „Jak się starzeć bez godności” podziwiała umiejętności znanych aktorów, w tym m.in. Katarzyny Żak i Tomasza Dedeka. Aktorzy podczas swojego występu zaprosili na opowieść pełną heroicznych czynów, takich jak wstawanie o poranku, lektura kobiecych magazynów, rozmowy o chorobach, dzieciach, podpsutych samochodach i urodzie, które wraz wiekiem nabierają zupełnie innego znaczenia. Działanie zostało zrealizowane w ramach zadania publicznego pt. „Wsparcie społeczne dla osób z niepełnosprawnością oraz osób w wieku emerytalnym” współfinansowanego ze środków Budżetu Państwa, za pośrednictwem Wojewody Łódzkiego. W sobotę, 2 grudnia 2023 r. Wolontariusze zaangażowani w działalność Drzewickiego Centrum Wolontariatu „Ofiarna dłoń” świętowali Międzynarodowy Dzień Wolontariusza. Święto obchodzone corocznie 5 grudnia zostało ustanowione przez Zgromadzenie Ogólne Organizacji Narodów Zjednoczonych rezolucją 40/212 z 17 grudnia 1985 roku. Celem obchodów jest uznanie pracy wolontariuszy na całym świecie za ich trud, czas i umiejętności na rzecz rozwoju gospodarczego i społecznego. Spotkanie zorganizowane przez DCW „Ofiarna dłoń” było okazją nie tylko do podziękowania społecznikom za poświęcony czas i zaangażowanie w inicjatywy podejmowane w ramach wolontariatu, ale także doskonałą okazją do tego, by wymienić się doświadczeniami oraz pomysłami na kolejne inicjatywy. Działanie zostało zrealizowane w ramach zadania publicznego pt. „RÓWNE SZANSE 2023” współfinansowanego ze środków Samorządu Województwa Łódzkiego, za pośrednictwem Regionalnego Centrum Polityki Społecznej w Łodzi. W piątek, 24 listopada 2023 r., Gmina Sławno gościła Seniorów z powiatu opoczyńskiego na organizowanych przez Drzewickie Centrum Wolontariatu „Ofiarna dłoń” ósmych „Senioraliach Opoczyńskich”. Wydarzenie to organizowane jest od 2016 roku na terenie powiatu opoczyńskiego, we współpracy z Powiatem Opoczyńskim oraz gminami. Seniorzy świętowali już w Drzewicy, Poświętnem, Mniszkowie, Żarnowie, Białaczowie i Paradyżu, a w tym roku w Gminie Sławno. Uroczystości tradycyjnie rozpoczęła Msza Święta w intencji seniorów, która została odprawiona w kościele parafialnym w Kamieniu przez ks. proboszcza Andrzeja Wróblewskiego. Po uroczystej Mszy wszyscy uczestnicy udali się do Domu Ludowego w Kamieniu, gdzie Seniorów oraz zaproszonych gości powitali gospodarze wydarzenia – Prezes Drzewickiego Centrum Wolontariatu „Ofiarna dłoń” Dominik Niemirski oraz Wójt Gminy Sławno Tadeusz Wojciechowski. Swoją obecnością „Senioralia Opoczyńskie Sławno 2023” zaszczycili: Radna Sejmiku Województwa Łódzkiego Ewa Wendrowska, Radny Sejmiku Województwa Łódzkiego Janusz Ciesielski, Starosta Opoczyński Marcin Baranowski, Burmistrz Drzewicy Janusz Reszelewski, Wójt Gminy Białaczów Barbara Goworek, Wójt Gminy Poświętne Michał Franas, Wójt Gminy Mniszków Paweł Werłos, Wójt Gminy Paradyż Wojciech Rudalski, Wójt Gminy Żarnów Krzysztof Nawrocki, Prezes Stowarzyszenia Centrum Wspierania Inicjatyw w Olszowcu Jolanta Kubiak, Zastępca Wójta Gminy Sławno Beata Szlęzak, Przewodniczący Rady Gminy Sławno Stanisław Zdulski, Przewodniczący Komisji Oświaty, Kultury, Sportu i Spraw Społecznych Rady Gminy Sławno Mariusz Śmigiel. W części artystycznej zaprezentowały się: Dziecięcy Zespół Ludowy „Kuniczanka”, działający przy Publicznej Szkole Podstawowej im. Wandy i Henryka Ossowskich w Kunicach oraz Zespół „Białe Łabędzie” ze Środowiskowego Domu Samopomocy w Olszowcu. Po części artystycznej na Seniorów czekała wspólna zabawa przy muzyce, rozmowach i śpiewie, która trwała do późnych godzin wieczornych. Spotkaniu towarzyszyła miła i radosna atmosfera. Po raz kolejny Senioralia Opoczyńskie były dla seniorów doskonałą okazją nie tylko do poznania nowych osób, ale również chwilą zapomnienia o swoich codziennych problemach i trudnościach. Za współpracę przy organizacji Senioraliów Opoczyńskich 2023 składamy gorące podziękowania Wójtowi Gminy Sławno Panu Tadeuszowi Wojciechowskiemu, Zastępcy Wójta Pani Beacie Szlęzak, Kierownikowi Gminnego Ośrodka Pomocy Społecznej w Sławnie Pani Iwonie Włodarczyk oraz wszystkim osobom, które były zaangażowane w jego organizację. Działanie zostało zrealizowane w ramach zadania publicznego pt. „AKTYWNI SENIORZY 2023” współfinansowanego ze środków Samorządu Województwa Łódzkiego, za pośrednictwem Regionalnego Centrum Polityki Społecznej w Łodzi.", "url": "http://www.dcw-od.cba.pl/index.php?limitstart=3", "category": "lubelskie", "sub_category": "Wyroby piekarnicze i cukiernicze", "phrase": "Baranowskie racuchy"}