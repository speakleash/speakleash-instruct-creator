{"meta_description": "Produkt wpisany na listę produktów tradycyjnych w dniu 2016-04-01 w kategorii Produkty rybołówstwa w woj. łódzkim.", "title": "Karp z Grabi - - Portal Gov.pl", "content": "Ryba o kształcie wydłużonym, wrzecionowatym, dobrze wygrzbiecona. Pyszczek dolny, mięsisty z dwoma parami wąsików czuciowych. Płetwa grzbietowa długa z rozwidlającymi się promieniami. Łuski cykloidalne, duże rozmieszczone sporadycznie. Długość ryby od 25 cm do 75 cm, waga od 1500 gram do 2000 gram. Grzbiet zazwyczaj zielono-brązowy do zielono-czarnego. Boki oliwkowo-złote, brzuch kremowo-biały. Płetwy zielono-szare z brązowym odcieniem, nierzadko czerwone. Na przekroju mięso w kolorze żółto-różowym. Zapach charakterystyczny dla ryb słodkowodnych żyjących w czystych wodach przepływowych. Smak mięsa delikatny, słodkawy bez posmaku i zapachu mułu. Karp w rzece Grabi pojawił się najprawdopodobniej w okresie przed II wojną światową, kiedy powstały w pobliżu rzeki pierwsze stawy karpiowe. Rzeka przy wiosennych roztopach i ulewnych deszczach wylewała na okoliczne łąki i przelewała do stawów. Dzięki temu ze stawów uciekało dużo ryb, w tym karpie, które zadomowiły się w Grabi, gdzie znajdowały dobre warunki do życia. W zbiorniku retencyjnym w Baryczy organizowane były od lat zawody wędkarskie. Wśród biorących udział w zawodach wspomina się połowy nawet 13 kg karpi. Ze względu na to, że karp dobrze rozwija się w Grabi i chętnie jest łowiony przez wędkarzy, ale w warunkach naturalnych rzadko się rozmnaża, konieczne jest ciągłe zarybianie rzeki. Od roku 1987 Polski Związek Wędkarski Okręg w Sieradzu, systematycznie zarybia kroczkiem karpia wody obwodu rybackiego rzeki Grabi. Karp do zarybień jest hodowany przez PZW w ośrodku zarybieniowym w miejscowości Zalew w gminie Lutomiersk. Z tego samego materiału zarybieniowego zarybiane są stawy rybne na tym terenie. Stawy ośrodka, rzeka oraz stawy gospodarstwa rybackiego leżą w dorzeczu rzeki Warty. Ze względu na walory przyrodnicze obszar obejmujący środkowy i dolny bieg rzeki wraz z przylegającymi ekosystemami łąkowymi i leśnymi, został zatwierdzony jako Obszar Natura 2000 Grabia. Rzeka i teren gospodarstwa leżą także w Zespole Przyrodniczo-Krajobrazowym Dolina Grabi. Karp łowiony w Grabi i karp odłowiony w gospodarstwach rybackich charakteryzuje się tą samą wysoką jakością, delikatnym mięsem i brakiem posmaku mułu. Stawy są bezpośrednio zasilane czystą wodą z Grabi. Rzeka, starorzecza, meandry, wyspy i sąsiadujące zbiorniki wodne tworzą jeden ekosystem, charakteryzujący się bogatą fauną, której cykle życiowe łączą wszystkie te siedliska i tworzą specyficzny mikroklimat. Grabia, jako rzeka pełna ryb, była zawsze ważnym elementem scalającym społeczność lokalną. Mieszkańcy od najmłodszych lat wspólne wędkowali. Zaspokajało to z jednej strony potrzebę współzawodnictwa, z drugiej było ważnym wsparciem dla domowej spiżarni. Łowione w Grabi karpie najczęściej smażone są obsypane tylko mąką, bądź zalewane zalewą octową z przyprawami. Dzięki temu mogą być dłużej przechowywane. Na szczególne okazje, jak wspominają gospodynie z Koła Gospodyń Wiejskich, przygotowywany jest karp w galarecie.", "url": "https://www.gov.pl/web/rolnictwo/karp-z-grabi", "category": "łódzkie", "sub_category": "Produkty rybołówstwa, w tym ryby", "phrase": "Karp z Grabi"}