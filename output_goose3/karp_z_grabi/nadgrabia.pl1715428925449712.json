{"meta_description": "", "title": "Ryby świeże – Nad Grabią", "content": "Jesiotr (Acipenser) – duża ryba wędrowna, dwuśrodowiskowa, która w czasie ikrzenia wpływa do rzek. Znanych jest kilkanaście gatunków tych ryb. Ich mięso należy do jednych z najsmaczniejszych. Doskonale nadaje się do gotowania, duszenia, marynowania, pieczenia, czy wędzenia. Do gotowania dobrze jest ściągnąć skórę, która jest gruba i twarda. Oprócz mięsa wykorzystuje się kulinarnie strunę grzbietową oraz ikrę, z której produkuje się najcenniejszy czarny kawior. Jesiotr, w zależności od gatunku, może osiągać nawet ponad 2 m długość i znacznie przekraczać 100 kg wagi. Mięso tej ryby jest białe, tłuste, jędrne i soczyste. Karp (Cyprinus carpio) – jedna z cenniejszych ryb hodowanych w stawach i chyba najpopularniejsza ryba słodkowodna. W Polsce do niedawna kojarzona przede wszystkim z okresem wigilijnym. W kuchni staropolskiej goszcząca dużo częściej na stołach, przyrządzana w sosach, faszerowana, pieczona, smażona, zapiekana, marynowana. Obecnie karp powraca do łask i jego walory smakowe zostają doceniane przez coraz szersze kręgi kucharzy i konsumentów. Polecenia godny jest np. rosół z karpia, czy karp wędzony. W obu tych przypadkach można w pełni docenić soczystość i smak delikatnego mięsa. Karp może dochodzić do kilkunastu kilogramów wagi i ponad 1 m długości. Najsmaczniejsze są karpie o wadze ok. 2 kg. 100 g mięsa karpia to ok. 67 kcal – jest to ryba zaliczana do ryb tłustych. Oprócz białka, tłuszczy, w tym omega-3 i wody w mięsie karpia znajdują się witaminy A, B1, B2, C i PP oraz wapń. Pstrąg tęczowy (Salmo gaidneri) – ryba słodkowodna z rodziny łososiowatych. Upodobała sobie dobrze natlenione wody rzek, dlatego przy hodowli wykorzystuje się stawy przepływowe. Odznacza się niezwykłą zwinnością ruchów, dlatego Francuzi nazywają pstrąga „la petite danseuse” – mała tancerka. Według starych książek kucharskich najlepszy jest pstrąg gotowany podawany z klarowanym masłem i jajkiem. Również doceniane są pstrągi w galarecie. Obecnie najczęściej podawane są pstrągi wędzone lub z grilla. Mięso pstrąga jest białe i bardzo delikatne. Do celów kulinarnych najlepsze są pstrągi o wadze ok. 250 g i długości ok. 30 cm. Charakteryzuje się niską kalorycznością, jest więc doskonałym urozmaiceniem diety dla osób dbających o sylwetkę. Ponadto zawiera wiele wartości odżywczych, w tym łatwo przyswajalnego białka, kwasów omega-3, witamin i mikroelementów.", "url": "https://nadgrabia.pl/produkty/ryby-swieze/", "category": "łódzkie", "sub_category": "Produkty rybołówstwa, w tym ryby", "phrase": "Karp z Grabi"}