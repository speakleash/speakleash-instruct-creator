{"meta_description": "W dniu 26 września 2022 roku na Listę Produktów Tradycyjnych został wpisany w kategorii: Wyroby piekarnicze i cukiernicze: „pieróg jaglany starowiejski”.", "title": "Pieróg jaglany starowiejski - - Portal Gov.pl", "content": "W zależności od rozmiaru blachy, w której jest pieczony. W zależności od zastosowanej prostokątnej formy, wysokość około 8 cm. Stała i sprężysta w dotyku, wilgotna, zbita masa, którą łatwo można pokroić. Pieróg jaglany starowiejski to słodkie ciasto z nadzieniem z kaszy jaglanej, sera oraz mięty. Wypiekany jest na naleśnikowym cieście, w prostokątnej blaszce. Po upieczeniu, na wierzchu pieroga jest chrupiąca, jasnobrązowa skórka, a w całym domu unosi się przyjemny zapach wypiekanego ciasta oraz sera, kaszy i mięty. Już od ponad 100 lat przyrządzany jest wśród mieszkańców Starej Wsi Trzeciej której zawdzięcza nazwę. Do przygotowania tego pieroga wykorzystuje się kaszę jaglaną, która była i jest ceniona na Lubelszczyźnie. Kaszę spożywano powszechnie do codziennych posiłków, a także przyrządzano na jej bazie potrawy i wypieki podczas uroczystości rodzinnych. Do przygotowania pieroga jaglanego starowiejskiego wykorzystywany jest również ser biały, mleko czy miód, które dawniej wytwarzane były w lokalnych gospodarstwach. Jego receptura nie uległa zmianie od lat, z wyjątkiem tego, że teraz pierogi wypieka się w piekarnikach. chociaż jeszcze wiele gospodyń piecze je nadal w tradycyjnych piecach chlebowych. Pieróg jaglany starowiejski wypiekany był na różne okazje. Obowiązkowo na Boże Narodzenie oraz na Wielkanoc. Znajdował się w koszyczku wielkanocnym, obok takich produktów jak jajka, kiełbasa, pisanki, chrzan, masło, sól, ser i miód. Pokarmu święciło się dużo, ponieważ przez dwa dni jedzono tylko święcone pokarmy z koszyczka, dzielono się też nimi z biedniejszymi. Pieczono go również dla kosiarzy podczas żniw. Zgodnie ze zwyczajem częstowano nim również każdego uczestnika pogrzebu. Przyrządzenia takiego pieroga jaglanego starowiejskiego może spróbować każdy! Wystarczy świeżą kaszę jaglaną sparzyć nad gotującą się wodą – żeby nie było goryczki. Potem zagotować mleko, wsypać kaszę – gotować do miękkości. Następnie w garnku rozpuścić masło, dodać miód i sól, gdy przestygnie – dodać ser, jajka, mąkę ziemniaczaną oraz ugotowaną kaszę i miętę. Przygotować ciasto naleśnikowe, czyli jajka, śmietanę, sól, cukier, olej, mąkę i proszek do pieczenia razem zmiksować. Wysmarować blachę masłem. Połowę ciasta naleśnikowego wylać na brytfankę, wyłożyć przygotowany farsz i zalać drugą połową ciasta naleśnikowego. Piec w piecu chlebowym, aż skórka będzie jasno brązowa, lub piec w 180°C około godziny w piekarniku. Po upływie tego czasu pieroga wystudzić i wyjąć z brytfanki.", "url": "https://www.gov.pl/web/rolnictwo/pierog-jaglany-starowiejski", "category": "lubelskie", "sub_category": "Wyroby piekarnicze i cukiernicze", "phrase": "Rudnicki pieróg jaglany"}