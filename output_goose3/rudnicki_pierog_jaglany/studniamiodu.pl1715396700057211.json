{"meta_description": "Prosty przepis na pyszny pieróg jaglany z dużą ilością sera, prosto z regionalnej kuchni lubelskiej. Spróbuj regionalnego przysmaku!", "title": "Pieróg jaglany czyli lubelskie z jagłami za pan brat", "content": "Pieróg jaglany czyli lubelskie z jagłami za pan brat Pieróg jaglany to najlepszy dowód na to, że Lubelskie ceniło kaszę jaglaną na długo zanim zaczęła być modna. Jagły – jak czasem nazywamy tą kaszę – pochodzą z prosa, które to było chętnie uprawiane na tych terenach co najmniej od średniowiecza. Z dodatkiem sera i jaj przemieniano je na pożywny placek w skórce z kruchego lub drożdżowego ciasta. Można być pewnym, że pieróg jaglany spotkamy na wszystkich czołowych imprezach kulinarnych województwa: będzie na Europejskim Festiwalu Smaku, Jarmarku Jagiellońskim, a nawet istnieje specjalny Festiwal Kaszy w Janowie Lubelskim. Mi osobiście kojarzy się z Muzeum Wsi Lubelskiej - Skansenem, gdzie miałam go okazję spróbować po raz pierwszy w trakcie jednego z wydarzeń w stylu prezentacji ginących zawodów. Od tego czasu sama nauczyłam się go wypiekać. Uwielbiam pieróg świeży, jeszcze ciepły z masłem i mlekiem lub odsmażany na maśle, z hojną łyżką domowych powideł. Nie ma lepszego śniadania ;-) Są dwa rodzaje pierogów: na cieście drożdżowym lub kruchym. Ja piekę na cieście kruchym – jest szybciej i tak po prostu lepiej mi smakuje. Korzystam z przepisu z publikacji „Tajniki kuchni tradycyjnej” - Lokalnej Grupy Działania „Owocowy szlak” z drobnymi modyfikacjami: jako, że nie lubię margaryny w kuchni, to zamieniłam ją wszędzie w składnikach na masło, a przy nadzieniu z tego samego powodu nie dodałam budyniu w proszku (no, na tradycyjny składnik to też mi nie wyglądał), a trochę mąki ziemniaczanej. Co raz częściej omijam też tzw. „skórę” czyli warstwę naleśnikowego ciasta. Gruba warstwa kruszonki z powodzeniem wieńczy ciasto, więc jeśli nie mam czasu, poprzestaję na niej.", "url": "https://www.studniamiodu.pl/2017/03/pierog-jaglany-czyli-lubelskie-z-jagami.html", "category": "lubelskie", "sub_category": "Wyroby piekarnicze i cukiernicze", "phrase": "Rudnicki pieróg jaglany"}