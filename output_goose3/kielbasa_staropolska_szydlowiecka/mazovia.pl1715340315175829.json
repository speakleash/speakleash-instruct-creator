{"meta_description": "", "title": "Kiełbasa szydłowiecka-pieczona z oczkiem - Witryna", "content": "Szydłowiec to powiatowe miasteczko, leżące na południowym skraju Mazowsza. Najbardziej rozpowszechnionym produktem mięsnym w Szydłowcu i okolicach była kiełbasa. Kiełbasa produkowana była z mięsa rozdrobnionego, co stanowi po dzień dzisiejszy cechę charakterystyczną wszystkich kiełbas szydłowieckich. Mięso było rozdrabniane przez ręczne mielenie lub krajanie. Upodobania kulinarne mieszkańców regionu szydłowieckiego nie zmieniły się po dzień dzisiejszy o czym świadczy wykorzystywanie dawnych przepisów przekazywanych przez kolejne pokolenia mieszkańców. Kiełbasę Szydłowiecką – pieczoną robiono przed dłuższymi pracami polowymi takimi jak żniwa, wykopki lub sianokosy. Często, gdy kobiety nie miały czasu na gotowanie, posilano się na sucho. W Szydłowcu co tydzień odbywały się targi ze zwierzętami na które często przyjeżdżali górale. Bardzo chętnie zaopatrywali się w kiełbasę pieczoną, twierdząc, że takiej dobrej sami nie potrafią wytwarzać. Kiełbasę Szydłowiecką – pieczoną z oczkiem produkuje się z mięs pochodzących ze świń naturalnego chowu i dzięki sposobom przyprawiania, odpowiedniemu wędzeniu na drewnie olchowym, kiełbasa charakteryzuje się niepowtarzalnymi walorami smakowymi, niezmiennymi od lat.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/produkty-miesne/kielbasa-szydlowiecka-pieczona-z-oczkiem.html", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa staropolska szydłowiecka"}