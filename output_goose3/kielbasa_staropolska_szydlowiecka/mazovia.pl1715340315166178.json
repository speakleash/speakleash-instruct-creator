{"meta_description": "", "title": "Kiełbasa staropolska - szydłowiecka - Witryna", "content": "Szydłowiec to powiatowe miasteczko, leżące na południowym skraju Mazowsza. Miasteczko oraz jego okolice słynęły z chowu trzody chlewnej. Rolnicy często ubijali świnie sposobem gospodarczym i przerabiali na wyroby. Jednym ze specjałów tu wyrabianych była Kiełbasa Staropolska-szydłowiecka. Kiełbasa ta produkowana jest z mięsa wieprzowego od szynki, pokrojonego nożem w kostkę. Surowcem do produkcji kiełbasy jest mięso świń naturalnego chowu. Kiełbasa dzięki osłonce w jakiej jest robiona i długotrwałemu wędzeniu w dymie drewna olchowego, bardzo dobrze się przechowuje, nawet do kilku miesięcy, wisząc w spiżarni i lekko obsychając. Upodobania kulinarne mieszkańców regionu szydłowieckiego nie zmieniły się po dzień dzisiejszy o czym świadczy wykorzystywanie dawnych przepisów przekazywanych przez kolejne pokolenia mieszkańców. Kiełbasę Staropolską – szydłowiecką robiono na Święta Bożego Narodzenia, Wielkanoc, na chrzciny, odpusty i inne ważne uroczystości.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/produkty-miesne/kielbasa-staropolska-szydlowiecka.html", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa staropolska szydłowiecka"}