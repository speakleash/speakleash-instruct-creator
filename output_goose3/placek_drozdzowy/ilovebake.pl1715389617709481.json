{"meta_description": "Ciasto drożdżowe z dżemem i kruszonką lub inaczej strucla drożdżowa to przepyszne ciasto zawijane z nadzieniem. Pulchne, wyrośnięte idealne", "title": "Ciasto drożdżowe z dżemem", "content": "Ciasto drożdżowe z dżemem i kruszonką lub inaczej strucla drożdżowa to przepyszne ciasto zawijane z nadzieniem. Pulchne, wyrośnięte idealne do kubka herbaty. Przepis na ciasto jest bardzo proste i zawsze się udaje. Nadziewać je możesz dżemem, powidłami, kremem czekoladowym, orzechowym lub makiem. Do przepisu warto użyć twardszego nadzienia, aby nie wypływało zbyt mocno podczas pieczenia. U mnie na zdjęciach widzisz drożdżówkę z marmoladą. Uwielbiam zapach drożdżówki zaraz po upieczeniu kiedy jest jeszcze ciepła. Natomiast jeśli chcesz, aby ciasto dało się ładnie kroić na kawałki warto zaczekać, aż całkowicie się wystudzi. Drożdże rozpuszczamy w ciepłym mleku z łyżeczką cukru i odstawiamy na ok. 5 – 10 min do wyrośnięcia. Mąkę przesiewamy do miski, dodajemy jajko, pozostały cukier oraz wyrośnięty zaczyn. Chwilkę mieszamy łyżką, następnie dodajemy co chwilę odrobinę masła oraz olej i zaczynamy wyrabiać ciasto, aż będzie jednolite i gładkie. Gotowe formujemy w kulę, wkładamy do miski i przykrywamy ściereczką lub folią spożywczą. Zostawiamy na ok. 1,5 godziny do wyrośnięcia. Mąkę na kruszonkę wsypujemy do miseczki razem z cukrem, następnie dodajemy masło i rozdrabniamy palcami, aż powstaną grudki. Wkładamy do lodówki na czas przygotowania ciasta drożdżowego. Wyrośnięte ciasto wykładamy na podsypaną mąką blat i rozwałkowujemy na długość formy (u mnie ok. 30 cm) i szerokość ok. 40 cm. Smarujemy równomiernie dżemem lub marmoladą wymieszaną z cynamonem i zwijamy zaczynając od węższej strony. Przekładamy do foremki wyłożonej papierem do pieczenia (u mnie 14 x 30 cm). Jeśli ciasto nie mieści się w foremce możemy podwinąć pod spód końce lub nieco wyciąć. Wierzch smarujemy roztrzepanym jajkiem z odrobiną mleka i obsypujemy kruszonką. Wierzch owijamy folią i zostawiamy na ok. 25 – 30 minut do wyrośnięcia. Pieczemy w temp. 190ºC przez ok. 20 – 25 minut do zarumienienia wierzchu.", "url": "https://ilovebake.pl/przepis/ciasto-drozdzowe-z-dzemem", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Placek drożdżowy"}