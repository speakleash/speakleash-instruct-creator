{"meta_description": "Ciasto drożdżowe z truskawkami. Przepis na najlepsze, puchate ciasto drożdżowe z truskawkami i kruszonką.", "title": "Ciasto drożdżowe z truskawkami", "content": "Przygotowanie ciasta drożdżowego wymaga staranności i cierpliwości, ale jest tego warte - nagroda to pyszny, \"puchaty\" placek drożdżowy, którego piękny zapach przyciągnie domowników :-) Warto przypomnieć kilka kluczowych momentów podczas pracy z ciastem drożdżowym. Pierwszy z nich to wykonanie odpowiedniego rozczynu. Płyn, w którym rozpuszczamy drożdże nie może być ani zbyt chłodny (drożdże nie \"wystartują\") ani zbyt gorący (\"zabijemy\" drożdże). Idealna temperatura to ok. 40 st. C, ale jeśli użyjemy zimnych drożdży prosto z lodówki to temperatura płynu szybko się obniży. Aby temu zaradzić najlepiej drożdże wyjąć z lodówki odpowiednio wcześniej lub miskę z rozczynem włożyć do większego garnka z ciepłą wodą, co uchroni rozczyn przed spadkiem temperatury. Mając odpowiednio przygotowany rozczyn możemy przystąpić do mieszania płynów z mąką. Nie należy się tutaj zbytnio spieszyć. Wrzucenie na raz wszystkich składników do misy miksera i uruchomienie maszyny nie da najlepszych rezultatów. Lepszą metodą jest zrobienie wgłębienia w mące a następnie stopniowe wlewanie do niego płynów i zagarnianie łyżką mąki do środka. Dopiero po kilku minutach takiego mieszania ciasto można wyrobić dalej mikserem. Ostatnia uwaga dotyczy postępowania z wyrośniętym ciastem. Podobnie jak w przypadku pizzy nie zalecam tutaj wałkowania wyrośniętego ciasta. Wystarczy delikatnie uformować je w dłoniach i przełożyć do formy. W ten sposób zachowamy strukturę pęcherzyków w wyrośniętym cieście, która zapewni puszystość upieczonego ciasta drożdżowego.", "url": "https://www.kwestiasmaku.com/przepis/ciasto-drozdzowe-z-truskawkami", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Placek drożdżowy"}