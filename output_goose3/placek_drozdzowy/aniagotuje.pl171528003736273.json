{"meta_description": "Sprawdzony i najlepszy przepis na ciasto drożdżowe. To moje ulubione i super proste ciasto drożdżowe z rodzynkami i pyszną kruszonką. Krok po kroku opisuję jak wykonać każdy etap szykowania ciasta. Zapraszam!", "title": "Ciasto drożdżowe", "content": "Zobacz jak zrobić najlepsze ciasto drożdżowe . To mój ulubiony i najbardziej sprawdzony przepis na proste ciasto drożdżowe z rodzynkami i kruszonką. Krok po kroku opisuję jak je zrobić. To klasyka sama w sobie! Szklanka ma u mnie pojemność 250 ml.  Forma do pieczenia: duża blaszka prostokątna o wymiarach 25/38 cm.  Pieczenie: 170 stopni, środkowa półka z opcją pieczenia góra/dół  Czas pieczenia: 35 minut. Jajka wyjmij wcześniej z lodówki. Z białek polecam zrobić najlepsze kokosanki bez mąki. Mleko lekko podgrzej a masło na ciasto drożdżowe roztop w rondelku na małej mocy palnika lub roztop je w mikrofalówce i odstaw do przestudzenia.   Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ nawet mleko, czy mąka mogą mieć inną ilość kalorii niż te, których użyłam ja. To mój najlepszy przepis na ciasto drożdżowe. U mnie obowiązkowo z rodzynkami i kruszonką. Jest to też przepis na dużą blachę. Możesz je piec przez cały rok. Najlepsze jest to, że zazwyczaj mamy w domu wszystkie składniki jakie są potrzebne do upieczenia tego pysznego ciacha. Zacznij od szykowania zaczynu do ciasta drożdżowego. Składniki na zaczyn to: pół szklanki ciepłego mleka, pół szklanki mąki pszennej, 60 gramów świeżych drożdży, łyżeczka cukru.   Ciepłe mleko, drożdże świeże oraz cukier i mąkę umieść w dużej misce. Drożdże rozetrzyj z resztą składników. Całość dobrze wymieszaj, przykryj ściereczką lub folią i odstaw w ciepłe miejsce na 20 minut. Polecam użyć większego naczynia szklanego, ponieważ zaczyn bardzo mocno buzuje i super wyrasta. Zaczyn już po 20 minutach powinien urosnąć i bardzo się spienić. Zaczyny oraz ciasta z drożdżami bardzo często umieszczam w piekarniku. Ustawiam minimalną temperaturę i chwilę nagrzewam piekarnik. Temperatura wewnątrz komory nie powinna przekraczać 35-40 stopni. Blaszka na której stawiasz naczynie z zaczynem nie może być nagrzana.  Poniżej zaczyn po 20 minutach trzymania go w cieple.Ciasto drożdżowe wyjdzie też na suchych drożdżach. Mimo, że drożdże suszone nie potrzebują wstępnego wyrastania, to polecam postępować z nimi tak samo jak z drożdżami świeżymi. Użyj wówczas 2 saszetki, czyli łącznie 14 gramów drożdży suszonych. Wymieszaj je ze składnikami na zaczyn tak samo jak drożdże świeże i odstaw w ciepłe miejsce, aż zaczną pracować. Tak przygotowane suszone drożdże sprawią, że ciasto szybciej wyrasta i jest gotowe do pieczenia. A teraz składniki na ciasto. Całą szklankę mleka podgrzej. Przelej ją do większego naczynia i dodaj wszystkie rodzynki. Dwie garście drobnych rodzynek, czyli 100 gramów rodzynek umieść w jednym naczyniu z ciepłym mlekiem. Możesz to zrobić znacznie wcześniej, ale jeszcze w dniu pieczenia ciasta. Rodzynki umieszczone w mleku będą super napuchnięte a zatem jeszcze pyszniejsze, gdy dodasz je do ciasta. W dużej misce umieść 4,5 szklanki mąki pszennej, czyli około 720 gramów mąki. Do ciast drożdżowych polecam mąkę typ 500. Będzie to mąka wrocławska lub poznańska. Świetna jest też mąka typ 550 - mąka luksusowa. Wsyp również cukier. Potrzebujesz 3/4 szklanki cukru. Ja użyłam cukru trzcinowego. Wyszło mi około 180 gramów cukru.Do miski dodaj też osiem żółtek jajek oraz roztopione i przestudzone masło. 150 gramów masła, czyli 3/4 kostki klasycznego masła o wadze 200 gramów. Masło możesz roztopić w mikrofali lub w kąpieli wodnej.Na koniec dodaj jeszcze buzujący zaczyn drożdżowy oraz mleko z rodzynkami. Całość wymieszaj łyżką drewnianą lub sylikonową szpatułką. Miskę z ciastem przenieś pod mikser z hakami do ciasta drożdżowego. Ciasto wyrabiaj tak minimum 5 minut. Ciasto po wyrabianiu powinno być jednolite, jednak dość lepkie i luźne. Ciasto będzie się nadal przyklejało do ścianek miski. Możesz też wyrobić ciasto ręcznie.Takie ciasto zostaw w tej samej misce. Przykryj je ściereczką bawełnianą lub folią. Odstaw do wyrastania na minimum godzinę. Najlepiej do lekko nagrzanego piekarnika - temperatura nie wyższa niż 35 stopni. Po godzinie ciasto powinno ładnie urosnąć.Wyrośnięte ciasto wyjmij z miski i od razu przełóż do formy. Boki i dno formy wysmaruj wcześniej od środka masłem. Ja użyłam formy prostokątnej o wysokich rantach i wymiarach: 25/38 cm. Możesz też użyć wysokiej tortownicy o średnicy 30 cm.Na ciasto rozłóż kruszonkę, która warto przygotowywać sobie wcześniej w trakcie wyrastania ciasta. Wszystkie składniki na kruszonkę dokładnie wymieszaj i rozetrzyj w dłoniach. Zobacz mój dokładny przepis - kruszonka . Do zrobienia kruszonki możesz użyć cukru zwykłego lub trzcinowego.Postaraj się o to, by kruszonka była rozłożona równomiernie po cieście i składała się z małych grudek. To ciasto drożdżowe jest puszyste i lekkie jak chmurka, więc większe grudki kruszonki mogą spowodować lekkie zapadanie się ciasta pod koniec pieczenia. Nie jest to jednak żaden problem, ponieważ ciasto drożdżowe będzie nadal wyrośnięte i idealnie dopieczone.Formę z gotowym do pieczenia ciastem odstaw jeszcze na około 20 minut. Ciasto drożdżowe przy drugim wyrastaniu przed pieczeniem bardzo szybko rośnie. Możesz w tym czasie nagrzewać piekarnik. Ustaw 170 stopni z opcją pieczenia góra/dół.Poniżej ciasto drożdżowe przed samym pieczeniem.Po około 20 minutach oraz, gdy piekarnik jest już nagrzany, formę z ciastem umieść na środkowej półce, w piekarniku nagrzanym do 170 stopni. Ustaw opcję pieczenia góra/dół. Ciasto piecz około 35 minut. Po około 30 minutach sprawdź, czy ciasto jest już upieczone. Ostrożnie uchyl drzwi piekarnika i wbij w ciasto drewniany patyczek do szaszłyków. Jeśli po wyjęciu patyczek jest suchy, to znaczy, że ciasto drożdżowe jest już upieczone. Po upieczeniu lekko uchyl drzwi piekarnika. Polecam zablokować drzwiczki rękawicą kuchenną, by zrobić tylko małą szparkę. Po 10 minutach otwórz drzwi do połowy a po chwili wyjmij ciasto z pieca. Uwolnij je z foremki i przełóż na kratkę do przestudzenia.", "url": "https://aniagotuje.pl/przepis/ciasto-drozdzowe", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Placek drożdżowy"}