{"meta_description": "Najlepsze w internecie ciasto drożdżowe ze śliwkami. A do tego jest to pyszny placek drożdżowy ze śliwkami i wspaniałą kruszonką. To jedno z lepszych ciast na powitanie sezonu na śliwki. Coś przepysznego!", "title": "Ciasto drożdżowe ze śliwkami", "content": "- sprawdzony przepis na placek ze śliwkami - na drożdżach świeżych lub suchych - bez potrzeby długiego wyrabiania - można też użyć innych owoców Cudownie sezonowe i najlepsze ciasto drożdżowe ze śliwkami i pyszną, chrupiącą kruszonką. To mój sprawdzony i niezawodny przepis na puszysty placek drożdżowy ze śliwkami na duża tortownicę lub sporą blaszkę. Szklanka ma u mnie pojemność 250 ml.  Waga śliwek podana została przed usunięciem pestek.   Forma do pieczenia: tortownica o średnicy 26 (wysokie ranty)-28 cm. Jajka wyjmij wcześniej z lodówki. Z białek polecam zrobić najlepsze kokosanki bez mąki. Pyszny jest też tort Pavlova. Mleko lekko podgrzej a masło na ciasto drożdżowe roztop w rondelku na małej mocy palnika lub roztop je w mikrofalówce i odstaw do przestudzenia. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ nawet mleko, czy mąka mogą mieć inną ilość kalorii niż te, których użyłam ja. W kaloriach uwzględniłam również kruszonkę. Z podanej ilości składników wyszedł placek drożdżowy ze śliwkami i kruszonką o wadze około 1550 gramów. Zacznij od szykowania rozczynu do ciasta drożdżowego ze śliwkami. Składniki na rozczyn to: jedna szklanka lekko ciepłego mleka (nie może być gorące), dwie łyżki mąki pszennej, 25 gramów świeżych drożdży (1/4 kostki o wadze 100 gramów lub dwie saszetki drożdży suszonych o wadze 7 gramów każda), łyżka cukru. Ciepłe mleko, drożdże świeże lub suszone oraz cukier i mąkę umieść w misce. Drożdże rozetrzyj z resztą składników. Całość dobrze wymieszaj, przykryj ściereczką lub folią i odstaw w ciepłe miejsce na 20 minut. Po tym czasie rozczyn powinien urosnąć i bardzo się spienić.  A teraz składniki na ciasto. Do większego naczynia przesiej 500 gramów mąki pszennej tortowej lub poznańskiej. Jest to około 3 szklanki mąki, czyli pół opakowania standardowego opakowania mąki o wadze jednego kilograma. Dodaj szczyptę soli. Wbij jedno średniej wielkości jajko i dodaj jeszcze trzy żółtka jajek.Do miski wsyp jeszcze około 150 gramów cukru i wlej 50 gramów roztopionego i przestudzonego masła. Na koniec wlej buzujący rozczyn.Całość wymieszaj łyżką drewnianą lub sylikonową szpatułką. Miskę z ciastem przenieś pod mikser z hakami do ciasta drożdżowego. Ciasto wyrabiaj tak minimum 5 minut. Ciasto po wyrabianiu powinno być jednolite, jednak dość lepkie i luźne. Ciasto będzie się nadal przyklejało do ścianek miski. Możesz też wyrobić ciasto ręcznie, tak jak ja to lubię robić.Wyrobione ciasto zostaw w tej samej misce. Przykryj je ściereczką bawełnianą lub folią. Odstaw do wyrastania na minimum godzinę. Po godzinie ciasto powinno ładnie urosnąć.Wyrośnięte ciasto wyjmij z miski i od razu przełóż do formy. Boki i dno formy wysmaruj wcześniej od środka masłem. Ja użyłam tortownicy o średnicy 26 cm z wysokimi rantami. Jeśli boisz się, że ciasto po upieczeniu nie odejdzie z łatwością od brzegów formy, to tortownicę wyłóż dodatkowo papierem do pieczenia.Na całej powierzchni ciasta rozłóż śliwki. Śliwki wcześniej umyj pod zimną, bieżącą wodą a następnie osusz i usuń pestki. Większe śliwki podziel na ćwiartki a małe węgierki tylko na pół.Porada: Możesz też użyć śliwek mrożonych, ale należy je najpierw naturalnie rozmrozić a następnie osuszyć z roztopionej glazury. Na to ciasto drożdżowe można też wyłożyć inne owoce. Polecam: maliny, jagody, borówki, truskawki o łącznej wadze 500 gramów lub też owoce z pestkami typu: morele, brzoskwinie o łącznej wadze 600 gramów.Na ciasto ze śliwkami rozłóż kruszonkę, którą warto przygotowywać sobie wcześniej w trakcie wyrastania ciasta. Wszystkie składniki na kruszonkę dokładnie wymieszaj i rozetrzyj w dłoniach. Zobacz mój dokładny przepis - kruszonka . Do zrobienia kruszonki możesz użyć cukru zwykłego lub trzcinowego. Postaraj się o to, by kruszonka była rozłożona równomiernie po cieście i składała się z małych grudek. To ciasto drożdżowe jest puszyste i lekkie jak chmurka, więc większe grudki kruszonki mogą spowodować lekkie zapadanie się ciasta pod koniec pieczenia. Nie jest to jednak żaden problem, ponieważ ciasto drożdżowe ze śliwkami będzie nadal wyrośnięte i idealnie dopieczone. Formę z gotowym do pieczenia ciastem odstaw jeszcze na około 20 minut do wyrastania. Ciasto drożdżowe ze śliwkami przy drugim wyrastaniu przed pieczeniem bardzo szybko rośnie. Możesz w tym czasie nagrzewać piekarnik. Ustaw 180 stopni z opcją pieczenia góra/dół. Formę z plackiem umieść na środkowej półce w piekarniku. Placek drożdżowy ze śliwkami piecz około 50 minut. Po około 40 minutach sprawdź, czy ciasto jest już upieczone. Ostrożnie uchyl drzwi piekarnika i wbij w ciasto drewniany patyczek do szaszłyków. Jeśli po wyjęciu patyczek jest suchy, to znaczy, że ciasto drożdżowe jest już upieczone. Po upieczeniu lekko uchyl drzwi piekarnika. Polecam zablokować drzwiczki rękawicą kuchenną, by zrobić tylko małą szparkę. Po 10 minutach otwórz drzwi do połowy a po chwili wyjmij ciasto z pieca. Uwolnij je z foremki i przełóż na kratkę do przestudzenia.", "url": "https://aniagotuje.pl/przepis/ciasto-drozdzowe-ze-sliwkami", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Placek drożdżowy"}