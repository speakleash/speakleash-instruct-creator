{"meta_description": "Cepeliny, serduszka kaziukowe i tradycyjny czarny chleb z kminkiem, to część ze specjałów, których będzie można spróbować w niedzielę w Poznaniu. W mieście po raz 22. organizowane są Kaziuki, czyli święto patrona Polski i Litwy św. Kazimierza Królewicza.", "title": "Wileńskie specjały i muzyka na Kaziuku w Poznaniu", "content": "Świętu będzie towarzyszył kiermasz oraz koncerty. Na poznańskim Starym Rynku pojawi się także kilkadziesiąt straganów z kresowymi specjałami oraz rękodziełem, w tym z tradycyjnymi palemkami. Poznaniaków na rynku przywita grupa ubrana w historyczne stroje z dworu Jagiellonów. Natomiast w samo południe, z ratuszowej wieży odegrane zostaną hejnały: wileński i poznański. Organizatorem tzw. Kaziuka Wileńskiego jest poznański oddział Towarzystwa Miłośników Wilna i Ziemi Wileńskiej. Jak powiedziała Krystyna Liminowicz z Towarzystwa, w tym roku poza św. Kazimierzem szczególna uwaga zostanie poświęcona Janowi Długoszowi. - Trwa rok Długosza, który był księdzem, geografem, historykiem i wychowawcą królewskich synów Kazimierza Jagiellończyka – dodała. Od 15 lat podczas Kaziuka w Poznaniu przyznawane są nagrody \"Żurawina\", w uznaniu za zasługi dla krzewienia kultury kresowej. Tegorocznym laureatem jest Adam Błaszkiewicz, dyrektor Gimnazjum im. Jana Pawła II w Wilnie i wieloletni przewodniczący Związku Harcerstwa Polskiego na Litwie. - Jest to osoba bardzo zasłużona dla polskości w Wilnie. To twórca i zarazem budowniczy ogromnej polskiej szkoły w Wilnie, a także działacz Społecznego Komitetu Opieki nad Starą Rossą. Ze swoimi harcerzami bywał także bardzo często na cmentarzach, na których pochowani są Wielkopolanie walczący w wojnie polsko-bolszewickiej – powiedziała Liminowicz. Kaziuki to religijno-świecka tradycja związana z kościelnymi uroczystościami ku czci św. Kazimierza. Przed wojną na dzień św. Kazimierza Królewicza, 4 marca do Wilna na tradycyjny odpust przybywali mieszkańcy okolicznych miejscowości oraz pielgrzymi z dalszych stron. Na straganach sprzedawano wtedy obwarzanki, pierniki, zioła lecznicze i palmy. Święty Kazimierz, polski królewicz, był drugim z sześciu synów Kazimierza Jagiellończyka. Zmarł 4 marca 1484 roku w wieku 26 lat. Uroczystości kanonizacyjne odbyły się w 1604 r.", "url": "https://wiadomosci.onet.pl/poznan/wilenskie-specjaly-i-muzyka-na-kaziuku-w-poznaniu/zxgkse1", "category": "zachodniopomorskie", "sub_category": "Wyroby piekarnicze i cukiernicze", "phrase": "Serca kaziukowe/kaziukowe serducha"}