{"meta_description": "W dniu 4 marca Kościół katolicki obchodzi święto św. Kazimierza, królewicza, patrona Litwy. Od czterystu lat w tym dniu w Wilnie odbywał się jarmark odpustowy,", "title": "Podaruję Ci serce kaziukowe | Samorząd Rejonu Wileńskiego", "content": "W dniu 4 marca Kościół katolicki obchodzi święto św. Kazimierza, królewicza, patrona Litwy. Od czterystu lat w tym dniu w Wilnie odbywał się jarmark odpustowy, który jest znany na całym świecie. Na jarmark czekają nie tylko wilnianie, lecz wszyscy mieszkańcy Litwy, jak też goście z zagranicy. Każdy na jarmarku kaziukowym może znaleźć to, czego tylko dusza woli. Niestety, w tym roku z powodu panującej pandemii koronawirusa oraz kwarantanny, tradycyjny wileński Kaziuk został odwołany. Jarmark przeniósł się w strefę wirtualną. Jakież to Kaziuki bez piernikowego serca? Takie pytanie zadali sobie pracownicy Wielofunkcyjnego Ośrodka Kultury w Rudominie. Piernikowe serca od dawien dawna bowiem były jednym z symboli jarmarku, obok palmy i obwarzanek. Wypiekane były według różnych receptur, ozdobione kolorowym lukrem. Umieszczano na nich często różne napisy, m. in. „Kocham Cię”, „Pamiętaj o mnie”, jak też napisy w gwarze ludowej. Z okazji święta św. Kazimierza Wielofunkcyjny Ośrodek Kultury w Rudominie zaprosił wszystkich chętnych do udziału w wirtualnym zajęciu edukacyjnym „Serca Kaziukowe”, które odbyło się 4 marca na platformie „Google Meet”. Zajęcie poprowadzili Ana i Alvydas Griškevičiai, którzy pielęgnują dawne tradycje Wileńszczyzny w wypieku pierników. W tym celu założyli Piekarnię Piernikową „Vilniaus meduoliai”, ukrytą w sercu Wilna. Podczas zajęcia edukacyjnego uczestnicy poznali tajniki pieczenia tradycyjnego piernikowego serca Kaziukowego i mieli okazję wykazać się własną kreatywnością. Wszyscy z ogromnym zapałem ugniatali i rozwałkowywali ciasto, piekli słodkie pierniki i dekorowali według własnego uznania. Własnoręcznie wykonanym sercem piernikowym uczestnicy zajęcia mogli się delektować wspólnie ze swoimi domownikami lub też pięknie zapakować i ofiarować w darze bliskiej osobie. WOK w Rudominie składa serdeczne podziękowanie właścicielom spółki „Vilniaus meduoliai” za pięknie i ciekawie przeprowadzone zajęcie edukacyjne, jak też wszystkim, kto wziął aktywny udział w poznawaniu tradycji pieczenia pierników Kaziukowych.", "url": "https://vrsa.lt/pl/kultura/nowoci/820/podaruje-ci-serce-kaziukowe:1448", "category": "zachodniopomorskie", "sub_category": "Wyroby piekarnicze i cukiernicze", "phrase": "Serca kaziukowe/kaziukowe serducha"}