{"meta_description": "Słodkie serca z piernika, prawdziwe wileńskie palmy wielkanocne, litewskie obwarzanki i literatura krajoznawcza północno-wschodnich kresów. \r\n\r\nTo wszystko można było kupić wczoraj podczas kaziukowego jarmarku na placu ...", "title": "Serce od Kaziuka", "content": "To wszystko można było kupić wczoraj podczas kaziukowego jarmarku na placu Jana Pawła II, przy gdyńskiej kolegiacie, który licznie odwiedzili gdynianie. - Kaziukowe kiermasze odbywają się już od XVII wieku - opowiada Teresa Szymkowiak, członek Zarządu Towarzystwa Miłośników Wilna. - Był to zawsze pierwszy jarmark w roku, zapowiadający nadchodzącą wiosną. Tradycyjnie można było na nim kupić serca św. Kazimierza. Wręczało się je potem ukochanej osobie. Tak, że Kaziuki to stare polskie i litewskie święto zakochanych. Warto przypominać tę tradycję młodzieży zapatrzonej w zachodnie święta. W Gdyni Kaziukowe jarmarki organizowane są od sześciu lat. Część zysków ze sprzedaży przekazywana jest na pomoc dla Uniwersytetu Polskiego w Wilnie. - Naszym statutowym celem jest wspomaganie edukacji polskiej na Litwie - mówi Zbigniew Samborski, wiceprezes Towarzystwa Miłośników Wilna. - Szkolnictwo polskie na Litwie jest dyskryminowane, staramy się pomóc naszym rodakom, umożliwić jak najszerszym kręgom uzyskanie odpowiedniego wykształcenia. W tym celu także Polski Uniwersytet w Wilnie współpracuje z uniwersytetami w Gdańsku, Białymstoku, Toruniu. Także wczoraj podczas mszy św. o godz. 11 poświęcona została tablica pamięci Tysięcy Zamordowanych Polaków w latach 1941-44, podczas okupacji hitlerowskiej w Ponarach w Wilnie. Jarmarkowi towarzyszą dwie wystawy fotografii, które oglądać można jeszcze do końca miesiąca w domu przyparafialnym: \"Kościoły Wilna\" i autorska wystawa Algisa Jakstasa z Litwy ,Ballada Mgły\". Palemki, jakie kupujemy przed Wielkanocą, to w większości palmy wileńskie. Kunsztownie układane kompozycje z suszonych kwiatów i traw to specjalność litewskich gospodyń, które latem zbierały zioła na łąkach, jesienią je farbowały a zimą wspólnie układały. Typowe polskie palmy wyglądały zupełnie inaczej - były to bukieciki złożone z wiosennych kwiatków i gałązek. Kazimierz, syn Kazimierza Jagiellończyka i Elżbiety córki Albrechta II, cesarza Niemiec był - jak pisał o swoim wychowanku Jan Długosz ,młodzieńcem szlachetnym, rzadkich zdolności i rozumu\". W latach 1481-1483, jako namiestnik ojca, sprawował rządu w Królestwie Polskim. W wieku 26 lat zmarł na gruźlicę. Ceniony głównie za hojność i pobożność, na obrazach często przedstawiano go z trzema rękami. Główny patron Litwy.", "url": "https://gdynia.naszemiasto.pl/serce-od-kaziuka/ar/c8-5505551", "category": "zachodniopomorskie", "sub_category": "Wyroby piekarnicze i cukiernicze", "phrase": "Serca kaziukowe/kaziukowe serducha"}