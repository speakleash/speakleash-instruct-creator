{"meta_description": "Składniki:\r\n- 500 g niezbyt tłustego boczku\r\n- porcja włoszczyzny (bez kapusty)\r\n- listek laurowy\r\n- 2–3 ziarenka ziela angielskiego\r\n- 500 g gruszek bergamotek\r\n- 3 łyżki cukru\r\n- 3 łyżki wody\r\n- 1/2 łyżeczki ...", "title": "Gruszki z mięsem", "content": "Składniki: - 500 g niezbyt tłustego boczku - porcja włoszczyzny (bez kapusty) - listek laurowy - 2–3 ziarenka ziela angielskiego - 500 g gruszek bergamotek - 3 łyżki cukru - 3 łyżki wody - 1/2 łyżeczki mielonego cynamonu - 1 1/2 łyżki soku i 1/4 łyżeczki otartej skórki z cytryny - łyżeczka mąki ziemniaczanej - sól, pieprz Przygotowanie: Zagotowujemy cztery szklanki wody, wkładamy umyty boczek i doprowadzamy do wrzenia. Dodajemy listek laurowy, ziele angielskie, obraną, umytą i pokrojoną włoszczyznę, doprowadzamy do wrzenia, a później gotujemy na niewielkim ogniu ok. 50 minut. Gruszki obieramy, przekrawamy na pół, usuwamy gniazda nasienne, skrapiamy sokiem z cytryny (łyżka). W płaskim rondlu zagotowujemy wodę z cukrem, cynamonem, otartą skórką i sokiem z cytryny, wkładamy połówki gruszek i dusimy na maleńkim ogniu ok. 10 minut. Miękki boczek wyjmujemy, kroimy na cztery porcje, układamy na ogrzanym półmisku żaroodpornym i obkładamy uduszonymi gruszkami. Wywar przecedzamy, przestudzamy. Szklankę wywaru dokładnie mieszamy z mąką ziemniaczaną, wlewamy do rondla, w którym dusiły się gruszki. Dokładnie mieszamy, podgrzewamy, aż sos zgęstnieje. Doprawiamy do smaku solą, pieprzem, ewentualnie sokiem z cytryny lub cukrem (uwaga! sos powinien być pikantny, o wyraźnie słodko-kwaśnym smaku). Mięso polewamy sosem i wstawiamy na 2–3 minuty do nagrzanego piekarnika. Podajemy z gałuszkami lub ziemniakami.", "url": "https://slaskie.naszemiasto.pl/gruszki-z-miesem/ar/c17-165281", "category": "śląskie", "sub_category": "Gotowe dania i potrawy", "phrase": "Gruszki z mięsem"}