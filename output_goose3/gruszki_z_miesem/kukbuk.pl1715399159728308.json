{"meta_description": "Najlepsze przepisy z gruszkami na desery, śniadania, sałatki i niebanalne klopsiki z gruszką. Sernik z gruszkowym musem, tarta z gruszkami i inne super pomysły.", "title": "Najlepsze przepisy na gruszki - TOP 10 pomysłów z gruszkami w roli głównej", "content": "Owsianki, pankejki i tarty – pora przerobić gruszki na apetyczne śniadania i obłędne desery. Mamy też coś dla tych, którzy wolą te owoce w wytrawnej wersji. Rozpisywał się o nich już Homer w „Odysei” – te pękate owoce mają niewiele kalorii , za to mnóstwo potasu. Są tacy, którzy twierdzą, że napar z gruszek pomaga zbić gorączkę. A na co dobrze robią tarta gruszkowa lub pankejki z gruszkami i mascarpone ? Z pewnością powodują szybki wzrost zadowolenia i sprzyjają uczuciu błogości. Jeśli zaś wolicie przełamać słodki smak gruszek oryginalnym dodatkiem, koniecznie wypróbujcie ich wytrawne połączenie z mięsem. Sprawdźcie nasze pomysły na gruszki! O tym, że gruszki pasują do mięsa, wiedziały już nasze babcie – zwykle zamykały je w słoikach, w zalewie octowej. My proponujemy użyć gruszek do zrobienia klopsów, które zasmakują szczególnie dzieciom. Te słodko-słone pulpety będą pasować do pieczonych ziemniaków czy sałaty, sprawdzą się też jako składnik sycącej kanapki. Zobacz nasz przepis na wieprzowe pulpeciki z gruszką >> Sernik uwielbiamy w każdej postaci. Ten robi się szybko, a w zależności od sezonu można do niego dodać dowolne składniki. Tym razem polecamy klasyczne ciasto sernikowe z dodatkiem budyniu waniliowego i musu gruszkowego. Spód przygotujcie z mąki pszennej i ze śmietany, a zamiast po biały sięgnijcie po cukier trzcinowy. Dodajcie jeszcze odrobinę miodu. A jeśli nie macie za wiele czasu, zróbcie sernik na prostym spodzie z kruszonych herbatników z masłem lub na naszym ulubionym – z maślanej bułki tartej. Czy może być coś lepszego niż racuchy na śniadanie? W tej wersji proponujemy – zamiast z jabłkami – zrobić je z gruszkami. Do tego tymianek i wanilia, które nadadzą plackom apetyczny aromat. Jak je szybko i sprawnie przygotować? Do ciasta nie potrzeba drożdży – wystarczą proszek do pieczenia, jajka, mąka pszenna i maślanka. Racuchy smażcie partiami, a przed podaniem posypcie cukrem pudrem. Zobacz przepis na ekspresowe racuszki z gruszką i tymiankiem >> Ta prosta sałatka nie tylko świetnie smakuje, ale także jest niezwykle zdrowa. Nie od dziś wiemy, że buraki, feta i orzechy włoskie to połączenie idealne. Gwarantujemy, że jeśli do tej kompozycji dorzucicie gruszkę, nie będziecie mogli oderwać się od talerza. To świetny pomysł na lekki obiad lub lunch, który przygotujecie w zaledwie 20 minut. Buraki upieczcie i pokrójcie na średniej wielkości kawałki, a gruszkę – w ćwierćplasterki. Składniki ułóżcie w misce lub na talerzu, polejcie oliwą i doprawcie solą i pieprzem. Gotowe! Sprawdź przepis na sałatkę z burakami, gruszką i fetą >> Gdy stragany uginają się pod ciężarem kolorowych i soczystych owoców, aż żal tego nie wykorzystać. W niedzielne popołudnie przygotujcie pyszne domowe ciasto, które jeszcze bardziej uprzyjemni wolne dni. Tym razem postawcie na ciasto francuskie i gruszkę. Ten prosty i szybki deser nie tylko świetnie smakuje, ale także rewelacyjnie wygląda. Z ciasta francuskiego wytnijcie prostokąty. Gruszki pokrójcie w cienkie plastry i ułóżcie je na cieście, a następnie posypcie lawendą. Pieczcie około 20 minut, a przed podaniem koniecznie posypcie cukrem pudrem. Pst! Jeśli chcecie przyrządzić to danie na słono, na gruszkach ułóżcie kawałki gorgonzoli.", "url": "https://kukbuk.pl/artykuly/10-przepisow-na-gruszki/", "category": "śląskie", "sub_category": "Gotowe dania i potrawy", "phrase": "Gruszki z mięsem"}