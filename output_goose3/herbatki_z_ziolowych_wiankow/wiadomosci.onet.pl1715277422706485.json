{"meta_description": "Gzik, herbatki z ziołowych wianków, masło z Wołuszewa, rosopita i kozi ser z Mikanowa - to kolejne specjały z województwa kujawsko-pomorskiego, które znalazły się na Liście Produktów Tradycyjnych.", "title": "Kujawsko-Pomorskie: kolejne produkty tradycyjne", "content": "Gzik jest masą twarogową, robioną ze śmietany, soli i pieprzu, a często też szczypioru lub cebuli. Podawano go od dawana na Kujawach, głównie na śniadania i podwieczorki wraz z ziemniakami w mundurkach. Gzik jest kojarzony przede wszystkim z sąsiadującą z Kujawami Wielkopolską, ale zwyczaje kulinarne obu regionów często się przenikały. Herbatka z wianków ziołowych to napar z niedużych wianków, które są święcone w czasie Bożego Ciała. Przygotowuje się oddzielne wianki z poszczególnych ziół, takich jak rumianek, mięta, macierzanka, ruta, rozchodnik. Herbatki, w zależności od tego, z jakich ziół je przyrządzano, są stosowane na różne dolegliwości zdrowotne. Masło z Wołuszewa, leżącego w sąsiedztwie Ciechocinka, sporządzane jest ze świeżego, nieodtłuszczonego i niepasteryzowanego mleka krowiego. Ma barwę żółto-kremową lub kremowo-białą, a formowane jest głównie w tzw. osełki. Mleko do wyrobu masła pochodzi od krów wypasanych na łąkach w Pradolinie Wisły, gdzie panuje specyficzny mikroklimat związany z ukształtowaniem terenu i pobliskim uzdrowiskiem z tężniami solankowymi. Rosopita, zwana też rosopitką, to zupa śledziowa, przyrządzana z dodatkiem cebuli i przypraw - pieprzu, liścia laurowego, ziela angielskiego. Zupę podawano przede wszystkim w niezamożnych domach na obiad w okresie postu, a także jako jedno z dań w Wigilię. Rosopitę jada się do dziś w niektórych rejonach Kujaw, m.in. w okolicach Bądkowa, Izbicy Kujawskiej, Lubrańca, Radziejowa i Włocławka. Ser kozi z Mikanowa k. Włocławka jest miękki w dotyku, ale im dłużej dojrzewa, to twardnieje. Ma kształt koła o średnicy 14-16 cm i grubości 2-3 cm; w smaku jest lekko słony i wraz z dojrzewaniem nabiera wyraźnego aromatu i staje się bardziej pikantny. Wyczuwa się smak i zapach dodanych przypraw, np. kminku, pieprzu, majeranku, papryki. W przeszłości kozy były powszechnie hodowane na kujawskich wsiach. Obecnie na Liście Produktów Tradycyjnych znajduje się 47 potraw, dań i napojów z województwa kujawsko-pomorskiego. Największą liczbą zarejestrowanych produktów mogą poszczycić się Podkarpacie i Pomorze - oba regiony po 136, Śląsk - 132 i Lubelszczyzna - 110. Warunkiem wpisania specjałów na Listę Produktów Tradycyjnych jest wytwarzanie ich przez co najmniej pięć gospodarstw domowych na terenie województwa od co najmniej 25 lat. Produkt powinien nawiązywać do regionalnej czy lokalnej tradycji. Wniosek o wpis, wraz z dołączoną dokumentacją potwierdzającą tradycję wytwarzania produktu i opis jego przyrządzania, składa się w urzędzie marszałkowskim, gdzie sprawdza się je pod względem formalnym. Następnie wnioski są kierowane do zaopiniowania przez Polską Izbę Produktu Regionalnego i Lokalnego, a po uzyskaniu pozytywnej oceny trafiają do Ministerstwa Rolnictwa i Rozwoju Wsi.", "url": "https://wiadomosci.onet.pl/kujawsko-pomorskie/kujawsko-pomorskie-kolejne-produkty-tradycyjne/62x8j69", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Herbatki z ziołowych wianków"}