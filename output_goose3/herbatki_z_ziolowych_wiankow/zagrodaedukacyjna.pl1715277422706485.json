{"meta_description": "", "title": "Lawendowa Sowa", "content": "Lawendowa Sowa to plantacja lawendy i ziół położona malowniczo u podnóża Gór Sowich w Lutomi Górnej. Nasza przygoda z tym miejscem rozpoczęła się, gdy odkryliśmy moc i nieograniczone zastosowanie ziół, a w szczególności lawendy. Aktywnie promujemy wykorzystanie ziół w różnych aspektach życia: w kuchni, w kosmetyce, w medycynie i terapii oraz ogrodzie i dekoracjach. Wskrzeszamy tradycję ich uprawy. W naszym gospodarstwie uprawiamy i przetwarzamy przede wszystkim lawendę. To ona jest główną bohaterką oferowanych przez nas zajęć edukacyjnych. W ich trakcie uczymy rozpoznawania ziół, tajników ich ekologicznej uprawy oraz wytwarzania ziołowych produktów - syropów, herbat, woreczków zapachowych, olejków, hydrolatów, wianków czy bukietów.   Uczestnicy zajęć sami ścinają lawendę i w zależności od wybranego programu edukacyjnego - tworzą wianki, kompozycje, przetwarzają susz, sporządzają herbatki ziołowe, uczestniczą w procesie destylacji lawendy, wytwarzają domowe kosmetyki albo przygotowują sadzonki. Unoszące się w trakcie pracy olejki eteryczne to doskonały element aromaterapii, wpływający na lepszy nastrój i atmosferę.   Stałym gościem na plantacji są pszczoły i trzmiele oraz przepiękne motyle. Można je podpatrzeć przy pracy. Dodatkowo prowadzimy zajęcia relaksacyjne i odprężające. Na plantacji dostępna jest zadaszona altana z kuchnią ogrodową, lawendowy labirynt oraz ziołowa ścieżka edukacyjna. Tuż obok znajdują się tereny leśne i przebiegają liczne trasy turystyczne Zajęcia na miejscu są prowadzone w okresie czerwiec-wrzesień tj. w okresie kwitnienia lawendy.   Inne istotne informacje o obiekcie:     Atuty Lawendowej Sowy: • Lokalizacja w otoczeniu lasów u podnóża Gór Sowich, w pobliżu zaczyna się linia Parku Krajobrazowego Gór Sowich. Sprzyja to relaksowi, wpływa na łagodzenie syndromu deficytu przyrody, pozwala na rozszerzenie programów edukacyjnych; • W okolicy znajdują się liczne trasy turystyczne, szlaki piesze i rowerowe oraz 2 questy historyczny i kulinarny, umożliwia to nauczycielom wykorzystanie pobytu na plantacji o dodatkowe elementy edukacyjne; • Naprzeciw wjazdu do Lawendowej Sowy dostępna jest świetlica wiejska, w razie bardzo złej pogody udostępnione zostaną nam pomieszczenia na zajęcia; • W odległości 300 m znajduje się przystanek autobusowy z komunikacją MPK i PKS w stronę Świdnicy i Dzierżoniowa, miejsce jest łatwo skomunikowane; • Właścicielka ma wykształcenie pedagogiczne (nauczyciel/logopeda), jest hortiterapeutą oraz ma doświadczenie w prowadzeniu zajęć dla różnych grup wiekowych; • Lawendowa Sowa współpracuje z wieloma gospodarstwami i podmiotami lokalnymi (m.in. obiektem noclegowo-gastronomicznym, KGW), uczestniczy w targach rolnych i wydarzeniach, umożliwi to rozszerzenie oferty edukacyjnej w przyszłości.", "url": "https://zagrodaedukacyjna.pl/zag_edu_farm/lawendowa-sowa/", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Herbatki z ziołowych wianków"}