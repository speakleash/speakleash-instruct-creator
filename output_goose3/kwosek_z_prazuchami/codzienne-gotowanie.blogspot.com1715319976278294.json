{"meta_description": "kapuśniak z prażokami, kapuśniak łódzki, kapuśniak po łódzku, kuchnia łódzka, kuchnia polska, łódzki kapuśniak z prażokami, kuchnia regionalna,", "title": "Kapuśniak z prażokami", "content": "Kapuśniak znany jest za pewne większości z Was. Istnieje jednak całe mnóstwo wersji przygotowania tej jakże popularnej, polskiej zupy. Ja dziś postanowiłam przygotować kapuśniak po łódzku, jako smak mojego dzieciństwa, a jednocześnie zapoznać Was z ta specyficzna kuchnia oraz językowymi regionalizmami. U mnie w domu podaje się kapuśniak z prażokami i okrasą. Prażoki, czyli ugotowane ziemniaki utłuczone z mąką i polane tłuszczem ze skwarkami podawane są na osobnym talerzu, nabiera się je łyżką i je razem z kapuśniakiem. W samej tylko Łodzi istnieją pewne różnice w podawaniu tej potrawy, w niektórych domach prażoki nakłada się na część głębokiego talerza, a na pozostałą część nalewa zupy. Kapuśniak gotowany jest najczęściej na żeberkach wieprzowych, ja ugotowałam go na przygotowanym wcześniej wywarze z podwędzanej giczki, dzięki czemu smak jest jeszcze ciekawszy, głębszy. Łódzki kapuśniak przyrządza się oczywiście z kapusty kiszonej!   W tej prostej i taniej zupie nie ma żadnych wyszukanych dodatków, ani ekstrawaganckich przypraw, wszystkie z pewnością macie w domu;)Kapuśniak z prażokami jest idealny na chłodne, jesienne dni, świetnie rozgrzewa, ale także wspaniale wzmacnia odporności dzięki dużej zawartości witaminy C. Polecam!   Jeżeli chcecie zerknąć na inne polskie, jesienne zupy zajrzyjcie do Malwiny i Emilii po ich propozycje. • None 2l wywaru wieprzowego (wędzone żeberka, u mnie wędzona giczka 400-500g, 2 marchewki, pietruszka, kawałek korzenia selera, cebula, kawałek pora,2 listki laurowe, kilka ziaren ziela angielskiego, kilka ziaren pieprzu, sól),(ewentualnie można dodać żeberka do gotowania zupy, pomijając etap gotowania wywaru, jednak na wywarze zupa jest smaczniejsza) Kości włożyć do garnka zalać zimną wodą, dodać obrane warzywa, przyprawy, przykryć i zagotować. Gotować na jak najmniejszym ogniu do czasu aż warzywa będą miękkie. Gdy warzywa będą ugotowane wszystkie je wyłowić, w wywarze zostawić tylko mięso (kości) i przystąpić do gotowania kapuśniaku. Kiszoną kapustę najpierw trzeba spróbować, aby sprawdzić jak bardzo jest kwaśna. Jeżeli jest zbyt kwaśna należy przelać ją zimną wodą, jeżeli jest mało kwaśna zostawić wodę z kapusty i w razie potrzeby podlać nią zupę pod koniec gotowania (jeżeli kapuśniak okazałaby się mało kwaśny). Kapustę można posiekać, jeżeli jest zbyt długa. Moja kapusta była na tyle kwaśna, że jej nie płukałam, nie musiałam także dolewać wody z kapusty do zupy. Kapustę dodać do wywaru*, dodać obraną i startą na tarce o dużych oczkach marchewkę, przyprawy (listek laurowe, ziele angielskie, pieprz), przykryć, postawić na niewielkim ogniu i gotować przez 45-60 minut lub do czasu aż kapusta będzie miękka. Pod koniec gotowania kapuśniak doprawić do smaku solą i pieprzem, a także sprawdzić czy jest wystarczająco kwaśny, w razie potrzeby dolać wody z kapusty lub przegotowanej wody, jeśli zupa jest zbyt kwaśna. - mięso (żeberka zwykle i wędzone lub wędzona giczka) włożyć do garnka, zalać wodą, dodać kapustę i pozostałe składniki i gotować wg powyższego przepisu. Boczek pokroić w drobną kostkę, wrzucić na patelnię i smażyć na niewielkim ogniu do czasu aż tłuszcz się wytopi, a mięso będzie ładnie przypieczone i chrupiące. Ziemniaki zacząć gotować pod koniec gotowania zupy, aby były gorące, gdy zupa będzie już gotowa. Gdy będą miękkie odcedzić (zachować nieco wody, gdyby okazało się, że masa jest zbyt sucha). Ziemniaki zostawić w garnku, dodać mąkę i przykryć, aby mąka nieco zaparowała. Po chwili ziemniaki z mąką dokładnie ugnieść, masa powinna być kleista, jeżeli jest zbyt rzadka dosypać mąki, jeżeli zbyt sucha, zbita i twarda podlać niewielką ilością wody z gotowania ziemniaków.   Zupę nalać na głębokie talerze lub do miseczek, prażoki wyłożyć na nieduży talerz, okrasić skwarkami i natychmiast podawać.", "url": "https://codzienne-gotowanie.blogspot.com/2016/11/kapusniak-z-prazokami.html", "category": "łódzkie", "sub_category": "Gotowe dania i potrawy", "phrase": "Kwosek z prażuchami "}