{"meta_description": "Pozostajemy w temacie zup. Dzisiaj proponuję zupę jak najbardziej na czasie - kapuśniak. Różnie go nazywają w różnych regionach kraju: kapuściok, kwaśniok, kwaśnica, kapuśniok. Postawą tej zupy jest kiszona kapusta, a ważne jest to, że zupa jest smaczna i zdrowa, chociaż nie należy do zup dietetycznych. Ja dzisiaj proponuję kapuśniak z prażuchami. Zapytacie - co…", "title": "KAPUŚNIAK Z PRAŻUCHAMI.", "content": "Pozostajemy w temacie zup. Dzisiaj proponuję zupę jak najbardziej na czasie – kapuśniak. Różnie go nazywają w różnych regionach kraju: kapuściok, kwaśniok, kwaśnica, kapuśniok. Postawą tej zupy jest kiszona kapusta, a ważne jest to, że zupa jest smaczna i zdrowa, chociaż nie należy do zup dietetycznych.  Ja dzisiaj proponuję kapuśniak z prażuchami. Zapytacie – co to prażuchy? Na Śląsku wiedzą, że do „kapuśnioka prażuchy som nojlepsze” a prażuchy to taki rodzaj kluseczek ziemniaczanych z omastą.  Zajmijmy się naszym kapuśniakiem. Bo aby go dobrze zrobić trzeba trochę czasu. Potrzebne produkty, to:  – 30 dkg wieprzowego surowego żeberka,  – 25 dkg boczku wędzonego lub innej wędzonki,  – dwie marchewki, pietruszka, kawałek selera, natka pietruszki,  – 1/2 kg kapusty kiszonej,  – dwie kiełbaski śląskie wieprzowe,  – 20 dkg grzybów np. podgrzybków lub kurek,  – średnia cebula,  – liść laurowy, ziele angielskie, biała zasmażka knorra, sól, pieprz, sos sojowy lub maggi,  – dwie łyżki masła. No to zabieramy się do roboty. Mięso myjemy, wrzucamy do garnka do ok 2 l. zimnej wody. Wrzucamy ze dwa liście laurowe i trzy kulki ziela angielskiego. Stawiamy na lekki gaz. Gdy się zacznie gotować wrzucamy do wywaru boczek i jarzyny i niech się dalej lekko gotuje.  W tym czasie przepłukujemy kapustę kiszoną wodą aby pozbyć się nadmiaru kwasu. (No chyba, że ktoś woli mocno kwaśną zupę wtedy nie płukać.)  Kroimy kiełbasę w plasterki (ja jeszcze kroję na ćwiartki), wrzucamy na masło i smażymy na złoty kolor. Dodajemy pokrojoną drobno cebulę, dalej podsmażamy i na koniec dodajemy grzyby. Wszystko dusimy przez jakiś czas, podlewając wywarem, który nam się gotuje. Gdy woda odparuje a grzyby zmiękną odstawiamy, zdejmując z patelni by na niej pozostał tłuszcz.  Możemy na niej wytopić słoninę i boczek wcześniej drobno pokrojone. Będzie to omasta do prażuchów.  Po około pół godziny z gotującego się wywaru wyciągamy mięso i jarzyny a wrzucamy do garnka przepłukaną kapustę i dalej gotujemy na lekkim ogniu. Po około 20 minutach gdy kapusta jest już lekko podgotowana, wrzucamy do zupy kiełbasę z grzybami. (W tym czasie możemy pokroić boczek w kostkę i obrać mięso z żeberka a następnie dodać to do zupy. Jest też druga szkoła, gdzie podgotowane żeberko smażymy na tłuszczu po usmażonej kiełbasie, które jest potem dodatkiem do obiadu. Boczek natomiast studzimy i może być doskonałą wędliną do chleba.)  Gdy zupa powolutku dochodzi, w osobnym garnku gotujemy obrane ziemniaki pokrojone w kostkę.(pamietajmy posolić)  „Dosmaczamy” zupę – sól, pieprz i sos sojowy lub maggi, dodajemy też zasmażkę aby ją lekko zagęścić.  Pozostawiamy by sobie odpoczęła. W tym czasie ziemniaki powinny się ugotować. Odcedzamy je i stawiamy spowrotem na bardzo małym ogniu lub płycie grzewczej ustawionej na minimum, dosypujemy do nich około 3/4 szklanki mąki i szczyptę pieprzu mielonego. Tłuczemy ziemniaki z mąką tłuczkiem lub ugniatarką do ziemniaków w garnku, cały czas na włączonym ogniu tak długo aż zrobi się jednolita masa. Gdy uznamy, że mąki jest za mało dosypujemy ale pamiętajmy im więcej mąki tym masa będzie twardsza. Kluski formujemy łyżką obiadową nabierając z garnka, wcześniej maczając łyżkę w tłuszczu z wytopionej słoniny i boczku. Najlepiej robić to w ten sposób, że nabieramy gdzieś na pół łyżki i dociskając do brzegu garnka formujemy kluseczkę – prażucha. Odkładamy go do miski. Gdy mamy już kilkanaście prażuchów posypujemy skwarkami słoniny i boczku, tak postępujemy aż skończy się masa. Dobrze jest by miska była metalowa i również stała na minimalnym ogniu lub płycie.  Nalewamy zupę do talerzy a prażuchy stawiamy w misce tak by każdy mógł łatwo sięgnać i nabić sobie kluseczkę na widelec lub nabrać łyżką. Prażuchy jedzone razem z kapuśniakiem dają niezapomniany smak potrawie, kto raz spróbuje będzie zawsze chciał kapuśniaku z prażuchami. Ps. Gdy nie chcemy robić prażuchów, ugotowane ziemniaki, pokrojone w kostkę wrzucamy do zupy i podgotowujemy jakieś pięć minut. Do tego ciemne pieczywo.  Smacznego!  S.", "url": "https://sergiuszimaryla.wordpress.com/2008/11/04/kapusniak-z-prazuchami/", "category": "łódzkie", "sub_category": "Gotowe dania i potrawy", "phrase": "Kwosek z prażuchami "}