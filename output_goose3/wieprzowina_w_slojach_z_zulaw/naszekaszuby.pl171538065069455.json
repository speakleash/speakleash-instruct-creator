{"meta_description": "", "title": "Nasze Kaszuby - Aktualności - Pomorskie przoduje w kulinariach!", "content": "Producenci żywności z województwa pomorskiego zarejestrowali największą liczbę produktów tradycyjnych, wpisywanych na listę prowadzoną przez Ministerstwo Rolnictwa. W tym wykazie znajduje się obecnie 113 pomorskich produktów tradycyjnych. Goni nas Śląsk - ze 111 produktami. Jak informuje portal Wrota Pomorza, \"W styczniu i lutym na listę zostały wpisane: kaszubski kuch marchewny, wieprzowina w słojach z Żuław, kapusta szmurowana (czyli duszona na wędzonce), pierśnik dębogórski z gęsiny, powiślańska śliwka w occie, kukle kaszubskie i gołąbki z pęczaku z grzybami\".  Wnioski o wpisanie na listę produktów tradycyjnych należy składać na ręce marszałka województwa, który za pomocą odpowiednich wydziałów weryfikuje wnioski i przesyła je do Ministerstwa Rolnictwa. \"Produkt może zgłosić każdy wytwórca – i przedsiębiorstwo, i osoba prywatna, i stowarzyszenie. Wiele produktów zgłaszają koła gospodyń wiejskich. Jednak nie każdy wyrób może znaleźć się na liście. Jednym z warunków jest udowodnienie, że dana receptura jest wykorzystywana niezmiennie od co najmniej 25 lat i wykonywana przy użyciu tych samych tradycyjnych metod. Na poparcie swojego wniosku warto zacytować źródła historyczne, w których zgłaszany produkt jest wymieniany i opisywany, przedstawić kserokopie starych etykiet lub kart z oryginalnym przepisem\".  Wzór wniosku o wpis i dane kontaktowe można znaleźć na stronie: http://www.wrotapomorza.pl/pl/z_regionu/aktualnosci/pomorskie_113_produktow_na_liscie_produktow_tradycyjnych   Powyższy artykuł opublikowano w serwisie Nasze Kaszuby http://naszekaszuby.pl  pod adresem:   http://naszekaszuby.pl/article.php?storyid=2145", "url": "http://naszekaszuby.pl/modules/news/print.php?storyid=2145", "category": "pomorskie", "sub_category": "Mięso świeże oraz produkty mięsne", "phrase": "Wieprzowina w słojach z Żuław"}