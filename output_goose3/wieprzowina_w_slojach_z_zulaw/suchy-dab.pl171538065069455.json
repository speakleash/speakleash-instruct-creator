{"meta_description": "Oficjalna strona internetowa Gminy Suchy Dąb to miejsce, w którym mieszkańcy i zainteresowani mogą znaleźć informacje o gminie, jej władzach, instytucjach i wydarzeniach.\r\nStrona zawiera aktualne informacje z życia gminy, takie jak komunikaty, ogłoszenia, wydarzenia kulturalne i sportowe.", "title": "Dożynki Gminne - Festiwal Wikliny 2023", "content": "Dożynki Gminy Suchy Dąb - Festiwal Wikliny już za nami. Echo święta tegorocznych plonów jeszcze długo będzie wybrzmiewać wśród naszych mieszkańców. Tradycyjnie jak co roku uroczystości rozpoczęła Msza Święta koncelebrowana w Kościele pw. Św. Anny i Joachima w Suchym Dębie, pod przewodnictwem Dziekana Żuław Steblewskich Ks. Kanonika Janusza Mathea, przy współudziale Ks. Adama Lejmana, Ks. Michała Ratajskiego, który wygłosił kazanie, oraz Ks. Kanonika Zbigniewa Kerlina. Podczas Mszy św. zostały poświęcone wieńce dożynkowe przyniesione w podzięce za zebrane plony. Ta piękna tradycja kultywowana do dziś jest wyrazem wdzięczności za dar Błogosławieństwa Bożego, podobnie jak chleb wypieczony z tegorocznych ziaren zbóż wniesiony przez Starostów Dożynek Państwa Pauliny i Daniela Jankowskich ze Steblewa. We mszy św. wzięli udział poczet sztandarowy OSP w Suchym Dębie, gospodarz dożynek Henryka Król - Wójt Gminy Suchy Dąb, która w imieniu mieszkańców odczytała piękną i wymowną modlitwę powszechną. Obecni byli także zaproszeni goście, rolnicy, radni, sołtysi, panie z Kół Gospodyń Wiejskich oraz mieszkańcy. Muzyczną oprawę mszy zapewnili Zbigniew Mytkowski i Bogdan Wysocki oraz Orkiestra Dęta TORPEDA, która także w rytmicznym tempie poprowadziła korowód dożynkowy na stadion w Suchym Dębie, gdzie odbył się festyn dożynkowy - Festiwal Wikliny. Pierwszym punktem dalszych uroczystości było przekazanie chleba przez Starostów Dożynek Henryce Król - Wójt Gminy Suchy Dąb, która przyrzekła dzielić go sprawiedliwie pośród wszystkich mieszkańców gminy. W dalszej kolejności Wójt powitała zaproszonych gości, którzy w licznym gronie stawili się na dzisiejsze święto plonów. Dziękujemy za udział Annie Fotydze – Posłance do Parlamentu Europejskiego, Ryszardowi Świlskiemu – Senatorowi RP, Kazimierzowi Smolińskiemu - Posłowi na Sejm RP, Małgorzacie Chmiel – Posłance na Sejm RP, Magdalenie Sroce - Posłance na Sejm RP, Ireneuszowi Szweda – Pełnomocnikowi Wojewody Pomorskiemu oraz wszystkim mieszkańcom Gminy Suchy Dąb i innym przybyłym gościom. Wczesne popołudnie należało do dzieci, które mogły wziąć udział w zabawach i warsztatach przygotowanych z myślą o nich. Dużym powodzeniem cieszył się konkurs „Mała Miss” i dmuchańce. Przezabawni szczudlarze rozbawiali nie tylko tych najmłodszych, ale także starszych uczestników festynu. Dorośli zaś mogli wykazać się swoją sprawnością, inteligencją, kunsztem kulinarnym i sprytem, biorąc udział w rozgrywkach i konkursach. Gorące rytmy w to piękne, ciepłe popołudnie zapewnił nam zespół LATINO SHOW BAND, który rozgrzewał atmosferę aż do momentu wręczenia nagród dla Sołectw i KGW. W turnieju sołectw o puchar Wójta Gminy Suchy Dąb zwyciężyło Sołectwo Suchy Dąb, drugie miejsce zajęło Sołectwo Steblewo, trzecie Sołectwo Grabiny-Zameczek, a czwarte Sołectwo Krzywe Koło. Konkurs kulinarny pod nazwą „Danie żuławskie” wygrało KGW „Grabinianki” z Grabin-Zameczek za potrawę Wieprzowina w słojach z Żuław. Kolejne miejsca zajęły: KGW Osice, KGW Krzywe Koło i KGW Suchy Dąb. Wszystkim dziękujemy za zaangażowanie i świetną zabawę! Wieczór należał już do gwiazd i to nie tylko tych na niebie, ale także tych na scenie. Występ Bartosza Jagielskiego rozbawiał skoczną muzyką, a Stand-Up Damiana Kubika rozweselił do łez. Hitem wieczoru okazały się występy CZARO, EDZIO i gwiazdy wieczoru – B.R.O, na którą wszyscy czekali. Mieszkańcy zachwycili się także pokazem laserów, który okazał się spektakularnym widowiskiem i rozświetlił niebo na zakończenie naszego gminnego święta. Podczas całego dnia otwarte były stoiska gastronomiczne, stoiska z gadżetami i drobnymi upominkami. Jak na festiwal wikliny przystało dużym powodzeniem cieszyło się stoisko wikliniarskie. Kosze, koszyczki, meble, przedmioty codziennego użytku i dekoracyjne wabiły licznych kupujących. Dużym zainteresowaniem cieszyło się też stanowisko Wojska, Policji i Straży Pożarnej, gdzie można było obejrzeć sprzęt militarny, gaśniczy i porozmawiać o sprawach bezpieczeństwa. Jak zwykle nie zawiodły nas nasze sołectwa, które w kolorowych, pięknie przystrojonych namiotach częstowały przysmakami mieszkańców gminy i gości, którzy nas odwiedzili. Wszystkie potrawy były przepyszne! Serdeczne podziękowania dla wszystkich uczestników DOŻYNEK za udział i wspólną zabawę. Gościom za odwiedziny w naszej Żuławskiej Rolniczej Gminie. Starostom Dożynek za piękną inicjatywę, pomoc i kultywowanie tradycji. Dziękuję również pracownikom Urzędu Gminy za organizację – jak zwykle „spisaliście się na medal”. Sołtysom, Kołom Gospodyń Wiejskich, Radnym, za ich zaangażowanie i pomoc w organizacji wspólnego wydarzenia – na Was zawsze mogę liczyć – Dziękuję! Szczególne serdeczne podziękowania dla rolników za ich trud pracy na roli i wsparcie podczas przygotowań święta plonów. Mam nadzieję, że wszyscy dobrze się bawili. Pogoda pomimo wcześniejszych złych prognoz nam dopisała, a Wasza życzliwość, uśmiechnięte i rozbawione twarze były dla nas nagrodą – podsumowuje Henryka Król - Wójt Gminy Suchy Dąb. Do zobaczenia na kolejnych wydarzeniach w Gminie Suchy Dąb. Patronat honorowy objęli: Ministerstwo Rolnictwa i Rozwoju Wsi oraz Wojewoda Pomorski Dariusz Drelich. Patronat medialny: TVP 3 Gdańsk oraz Radio Gdańsk. Wsparli nas: Fundacja Orlen dla Pomorza Barszczyk Budownictwo Sp. z o.o. Starostwo Powiatowe w Pruszczu Gdańskim Ecol-Unicon Sp. z o.o. Bank Spółdzielczy w Pszczółkach  Węglobud Gala Sławomir Uber Nadleśnictwo Kolbudy Perfekt Klima Sp. z o.o. Elewator Trutnowy Sp. z o.o. Elektro-Cal Sp. z o.o. Haase Farm Sp. z o.o. Gucio Przewóz Osób Niepełnosprawnych Altvater Piła sp. z o.o. Kolsen  Sklep „Koszałka” P.P.H.U. Gigambis", "url": "https://www.suchy-dab.pl/urzad-gminy/aktualnosci/dozynki-gminne-festiwal-wikliny-2023", "category": "pomorskie", "sub_category": "Mięso świeże oraz produkty mięsne", "phrase": "Wieprzowina w słojach z Żuław"}