{"meta_description": "", "title": "Województwo pomorskie na czele listy produktów tradycyjnych", "content": "Od lutego 2011 r. województwo pomorskie może szczycić się pierwszym miejscem na liście produktów tradycyjnych, prowadzonej przez Ministerstwo Rolnictwa i Rozwoju Wsi. Producenci żywności z naszego regionu zarejestrowali już 113 wyrobów. W styczniu i lutym br. na listę zostały wpisane: kaszubski kuch marchewny, wieprzowina w słojach z Żuław, szmurowana (czyli duszona na wędzonce) kapusta, pierśnik dębogórski, powiślańska śliwka w occie, kukle kaszubskie i gołąbki z pęczaku z grzybami. Województwo pomorskie wysforowało się na pierwsze miejsce na liście. Goni nas województwo śląskie (111 produktów), trzecie miejsce zajmuje Podkarpacie (95 pozycji). Stawkę zamykają lubuskie i zachodniopomorskie (po 10 produktów na liście). • None Orzechy, nasiona, zboża, warzywa i owoce (przetworzone i nie) Przyjmowanie i weryfikacja wniosków o wpis na listę należą do marszałków województw, którzy za pośrednictwem odpowiednich departamentów przesyłają następnie wnioski do Ministerstwa Rolnictwa i Rozwoju Wsi. Produkt może zgłosić każdy wytwórca – i przedsiębiorstwo, i osoba prywatna, i stowarzyszenie. Wiele produktów zgłaszają koła gospodyń wiejskich. Jednak nie każdy wyrób może znaleźć się na liście. Jednym z warunków jest udowodnienie, że dana receptura jest wykorzystywana niezmiennie od co najmniej 25 lat i wykonywana przy użyciu tych samych tradycyjnych metod. Na poparcie swojego wniosku warto zacytować źródła historyczne, w których zgłaszany produkt jest wymieniany i opisywany, przedstawić kserokopie starych etykiet lub kart z oryginalnym przepisem.", "url": "https://nadmorski24.pl/aktualnosci/1652-wojewodztwo-pomorskie-na-czele-listy-produktow-tradycyjnych", "category": "pomorskie", "sub_category": "Mięso świeże oraz produkty mięsne", "phrase": "Wieprzowina w słojach z Żuław"}