{"meta_description": "Producenci żywności z województwa pomorskiego zarejestrowali 113 potraw\nprzyrządzanych według starych receptur. Tym samym region zajmuje pierwsze miejsce na tzw. liście\nproduktów tradycyjnych, prowadzonej przez Ministerstwo Rolnictwa.", "title": "Pomorskie ze 113 potrawami liderem listy produktów tradycyjnych", "content": "Producenci żywności z województwa pomorskiego zarejestrowali 113 potraw przyrządzanych według starych receptur. Tym samym region zajmuje pierwsze miejsce na tzw. liście produktów tradycyjnych, prowadzonej przez Ministerstwo Rolnictwa. Rzeczniczka prasowa Pomorskiego Urzędu Marszałkowskiego Małgorzata Pisarewicz poinformowała w środę, że w tym roku na listę zostały wpisane m.in. kaszubski kuch marchewny, wieprzowina w słojach z Żuław, szmurowana, czyli duszona na wędzonce, kapusta, pierśnik dębogórski, powiślańska śliwka w occie, kukle kaszubskie oraz gołąbki z pęczaku z grzybami. Drugie miejsce na liście z 111 produktami zajmuje województwo śląskie, trzecie - podkarpackie (95 produktów). Na ostatnim miejscu są: Lubuskie i Zachodniopomorskie - po 10 produktów na liście. Produkty tradycyjne podzielone są na 10 kategorii, m.in. sery i inne produkty mleczne, mięso świeże oraz produkty mięsne, orzechy, nasiona, zboża, warzywa i owoce, miody oraz napoje (alkoholowe i bezalkoholowe). Wnioski o wpis na listę są przyjmowane i weryfikowane przez marszałków województw. Następnie dokumenty trafiają do resortu rolnictwa. Produkt ma prawo zgłosić każdy wytwórca: przedsiębiorstwo, stowarzyszenie jak i osoba prywatna. W Pomorskiem wiele produktów zgłaszają koła gospodyń wiejskich. Aby znaleźć się liście, trzeba m.in. udowodnić, że dana receptura jest wykorzystywana niezmiennie, od co najmniej 25 lat i wykonywana przy użyciu tych samych tradycyjnych metod. Listy produktów tradycyjnych mają promować i rozpowszechniać informacje o produktach wytwarzanych tradycyjnymi, historycznie udokumentowanymi metodami. Lista ma też pomóc w promocji produktów za granicą oraz przygotować producentów do rejestracji nazw wpisanych na nią produktów na szczeblu unijnym.", "url": "https://www.money.pl/archiwum/wiadomosci_agencyjne/pap/artykul/pomorskie;ze;113;potrawami;liderem;listy;produktow;tradycyjnych,174,0,776878.html", "category": "pomorskie", "sub_category": "Mięso świeże oraz produkty mięsne", "phrase": "Wieprzowina w słojach z Żuław"}