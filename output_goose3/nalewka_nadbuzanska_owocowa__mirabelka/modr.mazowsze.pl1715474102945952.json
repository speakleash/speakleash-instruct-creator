{"meta_description": "", "title": "Produkt lokalny online", "content": "„Produkt regionalny, tradycyjny i lokalny jako źródło dodatkowego dochodu w gospodarstwie rolnym” to operacja realizowana w ramach Sieci na rzecz innowacji w rolnictwie i na obszarach wiejskich, w ramach której odbyła się konferencja online oraz powstał film. 27 października w konferencji online wzięło udział 91 rolników, mieszkańców obszarów wiejskich, członkiń Kół Gospodyń Wiejskich i przedstawicieli doradztwa rolniczego z terenu Mazowsza. Uczestników powitał Józef Jan Romańczuk – dyrektor MODR Oddział Siedlce. Dr inż. Stanisław Szarek z Uniwersytetu Humanistyczno-Przyrodniczego w Siedlcach omówił koszty i dochodowość produktu regionalnego i tradycyjnego opierając się na przykładach. Uczestnicy wyliczali m.in. opłacalność wypieku sękacza. Swoja pasją i sposobem na życie podzieliła się z uczestnikami spotkania Ewa Mitowska, która prowadzi Zagrodę Edukacyjną „Mitowska Zagroda”. Jej ciasteczka amoniaczki oraz nalewka nadbużańska owocowa mirabelka są wpisane na listę produktów tradycyjnych. Właścicielka zagrody opowiedziała o swoim pomyśle stworzenia miejsca, które miało pomóc odwiedzającym oderwać się od codziennej rzeczywistości i przenieść się w niezwykły świat. Dziś, to miejsce radości i wytchnienia. Anna Szpura - kierownik zespołu Korniczanie oraz przewodnicząca Koła Gospodyń Wiejskich Korniczanki, omówiła produkty tradycyjne i opowiedziała o starych, zapomnianych tradycjach kulinarnych, zwyczajach i obrzędach z terenu gminy Stara Kornica oraz powiatu łosickiego. Szczególną uwagę zwróciła na promowanie produktów tradycyjnych i lokalnych oraz obrzęd wypieku Korowaja Weselnego z Kornicy. Szczególną uwagę podczas konferencji zwrócono na temat rolniczego handlu detalicznego, jako szansy rozwoju gospodarstw rolnych. Temat prezentowała Maria Sudnik z MODR Oddział Siedlce. Wykładowczyni udzieliła wielu praktycznych wskazówek z zakresu bezpiecznego wytwarzania żywności w warunkach domowych, wprowadzenia ich na rynek oraz zbywania konsumentom. W ramach operacji powstał także film „Poszukiwanie dawnych smaków to jest to!” w którym możemy zobaczyć jak powstają produkty tradycyjne i regionalne w „Zagrodzie Mitowskiej” Ewy Mitowskiej. Operacja „Produkt regionalny, tradycyjny i lokalny jako źródło dodatkowego dochodu w gospodarstwie rolnym” została z realizowana w ramach Planu Operacyjnego Krajowej Sieci Obszarów Wiejskich na lata 2020-2021 w zakresie Sieci na rzecz innowacji w rolnictwie i na obszarach wiejskich. Celem operacji był transfer wiedzy i innowacji w zakresie krótkich łańcuchów dostaw w ramach tworzenia i wprowadzania na rynek produktu tradycyjnego zgodnie z obowiązującymi przepisami, a także wzmocnienie współpracy w regionie w celu wdrażania innowacji.", "url": "https://www.modr.mazowsze.pl/sir/2920-produkt-lokalny-online", "category": "mazowieckie", "sub_category": "Napoje (alkoholowe i bezalkoholowe)", "phrase": "Nalewka nadbużańska owocowa - mirabelka"}