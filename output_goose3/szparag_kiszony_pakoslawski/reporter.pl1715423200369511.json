{"meta_description": "", "title": "[Kiszonki] Szparagi zielone kiszone w solance - przepis", "content": "Przepis na kiszone zielone szparagi w klasycznej wersji w solance. Zielone szparagi to jedno z moich ulubionych warzyw, którym zajadamy się z żoną każdej wiosny. Zwykle jemy szparagi gotowane na parze, ale kiszona wersja jest równie smaczna. Surowe szparagi umyj i odłam dolną część pędu. Tak, nie trzeba obcinać dolnej, zdrewniałej części szparaga. Najlepszym sposobem jest właśnie odłamywanie - wystarczy szparagi mocniej wygiąć, aby twarda część odłamała się sama, dokładnie w tym miejscu, gdzie zaczyna się część miękka. Zielonych szparagów nie trzeba też obierać. Jeżeli nie masz wysokiego słoika, być może trzeba będzie odciąć dolną część, aby solanka je w pełni przykryła. Przymierz szparaga wkładając jeden pęd do słoika. I tak najsmaczniejsza część kiszonych szparagów to szczytowe końcówki pędów, więc dołem nie musisz się przejmować. Zalej szparagi solanką (np. łyżka soli na litr wody) i ewentualnie dodaj starter (np. łyżeczka wody z kiszonych ogórków lub z kiszonej kapusty). Kiszone szparagi gotowe są już po tygodniu. Możesz też zjeść je nieco szybciej, ale warto poczekać nawet 10 dni. Po tym czasie lepiej się ukiszą i będą smaczniejsze - wcześniej zalatują nieco surowizną. Uwielbiam smak surowych szparagów gotowanych na parze - są wykwintnym daniem i ozdobą wielu potraw. Najlepsze są oczywiście szczyty pędów, ale pozostała część po ugotowaniu jest równie smaczna i miękka. W przypadku szparagów kiszonych, zdecydowanie najlepsze są szczyty pędów, a dolna część sprawia wrażenie trochę bezsmakowej i nieco zbyt twardawej (jest niby miękka i ukiszona, ale nie tak smaczna i jędrna, jak górna). Dlatego pędy do kiszenia nie muszą być długie. Najlepsze jest 5-7 cm szczytu szparaga. Szparagi po ukiszeniu pachną przyjemnie, ale woda z kiszonych szparagów zbyt smaczna nie jest, więc nie wypijam jej zbyt wiele - może kilka łyków, w końcu jest tak samo zdrowa, jak warzywo. Szparagi są chrupiące, delikatne i można wyczuć nieco więcej goryczki niż po ugotowaniu. Zdecydowanie polecam same szczyty pędów po ukiszeniu, są wyborne i można się nimi zajadać bez opamiętania! Szparagi wybieraj świeże, jędrne, ładne, niezbyt grube i z zamkniętymi główkami. Stare i zeschnięte nie będą smaczne... Wiesz, że szparagi zielone i szparagi białe pochodzą z tej samej rośliny? Szparagi zielone to pędy uprawiane nad powierzchnią gruntu. Szparagi białe to pędy uprawiane pod usypaną ziemią i dlatego nie wytwarzają zielonego barwnika. Zielone szparagi mają więcej witamin i minerałów, a dodatkowo łatwiej je przyrządzać niż szparagi białe. Kiszonki testuję i oceniam w skali od 1 (najgorsza kiszonka) do 5 (najlepsza kiszonka). To bardzo ogólna, subiektywna ocena. Pod uwagę biorę m.in. smak, zapach, walory zdrowotne oraz trudność wykonania. Moje ulubione to oczywiście 5-tki, ale 4-ki też bardzo polecam!", "url": "https://reporter.pl/kiszonki-szparagi-zielone-kiszone-w-solance-przepis-502", "category": "wielkopolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Szparag kiszony pakosławski"}