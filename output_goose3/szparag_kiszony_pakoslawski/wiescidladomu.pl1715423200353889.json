{"meta_description": "Wszystko dla pani domu, ogrodu i gospodarstwa. Kobiety mieszkającej na wsi. Wiele informacji dotyczących wiejskiego życia, przepisy kulinarne, porady o tym jak prowadzić dom i zadbać o swoje zdrowie i urodę.", "title": "szparag - Wieści dla domu - portal dla prawdziwej pani domu", "content": "Białe czy zielone? Gotowane czy zapiekane? A może kiszone lub zmiksowane? Szparagi można jeść w dowolnej postaci. Wybór jest kwestią naszego gustu. Musimy jednak pamiętać, że sezon na te warzywa nie trwa długo. - Szparagi są uważane za warzywa antyrakowe, a dzięki zawartości asparaginy traktowane są jako warzywa lecznicze. Ich spożywanie zalecane jest przy chorobach naczyniowo-krążeniowych, w schorzeniach nerek i pęcherza moczowego. Pomagają w leczeniu artretyzmu i reumatyzmu, a także wpływają na zwiększenie krzepliwości krwi i zapobiegają pękaniu naczyń krwionośnych. Również mają działanie wzmacniające i pobudzające potencję. Poza tym szparagi szybko uzupełniają niedobory składników odżywczych w organizmie. Są także traktowane jako afrodyzjak - zapewnia Alicja Nowak z Wielkopolskiego Ośrodka Doradztwa Rolniczego, wymieniając tylko nieliczne zalety warzywa. Nie jest ono zalecane dla osób chorujących na kamienie nerkowe i dnę moczanową, gdyż zawiera puryny mogące powodować gromadzenie się kwasu moczowego w organizmie. Szparagi są niskokaloryczne, a 100 g to tylko 18-20 kcal. W 100 g szparagów jest: 2,20 g białka, 0,12g tłuszczu, 1,78 g węglowodanów, 1,5 g błonnika, 93,7 g wody, 240-300 mg potasu, 52-85 mg fosforu, 22 mg wapnia, 0,9 mg żelaza, 10 mg magnezu, około 25 mg witaminy C (wypustki zielone mają więcej) oraz witaminy z grupy B ( B 1, B2, B6). Białe szparagi najlepiej obierać nożykiem szczelinowym zaczynając od części tuż pod główką i obciąć zdrewniałe końcówki. Do gotowania szparagów są specjalne garnki z wkładką, do której wkłada się pionowo szparagi i wlewa wodę - główki mają być ponad poziomem wody. Do wody dodaje się sól, cukier, a niekiedy masło - w zależności od upodobań. Szparagi białe gotuje się około 15-20 minut. Kiedy chcemy przygotować dnia ze szparagów zielonych to ich nie trzeba obierać tylko obciąć zdrewniałe końcówki. Czas gotowania szparagów zielonych jest krótszy niż szparagów białych - około 12-15 minut. Po wstępnej obróbce możemy je zakisić tak samo jak ogórki. Uzyskamy wtedy nowy ciekawy smak szparagów i będzie je można wykorzystać do przygotowania wielu potraw. „Choiński zawijaniec z sałatką z kiszonych szparagów” to danie Daniela Dmyterko, ucznia II klasy Technikum Żywienia i Gospodarstwa Domowego Zespołu Szkół Zawodowych w Rawiczu, które prezentował podczas I edycji ogólnopolskiego konkursu dla średnich szkół gastronomicznych na najlepszy przepis kulinarny z wykorzystaniem produktów regionalnych. Do przygotowania potrawy użył m.in. wielkopolski ser smażony, pakosławski szparag kiszony oraz świąteczny olej roztoczański.", "url": "https://wiescidladomu.pl/porady-ogrod/szparag?djcookiemonster=accept", "category": "wielkopolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Szparag kiszony pakosławski"}