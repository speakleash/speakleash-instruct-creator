{"meta_description": "Tradycje wytwarzania masła krzepickiego sięgają 1914 roku, kiedy to w Krzepicach powstała spółdzielnia mleczarska. Z mleka, które dostarczali rolnicy, mleczarnia (da", "title": "Masło krzepickie - Śląskie Smaki", "content": "Tradycje wytwarzania masła krzepickiego sięgają 1914 roku, kiedy to w Krzepicach powstała spółdzielnia mleczarska. Z mleka, które dostarczali rolnicy, mleczarnia (dawna nazwa maślarnia) odwirowywała śmietanę, a chude mleko rolnicy zabierali z powrotem. Z odwirowanej śmietany produkowano masło, które sprzedawano w Krzepicach i okolicznych wsiach oraz zawożono do sklepów PSS „Jedność” w Częstochowie. Masło krzepickie kupowali również inni kupcy z Częstochowy. Od 1914 roku aż do 1977 roku masło było produkowane w drewnianej masielnicy. W 1977 roku w Koziegłowach powstało Muzeum Mleczarstwa Ziemi Częstochowskiej, gdzie przeniesiono drewnianą masielnicę z Krzepic jako eksponat muzealny. Drewnianą masielnicę zastąpiła masielnica bębnowa, która do dnia dzisiejszego służy do produkcji masła. Zmiana masielnicy nie zmieniła jednak technologii produkcji masła, która od ponad 90 lat jest taka sama. Masło krzepickie od samego początku było znane i cenione w Częstochowie oraz w innych regionach kraju. Początkowo masło formowano w drewnianych, zdobionych foremkach. Foremki te obecnie znajdują się w Muzeum Mleczarstwa w Rzeszowie, a eksponowane były pierwotnie w Muzeum Mleczarstwa w Koziegłowach. W okresie międzywojennym masło krzepickie reklamowano w prasie lokalnej. Świadczą o tym m.in. anonsy w „Gońcu Częstochowskim” z 1938 roku. W tej samej lokalnej gazecie z 1925 roku znaleźć można reklamę sklepu, który polecał znane i cenione masło z mleczarni krzepickiej. Masło krzepickie z uwagi na swoją wysoką jakość oraz renomę już w 1932 roku było podrabiane przez nieuczciwych producentów. Dlatego w tym samym roku w gazecie „Goniec Częstochowski” zostało opublikowane ogłoszenie ostrzegające klientów o podróbkach pojawiających się na rynku. Obecnie masło krzepickie jest produkowane ze słodkiej śmietanki i charakteryzuje się doskonałą smarownością oraz wybornym smakiem. Znajdujący się w nim tłuszcz jest dobrze przyswajalny przez organizm człowieka.", "url": "https://slaskiesmaki.pl/staticcontent/141200/maslo-krzepickie", "category": "śląskie", "sub_category": "Oleje i tłuszcze (masło, margaryna itp.)", "phrase": "Masło krzepickie"}