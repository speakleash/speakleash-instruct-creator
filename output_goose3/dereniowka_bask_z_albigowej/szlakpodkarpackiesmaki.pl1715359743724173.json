{"meta_description": "", "title": "Szlak kulinarny podkarpackie smaki", "content": "Japonia określana jest często „krajem kwitnącej wiśni”. W Szwajcarii powstają dobre zegarki, czekolada i sery. Te ostatnie kojarzą się z Francją i Włochami. Z kolei Niemcy to - potocznie - kraj golonki, piwa i frankfurterek. Natomiast Polska dla cudzoziemców to pierogi, schabowy, bigos, no i oczywiście… wódka. A z czym kojarzy się samo Podkarpackie? - Pasja i zamiłowanie do podkarpackiej tradycji dobrego smaku były dla nas twórczą inspiracją. Świadomie sięgnęliśmy po derenia nawiązując do staropolskich tradycji kulturowych tej części Rzeczypospolitej, kiedyś tak bogatej w derenia jadalnego – mówi Ewelina Nycz ze Stowarzyszenia „Pro Carpathia”. – Zaowocowało to powstaniem czekolady, która dostała specjalny podkarpacki wyróżnik. Do najwyższej jakości prawdziwej czekolady dołączyliśmy bowiem wysuszone owoce derenia, które w pełni zachowują właściwości i wartości odżywcze świeżych owoców. O jej smaku decydują właściwe dobrane składniki, dodawane w czasie procesu jej tworzenia w warsztacie Mistrza Czekolady – dodaje Ewelina Nycz. Stowarzyszenie „Pro Carpathia” wprowadziło do handlu unikatową linię ręcznie wyrabianych czekolad, które powstały z pasji i zamiłowania do tego wyrobu oraz do podkarpackiej tradycji dobrego smaku. Czekolada mleczna z dereniem zawiera 33,6% wyciągu z nasion kakao (masy kakaowej), z kolei czekolada gorzka ma go aż 70,4%. Można je zakupić bezpośrednio w siedzibie Stowarzyszenia „Pro Carpathia” (Rzeszów, Rynek 16, II piętro) lub sklepie internetowym www.sklep.podkarpackiesmaki.pl.", "url": "https://szlakpodkarpackiesmaki.pl/pl/events/podkarpackie-kraina-dereniem-kwitnaca", "category": "podkarpackie", "sub_category": "Napoje (alkoholowe i bezalkoholowe)", "phrase": "Dereniówka Bask z Albigowej"}