{"meta_description": "", "title": "Aktualności", "content": "„Portret starca”, obraz Artura Grottgera, to najnowszy zakup Muzeum Okręgowego w Rzeszowie. Nieznane dotąd dzieło malarza zaprezentowano publiczności w niedzielę, 15 lipca br. Cenne dzieło - za 148 tys. zł (większość tej kwoty przekazało Ministerstwo Kultury i Dziedzictwa Narodowego, resztę budżet województwa podkarpackiego) - zakupiono od prywatnej osoby za pośrednictwem Sopockiego Domu Aukcyjnego - Galerii w Warszawie. Jak zapewnił dyrektor muzeum Bogdan Kaczmar wzbogaci Galerię Malarstwa Polskiego. To pierwszy obraz tego malarza w rzeszowskich zbiorach i zarazem dziesiąte dzieło w ciągu 12 lat, których zakupy dotowało Ministerstwo. Wśród pozyskanych są obrazy sygnowane przez takie nazwiska, jak, m.in.: Maksymilian Gierymski, Aleksander Kotsis, Jan Stanisławski, Teodor Axentowicz, Józef Mehoffer, Józef Pankiewicz czy Tadeusz Makowski. Zdaniem Marii Stopyry, kustosza muzeum, która odnalazła obraz oraz przygotował dokumentację dofinansowującą zakup, „Portret starca” to unikalne, praktycznie nieznane dzieło Grottgera powstałe we Francji w 1867 r., które dotychczas znajdowało się w prywatnych zbiorach. I chociaż obraz nie pojawia się w literaturze fachowej, to jednak posiada sygnaturę artysty oraz – co było warunkiem uzyskania dotacji – dwie niezależne ekspertyzy potwierdzające autentyczność dzieła. Obraz powstał na płótnie naklejonym na deskę. Jest oprawiony w bogato zdobioną, pochodzącą z końca XIX stulecia drewnianą, złoconą ramę. Dzieło jest sygnowane inicjałami artysty: AG. Jego wymiary to 45 na 35 cm. „Portret starca” to pierwszy obraz olejny Grottgera w zbiorach Muzeum Okręgowego w Rzeszowie. Placówka ma natomiast grafiki artysty i jeden jego rysunek.", "url": "http://skarbypodkarpackie.pl/aktualnosci-w-2?start=60", "category": "podkarpackie", "sub_category": "Napoje (alkoholowe i bezalkoholowe)", "phrase": "Dereniówka Bask z Albigowej"}