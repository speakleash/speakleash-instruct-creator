{"meta_description": "Produkt wpisany na listę produktów tradycyjnych w dniu 2006-08-28 w kategorii Produkty mleczne w woj. opolskim.", "title": "Domowy ser parzony z kminkiem - - Portal Gov.pl", "content": "Dietetyczny, chudy. Do jego produkcji nie używa się konserwantów. Ser parzony z kminkiem robiono w wielu domach sposobem gospodarczym, a jego receptura przekazywana była ustnie z pokolenia na pokolenie. Na ziemiach opolskich, znajomość warzenia serów rozpoczęła się najwcześniej wśród ludu pasterskiego w górach karpackich, tam gdzie warunki sprzyjały hodowli owiec, a skąpo darzyły chlebem. Na innych ziemiach serowarstwo pojawiło się znacznie później niż w górach, nie znalazłszy tu korzystnego podłoża. Do śląskiej kuchni i gwary niemieckie słowo „kyjza” weszło dopiero pod wpływem zadomowionych na Śląsku Niemców i Austriaków, a stało się to prawdopodobnie dopiero pod koniec XIX wieku. Wówczas powstała na Śląsku sieć sklepów, w których „Ślązoki” mogły po raz pierwszy zetknąć się z serem topionym, serem żółtym do krojenia czy serem smażonym z kminkiem. Produkcję kminkowego sera parzonego na Śląsku rozpoczęto w połowie lat 60. Ser ma lekki posmak kminku. Produkcja domowego sera parzonego z kminkiem rozpoczęła się w 1992 roku na podstawie dokładnej receptury, która udokumentowana jest w instrukcjach mleczarskich z roku 1979. Dokumentami potwierdzającymi tradycyjność produktu są „Instrukcje technologiczne do produkcji artykułów mleczarskich”.", "url": "https://www.gov.pl/web/rolnictwo/domowy-ser-parzony-z-kminkiem", "category": "opolskie", "sub_category": "Sery i inne produkty mleczne", "phrase": "Domowy ser parzony z kminkiem"}