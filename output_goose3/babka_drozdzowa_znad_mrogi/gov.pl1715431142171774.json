{"meta_description": "Produkt wpisany na listę produktów tradycyjnych w dniu 2017-07-10 w kategorii Wyroby piekarnicze i cukiernicze w woj. łódzkim.", "title": "Babka drożdżowa znad Mrogi - - Portal Gov.pl", "content": "Charakterystyczny dla formy – kształt cylindryczny z dziurką w środku i pofałdowanymi bokami. Zewnętrzna biała wpadająca w lekką szarość (od polewy lukrowej) oraz złocisto-brązowe ciasto, na przekroju jasnożółta z ciemnymi rodzynkami. W kulturze polskich obrzędów świątecznych babka (baba) drożdżowa była symbolem świąt wielkanocnych. Był to tradycyjny świąteczny wypiek z ciasta drożdżowego, mający kształt formy, w której została upieczona. Już pod koniec XVII w. pieczono w Polsce baby wielkanocne ze słodkiego ciasta, z rodzynkami lub migdałami. Król Stanisław Leszczyński, który bardzo lubił ciasta drożdżowe, nadał mu nazwę „baba” wywodzącą się od bohatera „Baśni tysiąca i jednej nocy – Ali Baby”. Pieczenie bab w okresie przedświątecznym było dla każdej gospodyni nie lada wydarzeniem. Panie domu zamykały się w kuchni na klucz i zabierały się za pieczenie bab. Mężczyznom w tym czasie wstęp do kuchni był zabroniony. Przy wypieku bab bardzo ważna była nie tylko technika wypieku, ale przede wszystkim składniki. Gospodyni, która zajmowała się wypiekaniem ciast i placków sama zaopatrywała swoją kuchnię w niezbędne produkty. Wiedziała, w którym młynie jest najlepsza mąka, gdzie kupić dobre drożdże i rodzynki. Mleko i masło najczęściej pochodziło z własnego gospodarstwa. Obecnie składniki do wypieku babek drożdżowych pochodzą rzadziej z własnych gospodarstw, ale zasady ich wypieku pozostały bez zmian i są przekazywane z pokolenia na pokolenie przez gospodynie znad Mrogi.", "url": "https://www.gov.pl/web/rolnictwo/babka-drozdzowa-znad-mrogi", "category": "łódzkie", "sub_category": "Wyroby piekarnicze i cukiernicze", "phrase": "Babka drożdzowa znad Mrogi"}