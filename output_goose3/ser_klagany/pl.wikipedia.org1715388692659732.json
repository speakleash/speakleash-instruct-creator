{"meta_description": "", "title": "Bundz – Wikipedia, wolna encyklopedia", "content": "Bundz, bunc, ser klagany[1] – ser z mleka owczego[2], produkowany głównie na Podhalu, w zachodniej części Podbeskidzia i Beskidzie Śląskim. Proces produkcji bundzu w pierwszej fazie wygląda tak samo jak wytwarzanie oscypków. Zlane do „puciery” mleko „klaguje” się, czyli doprowadza do ścięcia białka przez enzymy zawarte w podpuszczce (klagu), wyodrębnionej z żołądków cieląt. Powstały skrzep serowy parzy się następnie przez kilka minut w temperaturze około 70 °C. Ser odcedza się na płótnie w postaci dużych brył[3][brak potwierdzenia w źródle]. Otrzymuje się ser o łagodnym smaku. Walory smakowe bundzu nie są stałe. Najsmaczniejszy jest bundz z wiosennego wypasu owiec, jeszcze do nocy św. Jana, tradycyjnie uważany za przysmak – ma on nawet swoją zwyczajową nazwę: bundz majowy[2]. 10 października 2005 roku bundz został wpisany na listę produktów tradycyjnych[4] a ser klagany 9 maja 2006 r. w kategorii Produkty mleczne w województwie śląskim[1].", "url": "https://pl.wikipedia.org/wiki/Bundz", "category": "śląskie", "sub_category": "Sery i inne produkty mleczne", "phrase": "Ser klagany"}