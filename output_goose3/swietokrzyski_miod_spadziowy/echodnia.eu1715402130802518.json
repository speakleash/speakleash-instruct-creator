{"meta_description": "Świętokrzyski miód może promować region. Mamy wspaniałe tradycje pszczelarskie.", "title": "Spadziowy miód na eksport", "content": "Jest źródłem łatwo dostępnej energii, wzmacnia system nerwowy, ma pozytywny wpływ na pracę wątroby, wzmacnia serce, stabilizuje ciśnienie krwi, przyspiesza trawienie oraz ma działanie lekko przeczyszczające, ma także działanie kosmetyczne - przeciwdziała procesom starzenia. Obecność między innymi inhibiny powoduje, że miód ma działanie bakteriostatyczne (hamuje rozwój bakterii), a nawet bakteriobójcze. Miód spadziowy może być najlepszym produktem eksportowym regionu. Już teraz Świętokrzyski Związek Pszczelarski stara się promować swój wyrób na wszystkich krajowych i międzynarodowych targach. Miód spadziowy świętokrzyski jest najlepszym lekarstwem na schorzenia górnych dróg oddechowych. Nic mu nie dorówna w stanach zmniejszonej odporności organizmu. DOBRE PLONY - W poprzednim roku mieliśmy wyjątkowe szczęście - mówi Stanisław Pustuła z Rudek, gmina Nowa Słupia, który niedawno został wybrany prezesem Świętokrzyskiego Związku Pszczelarskiego w Kielcach. - Chociaż nie dopisała pogoda we wczesnym okresie wiosennym, to jednak pojawiła się obfita spadź. To spowodowało, że plony były na dobrym poziomie. Od jednej pszczelej rodziny średnio pozyskiwaliśmy 30-33 kilogramy. To pozwoliło uzyskać dobre dochody z pasieki. Zalety miodu spadziowego w części społeczeństwa są już znane. Teraz miejscowi pszczelarze chcą go promować poza granicami regionu i kraju. Miód pozyskują w sposób naturalny, nie ma w nim żadnych trujących substancji, co jest największą jego renomą. Od 2005 roku świętokrzyscy pszczelarze otrzymali z Unii Europejskiej blisko półtora miliona złotych, które przeznaczyli na szkolenia zimowe, dofinansowanie do zakupu leków przeciw warrozie - chorobie zakaźnej pszczół. Nabyli także kilka lawet dla tych, którzy wożą pszczoły w miejsca, gdzie zbierają pyłki, nektar, spadź. Z unijnych funduszy kupili ponadto pakiety i odkłady pszczele, udało im się także powiększyć swoje pasieki. ŚWIĘTOKRZYSKIE TRADYCJE Krajowa produkcja miodu od kilku lat pozostaje w zasadzie na niezmienionym poziomie (około 10 tysięcy ton rocznie). Województwo świętokrzyskie zajmuje pod tym względem trzecie miejsce w kraju, po liderze lubelskim oraz małopolskim. Za świętokrzyskimi pszczelarzami stoją ponadto wspaniałe tradycje. Na przykład nowy prezes związku Stanisław Pustuła już od dziecka ma kontakt z pszczołami. Pochodzi z Piotrowa koła Łagowa, jego dziadek Wincenty zajmował się pasieką, ojciec Bronisław także. On sam profesjonalnie zaczął pracować z pszczołami od 1983 roku. Gdy jego syn Maciej skończył Technikum Pszczelarskie w Pszczelej Woli w 2001 roku, pasieka stała się podstawą utrzymania rodziny. - Najbliższy nasz cel to budowa pracowni pasiecznej - mówi. - Potrzebny jest nowy sprzęt do pozyskiwania i rozlewania miodu, urządzenia, które powinny być zbudowane ze stali nierdzewnej. Pod każdym względem pomieszczenia muszą spełniać wymogi sanepidu, bo miód jest traktowany jako lek, nie tylko jako produkt spożywczy. Ważne jest, by podczas odbierania zachował wszystkie swoje właściwości. Podobne tradycje i chęć unowocześniania pasiek widoczne są także w rodzinach innych pszczelarzy z regionu. Do najznamienitszych należą: Leon Baradziej, który prowadzi gospodarstwo z synem, Marian Będziński, Janusz Jabko - wszyscy z gminy Nowa Słupia, Stanisław Kućma z Ostrowca Świętokrzyskiego, Jan Lato z Jędrzejowa, Stanisław Janiszewski z Końskich, Eugeniusz Gromada i Henryk Dolecki z Kielc, Stanisław Altenberg ze Staszowa, Julian Biały z Radoszyc, Zbigniew Adamczyk ze Stąporkowa, Bożena Orzechowska ze Starachowic. Obecnie Świętokrzyski Związek Pszczelarski zrzesza około 1200 osób, które pracują w 30 rejonowych kołach. Wyróżniają się koła: kieleckie, ostrowieckie, jędrzejowskie.", "url": "https://echodnia.eu/swietokrzyskie/spadziowy-miod-na-eksport/ar/8342132", "category": "świętokrzyskie", "sub_category": "Miody", "phrase": "Świętokrzyski miód spadziowy"}