{"meta_description": ".  ]]> \n\t \n\t \n\t\t  \n  Wpisany na Listę Produkt&oacute;w Tradycyjnych 30 października 2008 roku  \n \n     \n  Charakterystyka produktu:  \n \n &nbsp; \n  Wygląd  \nMi&oacute;d...", "title": "Świętokrzyski miód spadziowy - Tradycyjny smak - Wrota Świętokrzyskie – Portal Województwa Świętokrzyskiego", "content": "Wygląd  Miód pszczeli, występuje w dwóch naturalnych postaciach: płynnej (patoka) i stałej (skrystalizowanej, zwanej krupcem) – krystalizacja jest cechą naturalnych miodów pszczelich. Kształt  Kształt w zależności od opakowania, w jakim się znajduje. Wielkość  Słoiki o pojemnościach od 0,25 kg do 1,3 kg oraz pojemniki dostosowane do produktów spożywczych. Konsystencja  Konsystencja miodu spadziowego zależy od czasu przechowywania (im dłużej przechowywany, tym jest gęstszy) – półpłynna, lepka; krystalizuje się średnioziarniście. Barwa  Miód ze spadzi drzew iglastych ma barwę od szarozielonej, poprzez brązową i ciemnoszarą, do czarnej smolistej, po krystalizacji przybiera barwę ciemnobrązową z odcieniem szaro-zielonym. Miód pszczeli był wykorzystywany przez ludzi od zarania dziejów, najstarsze świadczące o tym dowody pochodzą sprzed 9, nawet 10 tysięcy lat. Początkowo podbierano go od dzikich pszczół, osiadłych w naturalnych dziuplach drzew, tzw. świepiotach. Jednak wiele stuleci minęło zanim w rosnących drzewach człowiek zaczął samodzielnie wydrążać sztuczne dziuple, czyli barcie, dzienie lub obliny, aby następnie przekształcić je we własne hodowle. Puszcza Świętokrzyska posiada specyficzny klimat i wiele form drzewostanów, takich jak jodła, świerk, modrzew, sosna, buk, dąb, grab, lipa drobnolistna, jesion, klon, jawor, wierzby i wiele innych roślin miododajnych. Najstarsze dokumenty świadczące o działaniach bartników na tym terenie sięgają XII i XIII wieku, są to m.in. uprawnienia do działania barci dla Opactwa Cystersów w Wąchocku z roku 1179. Kolejnym dowodem na to, że tereny leśne Kielecczyzny od dawna stanowiły ważny ośrodek bartniczy był przywilej lokalnego biskupa Piotra Tomickiego z roku 1528 w sprawie rozwoju bartnictwa, a blisko sto lat później, w 1629 roku, ustanowienie dla bartników klucza kieleckiego cechu bartnego przez biskupa krakowskiego Marcin Szyszkowskiego. Świętokrzyski miód spadziowy wytwarzany jest głównie na obszarze powiatów: koneckiego, kieleckiego, skarżyskiego, starachowickiego, ostrowieckiego i opatowskiego. Jak wszystkie miody spadziowe z drzew iglastych, odznacza się aktywnością antybiotyczną – ze względu na wysoką zawartość biopierwiastków makro i mikrośladowych. Jest wskazany jako odżywka w okresie rekonwalescencji, u osób z hiperwitaminozą, anemią oraz pracujących w warunkach szkodliwych dla zdrowia. Ponadto działa leczniczo w stanach zapalnych dolnych dróg oddechowych, chorobach przewodu pokarmowego, serca, naczyń krwionośnych, nerek oraz schorzeniach reumatycznych i skórnych.", "url": "https://www.wrota-swietokrzyskie.pl/tradycyjny-smak/-/asset_publisher/Fw6T/content/swietokrzyski-miod-spadziowy?redirect=https%3A%2F%2Fwww.wrota-swietokrzyskie.pl%2Ftradycyjny-smak%3Fp_p_id%3D101_INSTANCE_Fw6T%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1", "category": "świętokrzyskie", "sub_category": "Miody", "phrase": "Świętokrzyski miód spadziowy"}