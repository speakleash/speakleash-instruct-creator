{"meta_description": "Kiedyś podstawa na łódzkich stołach, dziś – trochę zapomniana. Za chwilę to się zmieni! Zalewajka, bo o niej mowa, jest główną bohaterką akcji DUMNI Z ZALEWAJKI.", "title": "DUMNI Z ZALEWAJKI przywracają kulinarne tradycje Łodzi", "content": "– Na nowo odkrywamy zupę, którą jest symbolem łódzkiej kuchni i naszym lokalnym powodem do dumy. Będziemy o niej mówić przez cały marzec, a zaczniemy od stworzenia Łódzkiego Szlaku Zalewajki. – opowiada pomysłodawczyni wydarzenia, Agata Zarębska z Jemy w Łodzi. Pozytywny odzew lokalnych pasjonatów gotowania przekroczył oczekiwania organizatorów. Pomysł wsparło Łódzkie Centrum Wydarzeń, włączając akcję do swojego programu wydarzeń kulinarnych 2021. Trasa obejmować będzie ponad 20 miejsc serwujących zupę we własnym wydaniu, a wszystkie z nich opisane zostaną w dedykowanej zakładce na stronie jemywlodzi.pl. Co odróżnia tę akcję od festiwali Jemy w Łodzi, prezentowane dania są w stałej ofercie wskazanych restauracji i będzie można ich skosztować znacznie dłużej, nie tylko w marcu. Na portalu będzie można również znaleźć galerię zdjęć, historię zupy oraz mapę z zalewajkową trasą, tj. specjalnie oznaczony Łódzki Szlak Zalewajki. Restauracje, które serwują nasz łódzki przysmak, poznamy po znaku z jednorożcem w zalewajce, tym samym, który znajduje się na plakacie wydarzenia. Akcja ma na celu pokazać zalewajkę w nowoczesnej odsłonie – mowa tu zarówno o przepisach, jak i planowanych wydarzeniach czy grafikach promujących akcję. Ich autorem jest łódzki grafik Igor Jankowski, także związany z lokalną gastronomią. DUMNI Z ZALEWAJKI to znacznie więcej, niż mapa z restauracjami. Już w kolejny weekend (13 i 14 marca) restauracja Veranda (Piotrkowska 77) zaprosi łodzian na Zalewajkę w dłoń. Przez całe dwa dni przed lokalem stać będzie kociołek pełen ich autorskiej zupy z mostkiem wołowym i kiełbasą, dostępnej do wzięcia na wynos w specjalnej cenie 11 zł. Zalewajkę będzie można kupić w restauracjach, ale również samodzielnie przyrządzić w domu. – Dla wszystkich, którzy kochają gotować, powstanie ebook z przepisami na autorskie zalewajki stworzone przez najlepszych łódzkich szefów kuchni – mówi Izabella Borowska z Jemy w Łodzi. Danie przygotowywane będzie również na żywo. Bo już 15 marca w studio Book&Cook kultową zalewajkę, znaną z restauracji Lokal, ugotuje szef kuchni Kamil Tuliński. Towarzyszyć mu będzie wyjątkowy gość – Prezydent Łodzi Hanna Zdanowska, która objęła całą akcję honorowym patronatem. Całość transmitowana będzie na profilu miasta na Facebooku, a przygotowaną zupę będzie można kupić tego dnia na wynos (rynek Off Piotrkowska). Zalewajka - królowa łódzkich stołów, której historia sięga XIX wieku. Swoją nazwę zalewajka wzięła od sposobu przyrządzania, który polega na gotowaniu ziemniaków z przyprawami, a następnie zalaniu całości żurem. Tradycyjnie dodawano do niej cebulę, czosnek, sól i pieprz, czasem także marchew i grzyby, a w dni świąteczne oraz w bogatszych domach zalewajka była podawana z zasmażką lub skwarkami ze słoniny. Z czasem skwarki zaczęto zastępować wędzonym boczkiem lub kiełbasą i to właśnie w takiej wersji zupa znana jest do dziś. Obecnie zalewajkę często gotuję się z dodatkiem liści laurowych, ziela angielskiego, a czasami bulionu warzywnego. O jej popularności świadczyć może powiedzenie “O zalewajko, potraw królowo, kto ciebie jada, ten czuje się zdrowo”. W 2009 roku zupa została wpisana na listę produktów tradycyjnych województwa łódzkiego i dumnie reprezentuje region na stołach całego kraju. DUMNI Z ZALEWAJKI to wydarzenie, które łączy tradycję z nowoczesnością – dlatego organizatorki zdecydowały się na współpracę z Igorem Jankowskim ze studia Zostaw to nam. To on jest autorem spójnej szaty graficznej wydarzenia, czyli kolorowych grafik z jednorożcem.", "url": "https://uml.lodz.pl/aktualnosci/artykul/dumni-z-zalewajki-przywracaja-kulinarne-tradycje-lodzi-id39467/2021/3/5/?cHash=47f561de1fa6acc47ba27bb05db380de", "category": "łódzkie", "sub_category": "Gotowe dania i potrawy", "phrase": "Zalewajka z zasmażką"}