{"meta_description": "Produkt wpisany na listę produktów tradycyjnych w dniu 2016-04-21 w kategorii Produkty mięsne w woj. świętokrzyskim.", "title": "Salceson bęczkowski - - Portal Gov.pl", "content": "Zależy od wielkości żołądka lub pęcherza wieprzowego, użytych do napełnienia. Waga od 1,2 kg do 2 kg. Zewnętrzna szaro-bordowo-beżowa. Na przekroju widoczne kawałki różnych mięs koloru od brązowego, przez beżowo-różowy do białego z widoczną szarą, połyskującą galaretą. Typowy dla salcesonu, smaki różnorodnych mięs (głowizna i podroby) połączone z galaretą i przyprawami takimi jak pieprz naturalny i czosnek. Bęczków to wieś położona w województwie świętokrzyskim, powiecie kieleckim, gminie Górno. Położona jest w paśmie Łysogór, na dość stromych górkach. Tak malownicza lokalizacja wsi miała dawniej niestety problemy związane z komunikacją, co wiązało się z izolacją mieszkańców wsi od większych miast. Lata powojenne były trudnym okresem dla wsi, występowały duże niedobory żywnościowe. „(…) ale w wojnę i po wojnie to była wielka bieda, brakowało chleba i ziemniaków, a o mięsie i wyrobach, to nawet nikt nie marzył. Ale świętowali ludzie lepiej niż dziś, tak jak mąż mówił, jak była zabita świnia, to nie mogło się nic zmarnować, ani odrobina, dlatego robili salcesony, kaszanki i pasztetowe i te podroby były najczęściej jedzone, chociaż nie na co dzień.” (Wywiad przeprowadzony z mieszkańcami Bęczków). Na terenie gminy Górno popularnością cieszą się niewielkie hodowle trzody chlewnej. Mięso pozyskiwane od tuczników jest bardzo dobrej jakości, ze względu na czyste tereny graniczące z Puszczą Jodłową. Jednym z produktów wytwarzanych na bazie mięsa wieprzowego jest salceson bęczkowski. Jego charakterystyczną cechą jest użycie w procesie produkcji oprócz podstawowych podrobów takich jak nerki, serca, nóżki, ozory, skórki, żołądki, golonek. To właśnie golonki nadają mu wyjątkowy smak i aromat. „Salceson zawsze się jadło z chlebem i nadal się tak je, bo jest najsmaczniejszy z chlebem; sam chyba nie smakuje tak dobrze jak z chlebem, czyli na chlebie. Mnie najlepiej smakuje jak wezmę grubą pajdę świeżego chleba i gruby plaster salcesonu”. (Wywiad przeprowadzony z mieszkańcami Bęczków).", "url": "https://www.gov.pl/web/rolnictwo/salceson-beczkowski", "category": "świętokrzyskie", "sub_category": "Mięso świeże oraz produkty mięsne", "phrase": "Salceson bęczkowski"}