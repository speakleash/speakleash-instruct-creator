{"meta_description": "", "title": "Tadeusz Matuszewski Mat-Mas – salceson bęczkowski i inne wędliny!", "content": "Tadeusz Matuszewski MAT-MAS prowadzi działalność gospodarczą od 2013 roku. Firma zajmuje się przetwórstwem mięsa i sprzedażą gotowych produktów, które właściciele sprzedają w przyzakładowym sklepie. Skupiają się głownie na wędzeniu wyrobów tj. kiełbasy, szynek, schabów, boczków, karczków, a także na podrobach czyli kaszance, pasztetowej i salcesonie. To właśnie salceson produkowany przez firmę – niedługo po rozpoczęciu działalności – wygrał konkurs “Nasze Kulinarne Dziedzictwo – Smaki Regionów” i otrzymał wpis na listę produktów tradycyjnych, jako “salceson bęczkowski”. - Spośród ogromu różnorakich wędlin wyróżnia nas to, że wszystkie oferowane przez nas wyroby są bez żadnych substancji konserwujących, barwników czy polepszaczy, a proces wędzenia odbywa się w tradycyjnych drewnianych wędzarniach, drewnem bukowo-olchowym. Stawiamy na jakość produktów, doskonały smak i zdrowie, dlatego stosujemy tylko naturalne przyprawy w połączeniu z wyselekcjonowanym mięsem. Klientami naszej rodzinnej masarni są osoby ceniące nie tylko walory smakowe tradycyjnych wyrobów wędliniarskich, ale przede wszystkim swoje zdrowie. Myślę, że zadowolą najbardziej wymagające podniebienia. Jesteśmy członkami Dziedzictwa Kulinarnego Świętokrzyskiego, które wspiera lokalną produkcję żywności naturalnej, bezpiecznej i smacznej – mówi właściciel firmy, Tadeusz Matuszewski. To właśnie właściciel jest twarzą firmy. Ma 49 lat i mieszka w Bęczkowie, 15 km od Kielc. Z zawodu jest frezerem, jednak jego zamiłowaniem jest produkcja tradycyjnych wyrobów wędliniarskich. – Moją dominującą cechą charakteru jest upór w dążeniu do wyznaczanych sobie celów oraz odwaga do ich realizowania. Dzięki temu założyłem rodzinną firmę, która cieszy się coraz większym powodzeniem wśród klientów. Poza tym jestem osobą energiczną, życzliwą i towarzyską. Cenię sobie kontakt z ludźmi i chętnie z nimi rozmawiam. Jestem człowiekiem sentymentalnym, dlatego lubię opowiadać innym o daleko sięgających tradycjach rodzinnych, które były inspirację do założenia masarni – dodaje Tadeusz Matuszewski. Umiejętności zawdzięcza bowiem dziadkowi i wujkowi, to oni wszystkiego go nauczyli. Inspiracją w tej dziedzinie początkowo był dziadek pana Tadeusza, który hodował trzodę chlewną,a następnie własnoręcznie wyrabiał z niej kiełbaskę, kaszankę i inne wyroby, na potrzeby własne i najbliższej rodziny. Dzięki temu obecny właściciel poznał tajniki dotyczące tradycyjnego, wiejskiego wyrobu wędlin. - Zaczęło się to w moich wczesnych latach młodzieńczych, a po śmierci dziadka sam podejmowałem się “świniobicia”. Później fachu uczyłem się od wujka, brata mamy, który w rodzinie uważany był za mistrza wędliniarstwa. Składało się na to jego doświadczenie w tej branży, czyli wiele lat pracy w zakładach mięsnych, zarówno na rozbiorze, jak i produkcji. Motywacją do założenia firmy były również namowy rodziny i znajomych, którzy zajadali się moimi wędlinami, przygotowywanymi wówczas tylko dla najbliższych. Dzięki ich pochwałom w mojej głowie narodził się pomysł spróbowania własnego biznesu. Wytrwałość pozwoliła pokonać różne przeciwności losu i zrealizować ten plan – tłumaczy Tadeusz Matuszewski. Ważnym elementem w zakładzie MAT-MAS nie jest masowość produkcji, jak w wielkich firmach, ale dbałość o każdy najdrobniejszy szczegół i dopracowanie każdego elementu produkcji. Warto dodać, że wszystkie receptury są autorstwa właściciela, oparte na tradycyjnych metodach robienia wędlin, a co najważniejsze odbywa się to bez udziału konserwantów, polepszaczy, barwników itp. Firma bazuje na naturalnych przyprawach i najwyższej jakości mięsie. Oferowane przez firmę wyroby to: kiełbasa wiejska, kaszanka, szynka, salceson bęczkowski, boczek wędzony, schab wędzony, baleron wędzony, pasztetowa, kiełbasa gruba bęczkowska, kabanosy, żeberka wędzone, golonka wędzona, salceson bęczkowski oraz kiełbasa w słoiku i smalec z mięsem i cebulką.", "url": "https://produkty-lokalne.pl/tadeusz-matuszewski-mat-mas-salceson-beczkowski-i-inne-wedliny,90", "category": "świętokrzyskie", "sub_category": "Mięso świeże oraz produkty mięsne", "phrase": "Salceson bęczkowski"}