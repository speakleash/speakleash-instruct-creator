{"meta_description": "Poznaliśmy laureatów plebiscytu \"O Dziką Różę\". Politycy rozmawiali o ujawnianych taśmach z rozmów polityków. Poznaliśmy najlepsze smaki regionu, a Aeroklub", "title": "Wydarzyło się 15 czerwca 2014", "content": "Poznaliśmy laureatów plebiscytu „O Dziką Różę”. Politycy rozmawiali o ujawnianych taśmach z rozmów polityków. Poznaliśmy najlepsze smaki regionu, a Aeroklub Kielecki zorganizował piknik w Masłowie. Tak minął 15 czerwca 2014. Sztuka „Twardy gnat, martwy świat” kielczanina Mateusza Pakuły w reżyserii Ewy Rysovej zwyciężyła w tegorocznym Plebiscycie Teatralnym „Dzika Róża”. Wyróżniła ją zarówno kielecka publiczność, jak również dziennikarze kieleckich mediów. Statuetki wręczono także najlepszym aktorom zakończonego już sezonu w Teatrze im. Stefana Żeromskiego. Opozycja mówi o skandalu i żąda dymisji rządu, premier zapewnia, że sprawy nie lekceważy. To pierwsze reakcje na publikację „Wprost”. Tygodnik twierdzi, że posiada taśmy kompromitujące ekipę rządzącą. Nagrania mają stawiać polityków w bardzo złym świetle. Salceson bęczkowski, ser kozi, powidła ze śliwki węgierki, i jagodzianka z Wólki – te m.in. produkty zwyciężyły w tegorocznym konkursie „Nasze Kulinarne Dziedzictwo – Smaki Regionu”. W kategorii „Ryby” nagrodzono karpia wędzonego z Gospodarstwa Rybackiego Henryka Dziuby w Zawidzy w gminie Łoniów. Współpracujący z gospodarstwem Krzysztof Kucwaj z Domu Kultury w Łoniowie mówi, że ważny przy wędzeniu ryb jest rodzaj drzewa – suchy dąb i mokra olcha. Istotne jest również całodobowe moczenie ryby przed wędzeniem w solance. Pochmurne niebo i nisko zawieszone chmury nie przeszkodziły uczestnikom Rodzinnego Pikniku Lotniczego zorganizowanego po kilku latach przerwy na lotnisku w Masłowie. Przygotowano z tej okazji pokaz samolotów sportowych, szybowców i motolotni, chętni mogli się także nauczyć składania spadochronów, a nawet wziąć udział w locie widokowym nad Kielcami.", "url": "https://radiokielce.pl/833152/post-23906/", "category": "świętokrzyskie", "sub_category": "Mięso świeże oraz produkty mięsne", "phrase": "Salceson bęczkowski"}