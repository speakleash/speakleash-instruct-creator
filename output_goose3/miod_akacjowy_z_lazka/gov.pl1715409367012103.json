{"meta_description": "Produkt wpisany na listę produktów tradycyjnych w dniu 2016-12-01 w kategorii Miody w woj. świętokrzyskim.", "title": "Miód akacjowy z Łążka - - Portal Gov.pl", "content": "W zależności od naczynia, w którym się znajduje. W zależności od naczynia, w którym się znajduje. W rejonie sandomierskim bartnictwo to tradycja sięgająca okresu średniowiecza, do czego motywowała obfitość pożytków miododajnych zarówno leśnych jak i łąkowych. Rejon Piaseczna w powiecie sandomierskim to wyrobiskowy teren posiarkowy (tzw. zwałka), pośrodku którego znajduje się miejscowość Łążek. Zwałka powstała w latach 50-tych minionego stulecia i jest niewykorzystywana rolniczo. Teren ten za to obfituje w kwitnące na przełomie maja i czerwca drzewa robinii akacjowej. Nektar i pyłek akacji pozyskiwany przez pszczoły jest surowcem do wytwarzania słodkiego miodu akacjowego. Miód z plastrów otrzymuje się tradycyjną metodą, poprzez ich wirowanie. Ze względu na specyfikę i znaczne ilości miodu z akacjowego pożytku w tym rejonie, miód ten był od dawna pozyskiwany jako oddzielny gatunek miodu. Duża ilość jednorodnego pożytku i umiejętności pszczelarza pozwalają na pozyskanie znacznych ilości miodu akacjowego w czystej postaci gatunkowej. Wielkość pozyskiwanego produktu w danym roku uzależniona jest od warunków pogodowych. Ze względu na dużą zawartość cukrów prostych, miód akacjowy jest łatwo przyswajalny przez organizm i wykazuje właściwości prozdrowotne. „Najczęściej spotykałem się z miodem jako jednym z produktów przy wyrobie ciast, słodzenia herbaty oraz jako lekarstwo” (Wywiad przeprowadzony z mieszkańcami Sandomierza). Dawniej z pożytku tego najwięcej korzystali lokalni pszczelarze. Obecnie pszczelarze z innych rejonów przywożą ule, aby zebrać czysto akacjowy miód.", "url": "https://www.gov.pl/web/rolnictwo/miod-akacjowy-z-azka", "category": "świętokrzyskie", "sub_category": "Miody", "phrase": "Miód akacjowy z Łążka"}