{"meta_description": "Miód akacjowy z kwiatów robinii akacjowej. Właściwości rośliny i miodu. Przepis na miodowo-imbirowy napar na sezon przeziębień.", "title": "Miody świata – miód akacjowy z Robinii akacjowej", "content": "Piękne, dorodne drzewo, obsypane małymi, białymi kwiatami – to dzięki niemu powstaje miód akacjowy. Jasny, słodki i pełen korzystnych dla naszego organizmu właściwości: prawdziwe płynne złoto od Matki Natury! Rozmaite rodzaje miodów możemy odróżnić dzięki roślinom, które miały największy udział w ich powstaniu. Mamy na przykład miody owocowe czy te powstające dzięki ziołom, jak również miody „drzewne”, jak lipowy czy właśnie akacjowy. Fałszywa akacja to potoczne określenie robinii akacjowej, którą niekiedy określa się też jako biała lipa lub biała akacja. Jej właściwa ojczyzna to Ameryka Północna, ale dziś występuje we wszystkich zakątkach świata – a do Europy trafiła dzięki francuskiemu botanikowi, Jeanowi Robinowi, któremu zawdzięcza także swoją oficjalną nazwę. W Polsce można ją spotkać właściwie wszędzie, ozdabia zarówno miejskie parki, jak i wiejskie ogrody. Warto dodać, że robinia akacjowa jest nie tylko wyjątkowo dekoracyjna oraz miododajna (choć uważana za gatunek inwazyjny). Jej kwiaty znajdują też zastosowanie w zielarstwie – na przykład do przyrządzania naparów uspokajających, a także moczopędnych. Część z tych właściwości kwiatów „przenosi się” także na akacjowy miód. Pozostałe części robinii (jak kora czy liście) są jednak dla ludzkich organizmów szkodliwe. Twarde drewno akacji może być wykorzystywane jako opał, jest też szeroko stosowane w przemyśle meblarskim. Miód akacjowy powstaje dzięki drobnym białym kwiatkom z żółtą plamką, które zaczynają kwitnąć z początkiem czerwca, zapewniając upojny zapach w całej okolicy. Świeżym miodem akacjowym możemy się rozkoszować mniej więcej od połowy czerwca! Sam miód akacjowy wyróżnia się wśród innych jasną, słomkową, a niekiedy prawie przezroczystą czasem barwą. Bardzo długo pozostaje w płynnej postaci z uwagi na dużą zwartość fruktozy. Gdy się już skrystalizuje, przybiera piękny, kremowy kolor.  To jeden z najsłodszych miodów – szczególnie lubią go najmłodsi smakosze. Dzięki temu sprawdzi się także jako zamiennik cukru, a przy tym korzystnie działa na różne problemy z układem pokarmowym. Zbawienne działanie miodu akacjowego mogą docenić zwłaszcza ci, którzy zmagają się z bezsennością – łyżka miodu zjedzona przed pójściem do łóżka może pomóc zasnąć nawet najbardziej zmęczonym i wyczerpanym. Dobrze sprawdzi się w towarzystwie szklanki ciepłego mleka. Na skołatane nerwy z kolei przyda się natomiast napar z melisy, posłodzony łyżeczką miodu! Pyszny sposób na podanie miodu to napar z imbiru i przypraw z miodem: zalewamy gorącą wodą świeży imbir (1-2 łyżeczki startego imbiru, wedle upodobania) z dodatkiem szczypty przypraw (na przykład kurkuma, kardamon i cynamon). Gdy całość nieco ostygnie, dodajemy łyżeczkę miodu akacjowego i odrobinę soku z cytryny – trzeba tylko pamiętać, że miód w kontakcie z wrzątkiem traci swoje właściwości.", "url": "http://swiatmanuka.pl/blog/miod-akacjowy/", "category": "świętokrzyskie", "sub_category": "Miody", "phrase": "Miód akacjowy z Łążka"}