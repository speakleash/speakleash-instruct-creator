{"meta_description": "Rynek   tradycyjnych   produktów   stanowi   bardzo   ważny   element   rynku   żywności   zarówno   w   Unii Europejskiej   jak   i   w   Polsce.Pierwsze", "title": "Nasze lubuskie produkty", "content": "Rynek tradycyjnych produktów stanowi bardzo ważny element rynku żywności zarówno w Unii Europejskiej jak i w Polsce. Pierwsze zarejestrowane produkty tradycyjne w regionie lubuskim pojawiły się w 2006 roku i były to „Wino gronowe” oraz „Bochen chleba starowiejskiego”. W początkowych latach funkcjonowania lubuskiego systemu certyfikowanych produktów tradycyjnych w strukturze asortymentu dominowały produkty z kategorii rodzajowej: „Napoje (alkoholowe i bezalkoholowe)” oraz „Wyroby piekarnicze i cukiernicze” - tak było do 2012 roku. W okresie tym zarejestrowano łącznie 13 produktów tradycyjnych w 5 kategoriach rodzajowych produktu rolnego, środka spożywczego lub napoju spirytusowego tj.: „Wyroby piekarnicze i cukiernicze”, „Miody”, „Orzechy, nasiona, zboża, warzywa i owoce (przetworzone i nie)”, „Napoje (alkoholowe i bezalkoholowe)”, „Mięso świeże oraz produkty mięsne”. Najbardziej dynamiczny okres rozwoju struktury asortymentowej przypada na lata 2013-2018. W okresie tym zarejestrowano łącznie 65 produktów tradycyjnych. Wg danych Ministerstwa Rolnictwa i Rozwoju w chwili obecnej w regionie lubuskim zarejestrowane są 82 produkty tradycyjne w 10 kategoriach rodzajowych produktu rolnego, środka spożywczego lub napoju spirytusowego. Analizując strukturę asortymentową na lubuskim rynku produktów tradycyjnych warto zauważyć dominację produktów z kategorii rodzajowej „Mięso świeże oraz produkty mięsne” Stanowią one ponad 23% asortymentu. Na drugim miejscu pod względem liczby produktu lokuje się kategoria „Napoje alkoholowe i bezalkoholowe”. Produkty tej kategorii rodzajowej stanowią ponad 17% asortymentu. Niewiele mniej bo blisko 16% udziału w strukturze asortymentowej stanowią „Wyroby piekarnicze i cukiernicze\". Najmniej liczną kategorią rodzajową są produkty oznaczone jako „Inne produkty” Rozwój rynku produktów tradycyjnych wymaga odpowiednio rozbudowanej infrastruktury umożliwiającej łatwy i szybki zbyt wyprodukowanych przez producentów dóbr. Targowisko jako podstawowy element infrastruktury rynku produktów tradycyjnych skraca łańcuch dostaw pomiędzy producentem/rolnikiem a klientem i daje możliwość wizualnego, dotykowego i smakowego wypróbowania produkt. Przy obecnym „boomie” na zdrowe odżywianie wydaje się wręcz idealnym miejscem dla konsumentów. Dlatego niezwykle istotne stają się inwestycje w targowiska lub obiekty budowlane przeznaczone do celów sprzedaży i promocji lokalnych produktów. W latach 2007-2020, w ramach Programu Rozwoju Obszarów Wiejskich, województwo lubuskie otrzymało 2 614 954 euro na inwestycje w tym obszarze. Dzięki funduszom powstało 15 nowych targowisk, a w całym województwie jest ich na chwile obecną 41.", "url": "https://regionalna24.pl/artykul/nasze-lubuskie-produkty/1202571", "category": "lubuskie", "sub_category": "Wyroby piekarnicze i cukiernicze", "phrase": "Bochen chleba starowiejskiego"}