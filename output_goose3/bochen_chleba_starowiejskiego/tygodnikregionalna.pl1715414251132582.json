{"meta_description": "Zbliżające się Święta Bożego Narodzenia to nie tylko czas głębokich rozważań, podsumowań i rozliczeń, ale przede wszystkim tradycja kulinarna i przy", "title": "Wigilijny stół", "content": "Zbliżające się Święta Bożego Narodzenia to nie tylko czas głębokich rozważań, podsumowań i rozliczeń, ale przede wszystkim tradycja kulinarna i przygotowywanie pysznych potraw. Karp w galarecie, pierogi, barszcz czy pyszne makowce to tylko nieliczne przykłady tradycyjnych dań, które pojawią się na naszych stołach w wigilijny wieczór. Szykując się do tego magicznego dnia, warto sięgnąć po produkty od naszych lokalnych producentów. Każdy kraj posiada własne specyficzne produkty rolne i artykuły spożywcze, które charakteryzują dany region i stanowią cząstkę tradycji i kultury kulinarnej mieszkającej tam ludności. W związku z tym, na podstawie odpowiednich przepisów, określono definicję produktu tradycyjnego. Produkt tradycyjny to produkt, wytwarzany z tradycyjnych surowców, posiadający tradycyjny skład lub sposób produkcji i znajdujący się na liście produktów tradycyjnych, którą od 17 grudnia 2004 roku prowadzi Ministerstwo Rolnictwa i Rozwoju Wsi. Przykładem produktu tradycyjnego jest np. oscypek. Natomiast produkt regionalny, inaczej określany jako produkt „znanego pochodzenia” to wyrób, którego jakość jest zdecydowanie wyższa od przeciętnej a proces wytwarzania, przetwarzania i prezentacji odbywa się w regionie powiązanym z danym produktem. Produktem regionalnym może być np. zwykły sok malinowy, z owoców zebranych w naszym województwie, wytwarzany w domowy sposób. Pierwsze tradycyjne produkty zostały zarejestrowane w województwie lubuskim w 2006 roku i były to „Wino gronowe” i „Bochen chleba starowiejskiego”. Obecnie mamy ponad 80 zarejestrowanych produktów na ministerialnej liście produktów tradycyjnych a najbardziej dynamiczny wzrost obserwowaliśmy w latach 2013-2018, kiedy zarejestrowaliśmy aż 65 produktów. W tym samym czasie, wiele osób zaczęło produkować także produkty regionalne, czyli wysokiej klasy wędliny, sery, soki, miody, nalewki czy też pieczywo. Efekty tej pracy widzimy np. w każdą niedzielę w Muzeum Etnograficznym w Ochli, gdzie odbywa się bardzo popularny zielony targ, na którym w zakresie produktów spożywczych i warzyw – można kupić właściwie wszystko. W naszym województwie pojawiło się także wiele sklepów ze zdrową żywnością, w których możemy zakupić produkty najwyższej klasy od naszych rodzimych producentów. Należy wspomnieć, że Zarząd Województwa Lubuskiego utworzył także Lubuskie Centrum Produktu Regionalnego, które kompleksowo szkoli i wpiera naszych producentów. Nigdy nie sądziłem, że w naszym województwie zjem najlepszy w Polsce paprykarz, który powstaje w Rybackiej Chacie w Wojnowie, którą prowadzą niezwykle sympatyczni Małgorzata i Grzegorz Koza. Nigdy nie sądziłem, że mój były uczeń Arek Anters, będzie w przyszłości robił takie chleby i takie wypieki, którymi zajadają się Lubuszanie od południa po północ województwa. Dzięki Mirkowi Decowi poznałem na nowo smaki dziczyzny, a jego zrazy z jelenia to uczta dla podniebienia. Warto wspomnieć o pysznych serach od Marcina Wojnowskiego z QZKO, sokach nie tylko jabłkowych od Ireny Szron czy też wędlinach Rafała Sikory, znanych dużej grupie Zieloonogórzan. Ta fascynacja powstała nie tylko ze względu na smaki, ale przede wszystkim ze względu na ludzi. Już 15 i 16 grudnia, na terenie Muzeum Etnograficznego w Ochli będziecie mogli Państwo zakupić te wszystkie pyszne rzeczy na organizowanym corocznie Jarmarku Bożonarodzeniowym. Świeże ryby, wędliny, warzywa i owoce a także ozdoby świąteczne, wytwarzane przez lubuskich rękodzielników. Aby być na bieżąco ze wszystkim aktualnościami, dotyczącymi Programu Rozwoju Obszarów Wiejskich na lata 2014 – 2020 oraz produktów regionalnych w Lubuskiem, zapraszam na stronę internetową i bądź też proszę o bezpośredni kontakt z Departamentem Programu Rozwoju Obszarów Wiejskich: tel.: 68 456 52 25.", "url": "https://tygodnikregionalna.pl/artykul/wigilijny-stol/1206969", "category": "lubuskie", "sub_category": "Wyroby piekarnicze i cukiernicze", "phrase": "Bochen chleba starowiejskiego"}