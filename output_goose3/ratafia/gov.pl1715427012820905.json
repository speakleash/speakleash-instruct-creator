{"meta_description": "Produkt wpisany na listę produktów tradycyjnych w dniu 2011-06-02 w kategorii Napoje w woj. łódzkim.", "title": "Ratafia - - Portal Gov.pl", "content": "Smak lekko słodki, alkoholowy. Zapach owocowy bez dominanty, żaden z owoców nie uwydatnia się zbyt silnie. Historia przygotowywania ratafii w Eufemianowie związana jest z Wilhelmem Fix (jego dziadkowie byli poddanymi Stanisława Leszczyńskiego, króla Polski i księcia Lotaryngii), który przeniósł się z Lotaryngii na ziemie polskie i zamieszkał na początku XIX wieku w Jasieniu (dziś gmina Rogów). Wilhelm po przeprowadzce do Polski dostosował recepturę ratafii do warunków geograficznych i klimatycznych panujących na ziemiach obecnego województwa łódzkiego. Do produkcji ratafii wykorzystywane są owoce miękkie, zbierane w okolicy Eufeminowa, dodawane w kolejności dojrzewania: czarne jagody, poziomki, truskawki, wiśnie, porzeczki, czarny bez i maliny. Ponadto niezbędny jest spirytus rozcieńczany wodą oraz cukier. Woda pochodzi z ujęć własnych mieszkańców Eufeminowa. Do dziś stosowane są dwie metody wytwarzania destylatów z owoców. Pierwsza metoda – owoce miażdży się i zostawia do fermentacji, która jest wynikiem pracy naturalnych drożdży znajdujących się w skórkach owoców. W wyniku fermentacji następuje zmiana cukru na niskoprocentowy alkohol. Podgrzanie tego produktu i destylacja pozwala na uzyskanie alkoholu wysokoprocentowego. W drugiej metodzie stosowanej w przypadku delikatnych owoców – owoce dodaje się do wysokoprocentowego alkoholu i maceruje, aby wyciągnąć cały aromat i smak. Po pewnym czasie uzyskany nalew destyluje się. Druga z opisywanych metod przypomina sposób wytwarzania nalewek. Pierwotnie, zgodnie z recepturą, do ratafii dolewano araku. Po pierwsze aromat araku tuszował zapach fuzla w gorzelnianych produktach. Po drugie aromatyzował nalewkę dodając jej szlachetności. Obecnie zamiast araku dodawany jest rum. W Eufeminowie podczas obchodów dnia patronki św. Eufemii, organizowany jest konkurs nalewek, na który przygotowywana jest co roku ratafia.", "url": "https://www.gov.pl/web/rolnictwo/ratafia", "category": "łódzkie", "sub_category": "Napoje (alkoholowe i bezalkoholowe)", "phrase": "Ratafia"}