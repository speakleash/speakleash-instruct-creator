{"meta_description": "Ratafia, zwana też sezonówką, jest królową wśród nalewek, gdyż robi się ją od wiosny do wczesnej jesieni, dodając po kolei owoce  sezonowe zgodnie z procesem ic...", "title": "Ratafia (sezonówka) - nalewka wieloowocowa", "content": "Ratafia, zwana też sezonówką, jest królową wśród nalewek, gdyż robi się ją od wiosny do wczesnej jesieni, dodając po kolei owoce sezonowe zgodnie z procesem ich dojrzewania. Dzięki temu ratafia wyróżnia się mnóstwem smaków i aromatów, które zależą od naszych indywidualnych preferencji. Co ważne, jej smak może być za każdym razem inny. Zobacz, jak zrobić ratafię. Ratafia, czyli sezonówka, była u nas znana już w czasach staropolskich. Dawniej do jej przygotowania używano araku. Według niektórych źródeł ratafia wywodzi się z kolonii francuskich na Antylach. Jest chyba najdłużej przygotowywaną nalewką - jej leżakowanie może trwać nawet ponad rok. Z uwagi na dużą zawartość różnych owoców ratafia należy do bardzo słodkich nalewek wieloowocowych. Sekretem dobrej ratafii jest właściwe wyważenie składników. Naszym celem jest bowiem osiągnięcie jak najbogatszego smaku nalewki. Aby to zrobić, należy dorzucać owoce w mniej więcej podobnych proporcjach, pamiętając jednak o tym, że niektóre z nich są bardziej lub mniej aromatyczne, więc warto ich dodać nieco mniej (do tych bardziej aromatycznych zaliczamy np. maliny). Przepisów na ratafię jest tyle, ile osób ją przygotowujących. Wszystko zależy od naszej wyobraźni i preferencji smakowych. Co ważne, ze względu na mnóstwo czynników (takich jak proporcje składników, rodzaje dodanych owoców, stopień ich dojrzałości i zawartość cukru) smak ratafii nigdy nie będzie taki sam. Przepis na ratafię polega generalnie na układaniu warstwami oczyszczonych owoców, przesypywaniu ich cukrem i zalewaniu alkoholem. Ale diabeł jak zwykle tkwi w szczegółach. Do wykonania ratafii możemy użyć różnych alkoholi i różnych owoców. Możemy też wykonać ją w wersji słodkiej lub wytrawnej (wtedy nie dodajemy cukru). • kilka rodzajów owoców sezonowych (mniej więcej w podobnych ilościach) • alkohol (mogą to być: wódka, spirytus lub rum albo ich mieszanka) w proporcji np. wódka 40% w ilości 300 ml na 200 gram owoców Do dużego słoja wkładamy umyte i obrane z szypułek oraz wydrylowane owoce (najczęściej są to truskawki), zasypujemy je cukrem i zalewamy rozcieńczonym alkoholem, tak by przykryć dokładnie owoce (do wódki warto dodać nieco spirytusu, gdyż owoce mocno rozrzedzają alkohol). Następnie zakręcamy słój i odstawiamy go w jasne miejsce, gdzie będzie czekał na pojawienie się kolejnych owoców sezonowych. Należy pamiętać, by często potrząsać słojem. Mniej więcej 5 tygodni od dodania ostatnich owoców nalewkę należy przecedzić i zostawić jeszcze na co najmniej miesiąc do leżakowania w ciemnym i chłodnym miejscu. Jeśli finalnie okaże się za słaba, można dodać odrobinę spirytusu, a jeśli za mało słodka - należy ją dosłodzić. Ogólnie proces leżakowania ratafii może trwać rok lub nawet dłużej. Do ratafii można dodać następujące owoce (podajemy zgodnie z czasem ich występowania): Niektórzy do ratafii dodają również migdały, orzechy, owoce cytrusowe (takie jak pomarańcze, limonki czy cytryny, ale koniecznie bez skórki!) albo suszone (np. rodzynki, figi, daktyle, płatki róży, głóg czy dziką różę), a także przyprawy (kardamon, kolendrę, cynamon, gałkę muszkatołową).", "url": "https://fit.poradnikzdrowie.pl/diety-i-zywienie/w-kuchni/ratafia-sezonowka-krolowa-nalewek-jak-ja-zrobic-aa-KoM4-ywKt-CvrT.html", "category": "łódzkie", "sub_category": "Napoje (alkoholowe i bezalkoholowe)", "phrase": "Ratafia"}