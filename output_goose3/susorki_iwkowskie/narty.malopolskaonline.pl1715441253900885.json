{"meta_description": "Kiełbasa wiejska z Podstolic, jagnięcina jurajska z owcy olkuskiej, kukiełka podegrodzka czy jodłownicki kołacz z serem – to tylko kilka małopolskich przysmaków wpisanych na listę produktów tradycyjnych prowadzoną przez Ministerstwo Rolnictwa i Rozwoju Wsi. Wkrótce - okazja by skosztować tych pyszności.", "title": "Już ponad 200 produktów z Małopolski znalazło się na ministerialnej liście", "content": "Kiełbasa wiejska z Podstolic, jagnięcina jurajska z owcy olkuskiej, kukiełka podegrodzka czy jodłownicki kołacz z serem – to tylko kilka małopolskich przysmaków wpisanych na listę produktów tradycyjnych prowadzoną przez Ministerstwo Rolnictwa i Rozwoju Wsi. Wkrótce - okazja by skosztować tych pyszności. Dziś nasz region może się pochwalić już 203 tego typu produktami, które zachwycają smakiem nie tylko mieszkańców, ale również turystów.- Małopolska to nie tylko dziedzictwo kulturowe, to również niesamowite dziedzictwo kulinarne, które jest bez wątpienia wizytówką naszego regionu. Dziś możemy się poszczycić nie tylko ponad 200 produktami tradycyjnymi, ale również jesteśmy liderem pod względem ilości produktów regionalnych. 12 z 40 zarejestrowanych pochodzi właśnie z Małopolski. Te imponujące liczby to w dużej mierze zasługa naszych lokalnych producentów, którzy dbają o ich najwyższą jakość - mówi wicemarszałek Wojciech Kozak.Małopolska to region o wyjątkowej tradycji kulinarnej. Któż nie próbował bryndzy podhalańskiej, wędzonego oscypka czy chrupiącego krakowskiego obwarzanka? A jak smakuje kukiełka podegrodzka, gomółka kowalowska, buchta bolęcińska czy susorki iwkowskie? Mimo iż ich nazwy brzmią dla wielu tajemniczo, jedno jest pewne – ich smak jest wyjątkowy i niepowtarzalny. To prawdziwe małopolskie rarytasy uwzględnione na ministerialnej liście produktów tradycyjnych.Spośród 40 polskich regionalnych produktów Małopolska może się poszczycić 12 objętymi unijną ochroną. Warto dodać, że pierwszym polskim produktem regionalnym zarejestrowanym w Unii Europejskiej była właśnie pochodząca z Małopolski bryndza podhalańska.Oto 12 produktów regionalnych z Małopolski: • Suska sechlońska • Bryndza podhalańska • Chleb prądnicki • Piękny jaś z Doliny Dunajca • Jabłka łąckie • Karp zatorski • Kiełbasa lisiecka • Obwarzanek krakowski • Oscypek • Redykołka • Jagnięcina podhalańska • Kiełbasa piaszczańskaMałopolska jako pierwszy region w Polsce postawiła na promocję województwa poprzez produkty regionalne oraz szerzenie naszego dziedzictwa kulinarnego. Od 14 lat realizowany jest Małopolski Smak – projekt skupiający działania związane z rozpowszechnianiem małopolskich produktów regionalnych i tradycyjnych. W ramach projektu corocznie organizowany jest cykl imprez plenerowych – Małopolski Festiwal Smaku – polegających na degustacji i prezentacji lokalnych smakołyków. Najbliższą okazją, by rozsmakować się w małopolskich specjałach będzie organizowany już w ostatni weekend lutego (24-25.02.18) festiwal w Zakopanem.opr.s/", "url": "https://narty.malopolskaonline.pl/artykul/25806/Juz_ponad_200_produktow_z_Malopolski_znalazlo_sie_na_ministerialnej_liscie", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Susorki iwkowskie"}