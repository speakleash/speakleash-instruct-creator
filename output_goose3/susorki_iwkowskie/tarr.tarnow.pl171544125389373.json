{"meta_description": "", "title": "„Iwkowskie smaki” – Tarnowska Agencja Rozwoju Regionalnego S.A.", "content": "Za nami pierwsze z zaplanowanych w ramach projektu „Małopolska Tradycja na Widelcu” spotkań z produktem tradycyjnym. Tematem przewodnim były „Susorki Iwkowskie”, czyli wytwarzane w gminie Iwkowa suszone owoce – śliwki, jabłka i gruszki. O sposobie wyrobu susorek, ich wykorzystaniu w regionalnej kuchni oraz tradycjach z tym związanych opowiadali przedstawiciele Klubu Seniora Aktywni działającego przy Gminnym Ośrodku Kultury w Iwkowej. Iwkowskie gospodynie przygotowały też degustacje potraw znanych już z warsztatów kulnarno-kulturowych, czyli pierogów z susorką w sosie karmelowo-śmietanowym i roladek drobiowych nadziewanych susorką w sosie śliwkowym. Na scenie zaprezentował się Zespół Regionalny Rożnowska Dolina oraz Zespół Regionalny „Małe Rożnowioki”. Całość poprowadził specjalista od małopolskiej kuchni – Paweł Piszczek. Podczas spotkania zaprezentowana została ulotka poświęcona susorkom iwkowskim. Zawiera ona m.in. przepisy na wymienione wyżej dania. Jest ona też ważna dla tych, którzy chcą wziąć udział w konkursie kulinarno-fotograficznym. Ci, którzy nie zaopatrzyli się w ulotkę, mogą ją pobrać z naszej strony. Zachęcamy do lektury i udziału w konkursie. Do wygrania są trzy bony zakupowe do tarnowskiego sklepu ze zdrową żywnością o wartości 500 zł każdy. Przygotowaliśmy też konkurs wiedzy „Czy znasz smaki Małopolski”. Zwycięzca otrzymał bon zakupowy o wartości 100 zł oraz kosz tradycyjnych lokalnych przysmaków. Atrakcje czekały tez na najmłodszych. Był konkurs rysunkowy z nagrodą – bonem zakupowym o wartości 100 zł, malowanie twarzy i słodki poczęstunek. We wrześniu kolejne spotkanie z produktem tradycyjnym – tym razem z prołziokami. Zapraszamy! Operacja współfinansowana ze środków Unii Europejskiej w ramach Schematu II Pomocy Technicznej „Krajowa Sieć Obszarów Wiejskich” Programu Rozwoju Obszarów Wiejskich na lata 2014-2020", "url": "https://tarr.tarnow.pl/iwkowskie-smaki/", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Susorki iwkowskie"}