{"meta_description": "", "title": "Iwkowa", "content": "Wieś na Pogórzu Wiśnickim, nad którą malowniczo wznosi się zwieńczone wieżą Pasmo Szpilówki. Kojarzona jest nie tylko z położonymi na jej terenie zabytkami, lecz także z tradycjami kulinarnymi: iwkowskie wędliny i suszone owoce zyskały miano produktu lokalnego. Kościół cmentarny Nawiedzenia Najświętszej Marii Panny to jeden z najcenniejszych zabytków Iwkowej, wybudowany z drewna, w stylu gotyckim, na zewnątrz oszalowany deskami, dach wsparty na gotyckiej więźbie storczykowej. Wewnątrz polichromia z początku XVII w. i nieco młodszy ołtarz. Wokół świątyni stare kamienne nagrobki. Obecnie kościół nie jest użytkowany. Pustelnia św. Urbana – usytuowana na stokach góry Bukowiec nieduża kapliczka z XVIII w. to jedna z najstarszych budowli w Iwkowej. Ma upamiętniać miejsce legendarnej pustelni świętego Urbana. Brak dokumentów dotyczących jego życia, jednak pamięć o nim przetrwała w miejscowej tradycji. Obok znajduje się źródło jego imienia. Do kapliczki mieszkańcy pielgrzymują w święto Zesłania Ducha Świętego. Wieża widokowa – powstała na szczycie Szpilówki (516 m n.p.m.) w 2019 r. w ramach projektu, którego celem było podniesienie atrakcyjności turystycznej regionu tarnowskiego. Do 30-metrowej wieży można dotrzeć pieszo lub samochodem. Ze szczytu rozciągają się widoki na Pogórza i Beskidy. Obok wieży znajduje się rekonstrukcja radzieckiej ziemianki nawiązująca do tajnego obiektu wojsk Związku Radzieckiego, z lat 60. XX w. Regionalna mieszanka suszonych i podwędzanych tradycyjnymi metodami śliwek, jabłek i gruszek. Dwukondygnacyjne suszarnie opalane twardym drewnem nadają owocom specyficzny smak. Sadownictwo oraz suszenie owoców to wielowiekowa tradycja, która w drugiej połowie XX w. znacząco się rozwinęła. Suszone owoce są wykorzystywane jako składnik kompotów, farszu do pierogów oraz dodatek do chleba i ciast.", "url": "https://malopolska.szlaki.pttk.pl/3819-pttk-malopolska-iwkowa", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Susorki iwkowskie"}