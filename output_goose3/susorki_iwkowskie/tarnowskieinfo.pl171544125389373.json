{"meta_description": "", "title": "Targ Regionalny – susorki iwkowskie - TarnowskieInfo.pl", "content": "W niedzielę, 28 sierpnia, odbędzie się ostatni wakacyjny Targ Regionalny. Tym razem przy ulicy Giełdowej królować będą susorki iwkowskie czyli tradycyjne mieszanki suszonych owoców, a na scenie wystąpi zespół Rożnowska Dolina. Kolejny, a zarazem ostatni wakacyjny Targ Regionalny, odbędzie się w najbliższą niedzielę, 28 sierpnia, przy ulicy Giełdowej w Tarnowie. Ponieważ wakacyjne edycje Targu mają charakter tematyczny, tym razem będzie okazja do zaznajomienia się z susorkami iwkowskimi. To tradycyjna mieszanka suszonych owoców, które pochodzą z gminy Iwkowa. Z tej okazji gospodynie specjalnie przygotują smaczny poczęstunek i opowiedzą o tradycjach ze swojego regionu. Na scenie pojawi się też zespół Rożnowska Dolina. W biurze organizacyjnym Tarnowskiej Agencji Rozwoju Regionalnego będzie można zgarnąć ulotkę z przepisami na dania z wykorzystaniem suszonych owoców. To także okazja do wzięcia udziału w konkursie kulinarno-fotograficznym. Do wygrania będą trzy bony zakupowe o wartości 500 zł każdy. Najmłodsi będą mogli wziąć udział w konkursie rysunkowym, a w samo południe, dla dorosłych, przeprowadzony zostanie konkurs wiedzy o smakach Małopolski – tam do wygrania będą bony o wartości 100 zł i kosz produktów regionalnych. Na dzieci czekać będzie strefa dziecka z dmuchaną zjeżdżalnią, kredą do rysowania na asfalcie, bezpłatnym malowaniem twarzy i słodkim chłodzącym poczęstunkiem. Będą oczywiście także produkty typowe dla Targu - miody, wina, sery, chleby, oleje, wędliny, przetwory, kiszonki, naturalne kosmetyki, warzywa i owoce. Spotkanie współfinansowane jest ze środków Unii Europejskiej. Organizuje je Tarnowska Agencja Rozwoju Regionalnego. Rozpoczęcie handlu o godzinie 9.00.", "url": "https://www.tarnowskieinfo.pl/news/23747,targ-regionalny-susorki-iwkowskie.html", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Susorki iwkowskie"}