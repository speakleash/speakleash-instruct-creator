{"meta_description": "Produkt wpisany na listę produktów tradycyjnych w dniu 2013-08-26\nW kategorii Warzywa i owoce\nW województwie woj. małopolskim", "title": "Susorki iwkowskie - - Portal Gov.pl", "content": "Suszone owoce, w tym: gruszki i śliwki w całości, jabłka ususzone w plastrach. Śliwka – kulista, lekko podłużna, gruszka – okrągła, podłużna i zwężająca się przy szypułce z widocznymi zmarszczkami na powierzchni, jabłko – okrągłe plastry. Śliwki – w zależności od wielkości owoców, najczęściej 1,5-4,5 cm, gruszki – w zależności od odmiany 6-8 cm, jabłka – średnica plastra 3-6 cm. Gmina Iwkowa słynie z czystego powietrza i wyjątkowego podgórskiego położenia. Takie warunki glebowo-klimatyczne sprzyjają uprawie drzew owocowych. Tradycje sadownicze na terenie gminy Iwkowa sięgają XVI wieku. Również tradycja suszenia owoców jest głęboko zakorzeniona w świadomości mieszkańców i przekazywana jest z pokolenia na pokolenie. Pierwotnie najczęściej suszono śliwy, z czasem zaczęto suszyć też jabłka i gruszki. Do przygotowania susorek iwkowskich potrzebne są owoce: gruszy, jabłoni, śliwy. Do przygotowania gotowego produktu najlepiej nadają się owoce ze starych odmian drzew owocowych. Owoce powinny być świeże, czyste, dobrej jakości, zebrane prosto z drzewa, bez żadnych widocznych uszkodzeń, które mogłyby spowodować psucie się owoców. Owoce suszy się w tradycyjnej dwukondygnacyjnej suszarni opalanej sezonowanym, suchym drewnem liściastym. Najlepsze jest drewno bukowe, dębowe, grabowe oraz drewno pozyskane z wycinki starych drzew owocowych. Niedopuszczalne jest drewno żywiczne z drzew iglastych. Kilogram suchych owoców otrzymywany jest z 4-5 kilogramów świeżych owoców. Każde z poszczególnych owoców suszy się osobno, wykorzystując identyczną technikę suszenia, jednakże różny czas obróbki termicznej w zależności od rodzaju owoców. Owoce suszy się przez kilka dni, mieszając je regularnie, co ma pomóc w równomiernym wysuszeniu i podwędzeniu owoców. W procesie suszenia dymem owoce zyskują niepowtarzalny aromat oraz na długo zachowują swój smak. Suszone owoce są niezwykle zdrowe ze względu na wysoki poziom błonnika oraz witam i mikroelementów, których brak owocom świeżym.", "url": "https://www.gov.pl/web/rolnictwo/susorki-iwkowskie", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Susorki iwkowskie"}