{"meta_description": "", "title": "Małopolscy serowarzy na Targu Regionalnym – GIEŁDA TARNÓW", "content": "Tego lata przygotowaliśmy na Targu Regionalnym specjalne atrakcje. Podczas lipcowego spotkania towarzyszyły nam tradycyjne małopolskie sery, a to za sprawą realizowanego od kilku tygodni projektu „Serowarstwo szansą dla hodowców bydła ras rodzimych”. Grupa uczestników organizowanych wcześniej warsztatów serowarskich zaprezentowała swoje wyroby. W specjalnie wydzielonej strefie można było skosztować różnorodnych serów m.in. z Podhala, Sądecczyzny ale też z okolic Tarnowa. Można było też zagłosować w konkursie na najbardziej profesjonalnego serowara i wygrać cenne nagrody. Odwiedzającym najbardziej przypadły do gustu wyroby Agaty i Pawła Niedojad z Limanowej. Gratulujemy! Wiele atrakcji czekało także na dzieci. Najmłodsi goście mogli wziąć udział w konkursie plastycznym (nagrodą był bon zakupowy o wartości 500 zł) i poszaleć na dmuchanej zjeżdżalni. Dorośli natomiast poszerzyli swoją wiedzę dzięki ciekawym prelekcjom Pań Ewy Sosin i Lucyny Bobak z Instytutu Zootechniki – Państwowego Instytutu Badawczego. Całość wydarzenia poprowadził doświadczony prezenter i ekspert kulinarny – Paweł Piszczek. Operacja „Serowarstwo szansą dla hodowców bydła ras rodzimych” jest współfinansowana ze środków Unii Europejskiej w ramach Schematu II Pomocy Technicznej „Krajowa Sieć Obszarów Wiejskich” Oprócz tego na Targu jak zwykle czekało mnóstwo zdrowych i smacznych produktów. Lato w pełni, więc stoiska uginały się od świeżych owoców i warzyw. Były też przetwory (oczywiście ogórki małosolne) a dla ochłody lemoniada i lody rzemieślnicze. Wakacyjny klimat przywoływały stoiska z produktami greckimi oraz kawami z całego świata. Poza tym na stoiskach jak zwykle: chleby, wędliny, wina, soki, owoce, warzywa, przetwory… Na kolejny Targ Regionalny zapraszamy w czwartą niedzielę sierpnia. To spotkanie również będzie wyjątkowe.", "url": "https://gieldatarnow.pl/malopolscy-serowarzy-na-targu-regionalnym/", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Susorki iwkowskie"}