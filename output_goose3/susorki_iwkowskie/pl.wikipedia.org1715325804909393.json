{"meta_description": "", "title": "Susorki iwkowskie – Wikipedia, wolna encyklopedia", "content": "Susorki iwkowskie – regionalna odmiana suszu owocowego śliwy domowej, jabłoni i gruszy, cięta w plastry. Charakterystyczna dla gminy Iwkowa w Małopolsce. Wpisana na polską listę produktów tradycyjnych 26 sierpnia 2013[1]. Warunki glebowe i klimatyczne panujące na terenie gminy Iwkowa sprzyjają sadzeniu i wzrostowi drzew owocowych (tradycje sadownicze okolic sięgają XVI wieku[2]). Z pokolenia na pokolenie przekazywana tu była również tradycja suszenia owoców na miesiące zimowe, przy czym najwcześniej suszono tylko śliwki (jabłka i gruszki suszy się od lat 70. XX wieku, po załamaniu się koniunktury na śliwki; wcześniej robiono to wyłącznie w ograniczonym zakresie, na własne potrzeby[2]). Suszy się najczęściej owoce starych odmian, o najwyższej jakości. Kilkudniowy (2–6 dni[2]) proces suszenia i podwędzania odbywa się w tradycyjnej, dwukondygnacyjnej suszarni opalanej wyłącznie sezonowanym, suchym drewnem drzew liściastych (buk, dąb, grab i drewno wyciętych, starych drzew owocowych). Temperatura suszenia waha się w granicach 45–70 °C[2]. Z 4–5 kilogramów świeżych owoców otrzymuje się kilogram suszu, przy czym każdy z gatunków owoców suszy się osobno, dostosowując technologię procesu do każdego z nich. Susz posiada znacznie wyższy niż owoce świeże[1] udział błonnika, witamin i mikroelementów. Rozmiar: śliwki – w zależności od wielkości owoców, najczęściej kroi się na grubość 1,5–4,5 cm, gruszki – w zależności od odmiany na 6–8 cm, jabłka – średnica plastra to 3–6 cm. Wyczuwalny musi być charakterystyczny posmak dymu[1]. Do kompotów, farszów do pierogów, jako dodatek do ciasta chlebowego lub słodkiego[2]. Promocja produktu odbywa się m.in. poprzez doroczne Święto Suszonej Śliwki w Iwkowej[1]. Największe skupisko producentów susorek to wsie Dobrociesz, Wojakowa i Kąty[3].", "url": "https://pl.wikipedia.org/wiki/Susorki_iwkowskie", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Susorki iwkowskie"}