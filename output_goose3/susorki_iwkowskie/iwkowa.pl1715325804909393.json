{"meta_description": "", "title": "Iwkowski Targ Owocowy - Iwkowa", "content": "2005 Rok - IWKOWSKI TARG OWOCOWY (finansowany z programu „Bieda i środowisko naturalne” Fundacji Wspomagania Wsi) stanowił kolejny etap procesu zmierzającego do wypracowania w Gminie Iwkowa modelu gminy tematycznej, w której głównym produktem lokalnym są owoce, ze szczególnym uwzględnieniem owoców suszonych: śliwek, jabłek i gruszek. Pierwszy etap (projekt „Gmina Iwkowa Śliwką Malowana” finansowany z Programu „Działaj lokalnie”) zakładał realizację elementarnych czynności (przede wszystkim szkolenia dla ogrodników) niezbędnych do tego by stworzyć ten produkt i dzięki niemu promować gminę, wspomagając równocześnie marketingowo pojedynczych przetwórców owocowych. Beneficjentami akcji była duża grupa mieszkańców: rolników, sadowników i ich rodzin, ale także potencjalnych osób, które zamierzają związać swoją przyszłość z sadownictwem. Dzięki poszczególnym akcjom (szkolenia, spotkania z ekspertami, konkursy, zbieranie materiałów, strona www, logo Klubu, folder) udało się przekonać miejscowych rolników, że w dobie integracji i otwartych rynków zbytu tylko w grupie można osiągnąć sukces i wypracować dochód z własnego gospodarstwa. Stąd powołanie Klubu Producentów Suszonych Owoców jako reprezentacji interesów rolników i możliwość wspólnych działań dla dobra całej grupy. Projekt „Iwkowski Targ Owocowy” zakładał zwiększenie potencjału ekonomicznego mieszkańców gminy poprzez zagospodarowanie możliwości produkcyjnych i przetwórczych owoców, ze szczególnym uwzględnieniem śliw, stanowiących główny rodzaj uprawianych w Gminie Iwkowa owoców. Projektem objęci zostali członkowie Klubu Producentów Suszonych Owoców skupieni przy Stowarzyszeniu Rozwoju i Promocji Gminy Iwkowa. Projekt zakładał organizację kiermaszy owocowych raz w miesiącu w okresie od IX `04 do IX`05, w centrum gminy, a przy niesprzyjającej pogodzie w Gminnym Ośrodku Kultury. Ze względu na to, że przedmiotem sprzedaży miały być produkty rolne (w większości owoce, a także warzywa i przetwory), terminy poszczególnych kiermaszy uwarunkowane były porą roku i dostępnością poszczególnych produktów. Uczestnicy biorący udział w projekcie dostosowywali więc sprzedaż swoich towarów do czasu zbioru. Dlatego większość kiermaszy typowo handlowych odbyła się w trzecim kwartale 2005 roku, a nie jak założono raz w miesiącu. Na początku 2005 roku organizatorzy ograniczali się tylko do prezentacji oferty handlowej i promocji projektu i Gminy Iwkowa. W połowie roku rozpoczęły się kiermasze na licznych imprezach plenerowych, podczas których rolnicy sprzedawali swoje produkty na udostępnionych im stoiskach drewnianych. Zgodnie z założeniem w wybranych sklepach i gospodarstwach agroturystycznych umieszczone zostały drewniane banery z ofertą handlową uczestników projektu. Ulotki i tacki z owocami zostały umieszczone przez koordynatorów projektu, natomiast zgodnie z założeniem ich uzupełnianiem zajmować się będą uczestnicy projektu, z którymi właściciele sklepów i gospodarstw nawiązali kontakt.  Efekty Projekt zakładał poprawę pozycji ekonomicznej mieszkańców Gminy Iwkowa poprzez ich udział w realizowanych działaniach. • 4 stoiska drewniane do dyspozycji uczestników projektu oraz 20 banerów umieszczonych w punktach handlowych i gospodarstwach agroturystycznych na terenie Gminy Iwkowa • Udział 12 rolników (bezpośrednio) w projekcie (projekt zakładał udział 20 rolników, na spotkaniu organizacyjnym na listę chętnych do wzięcia udziału w projekcie wpisały się 32 osoby, jednak bezpośrednio zaangażowanych było 12 osób). Każdy z uczestników wykorzystywał materiały i narzędzia przekazane przez Stowarzyszenie indywidualnie (na giełdach) lub podczas wspólnych kiermaszy organizowanych podczas różnego rodzaju imprez. Jest to ogólna liczba rolników zaangażowanych w projekt. W większości sytuacji organizacja sprzedaży polegała na ustaleniu, kto z biorących udział chce i może wziąć udział w danej imprezie. Stoiska handlowe były więc obsługiwane albo przez jednego rolnika, który sprzedawał tylko swoje płody rolne, albo były to produkty kilku rolników (np. na Dożynkach Powiatowych sprzedawane były tackowane pomidory, jabłka i śliwki od czterech rolników). Niemożliwym do oszacowania jest dochód poszczególnych osób osiągnięty dzięki realizacji projektu (uczestnicy nie przekazali ich do wiadomości publicznej). Podczas największej imprezy – Święta Suszonej Śliwki na trzech stoiskach sprzedano kilkaset kilogramów owoców suszonych i świeżych. Na innych sprzedaż była mniejsza, albo ograniczona do prezentacji i zdobywania kontaktów handlowych. Trudny do sprecyzowani jest również dochód osiągnięty dzięki stoiskom drewnianym, oddanym do dyspozycji uczestników, którzy wykorzystywali je na giełdach rolnych. Jeszcze trudniejszy do oszacowania jest dochód osiągnięty przez sklepy, które zostały wyposażone w banery drewniane. Np. właściciel sklepu spożywczego w Iwkowej Nagórzu zakupił przed Świętami Bożego Narodzenia 30 kilogramów śliwek suszonych. Na transakcji tej zarobił zarówno sprzedający (uczestnik projektu i kupujący, czyli właściciel sklepu). W sumie przekazane przez Stowarzyszenie stoiska i materiały promocyjne w sposób znaczący wpłynęły na dochód osiągnięty ze sprzedaży produktów. Dzięki trwałości stoiska, banery, a także materiały promocyjne (ulotki i plakaty) będą mogły być wykorzystane w następnym roku. Stoiska, które nie są używane znajdują się magazynie Szkoły Podstawowej w Dobrocieszu, w której również odbywały się wszystkie spotkania Klubu. • Udział pośrednich uczestników: 12 gospodarstw agroturystycznych, 5 firm handlowych, w których umieszczone są banery z ulotkami i ofertą handlową • Sprzedaż i promocja produktów regionalnych podczas: 4 prezentacji (konferencje i wystawy np. Agropromocja w Nawojowej), 6 kiermaszy, 6 imprez plenerowych (4 loklane i 2 ponadlokalne) • Udział całych rodzin w projekcie – w kiermaszach i imprezach uczestniczyli nie tylko sami rolnicy, ale także ich dzieci • materiały promocyjne i informacyjne – ulotki informacyjne: „Owocowa kraina, czyli świeże i ekologiczne owoce z Gminy Iwkowa”, „Susorki Iwkowskie, czyli suszone owoce z terenów Gminy Iwkowa”, „Iwkowskie specjały, czyli produkty regionalne z Gminy Iwkowa”, folder „Kulinarne wariacje ze śliwką, czyli jak smacznie i zdrowo wykorzystać suszone owoce” (mocowany ozdobnym sznurkiem do tacek z suszonymi śliwkami i mieszanką iwkowską: jabłka, gruszki i śliwki). • promocja projektu i Gminy Iwkowa w TVP3 (1 relacja w programie „Rola”), RDN Małopolska (cykliczne zapowiedzi dotyczące sprzedaży produktów regionalnych podczas dwóch imprez plenerowych lokalnych), Gazecie Krakowskiej (3 artykuły), Dzienniku Polskim (2 artykuły), Echu znad Beli (3 artykuły), stronie internetowej (aktualności), • Gminny Ośrodek Kultury w Iwkowej – opracowanie materiałów informacyjnych, kontakt z mediami, koordynacja sprzedaży na poszczególnych imprezach, kontakt z uczestnikami projektu, organizacja spotkań", "url": "https://iwkowa.pl/aktualnosci/iwkowski-targ-owocowy.html", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Susorki iwkowskie"}