{"meta_description": "Kwaśny rosół może budzić negatywne konotacje, ale nie tym razem. Bo nie o skwaśniałej zupie, a tej celowo kwasem zapraw…", "title": "Zrób kwaśny rosół. Pomaga na kaca i przeziębienia", "content": "Kwaśny rosół może budzić negatywne konotacje, ale nie tym razem. Bo nie o skwaśniałej zupie, a tej celowo kwasem zaprawionej tutaj mowa. To połączenie składników postawi na nogi i przeziębionych, i zmęczonych nocnym biesiadowaniem. Według kujawskiej tradycji kulinarnej kwaśny rosół to zupa kwas (w 2011 roku zupa kwas została wpisana na listę produktów tradycyjnych woj.kujawsko-pomorskiego). Jak sama nazwa podpowiada, przyrządza się ją na bazie soku z kiszonej kapusty, czyli produktu, który dawniej można było znaleźć w każdej chacie na kujawskiej wsi (i, rzecz jasna, nie tylko tam). Specjał ten spożywany jest na Kujawach do dzisiaj. To nie tylko niedrogie i wyśmienite danie, ale też źródło witaminy C, która pozwoli uporać się ze spadkiem odporności i... kacem. Kwaśny rosół, czyli zupa kwas. Idealny sposób na kaca Zupę kwas gotowano często po uroczystościach rodzinnych, na których podawany był bigos (z nadmiaru kwasu kapuścianego) oraz na drugi dzień po zabawie. Zupa ta bowiem łagodzi nieprzyjemne objawy spożycia alkoholu (dobroczynne działanie potrawy przypisuje się zawartym w soku kwasom oraz witaminie C). Sprawdzi się również podczas sezonu na przeziębienia i tym podobne dolegliwości. Trudno o kanoniczny przepis na zupę kwas, gdyż sposób jej przyrządzania przekazywany był z pokolenia na pokolenie. Istnieje więc wiele pomysłów na przygotowanie kujawskiego specjału. Ten najprostszy zakłada połączenie wody z kwasem z kiszonej kapusty w proporcjach 1:1 oraz dodatkami: pieprzem, liściem laurowym i zielem angielskim. Istnieje też wersja z suszonymi borowikami, zabielona mąką lub śmietaną oraz której bazą jest aromatyczny mięsny wywar. Właśnie w tym ostatnim przypadku zupę kwas nazwać możemy kwaśnym rosołem. Poniżej znajdziecie przepis na to danie.", "url": "https://pysznosci.pl/zrob-kwasny-rosol-pomaga-na-kaca-i-przeziebienia,6969755690720128a", "category": "pomorskie", "sub_category": "Gotowe dania i potrawy", "phrase": "Rosół pomorski"}