{"meta_description": "", "title": "Pieróg postny ze Starych Kolni", "content": "Przepis na prosty, ale niezwykle smaczny pieróg postny, przywieziony został do Starych Kolni po wojnie przez repatriantów z okolic Tarnopola. Uważany był kiedyś za „strawę dla biedaków”. Pieróg postny był i jest serwowany przede wszystkim jako potrawa postna w okresie Wielkiego Postu. Pieczono go w Wielki Czwartek, a spożywano jako danie główne w Wielki Piątek i Wielką Sobotę. Natomiast w Święta Wielkanocne często zastępował pieczywo na stole wielkanocnym i był doskonałym dodatkiem do wędlin i sałatek. W innych porach roku był też traktowany jako jednodaniowy obiad. Do ugotowanych i utłuczonych ziemniaków w garnku, najlepiej z grubym dnem, dodawać kolejno nie przerywając tłuczenia: ugotowaną kaszę gryczaną, poszatkowaną białą kapustę, dwie cebule pokrojone w kostkę i podsmażone na maśle. Tak przygotowaną masę „zaparzyć” w garnku pod przykryciem, na wolnym ogniu. Z przesianej mąki, wody, drożdży i szczypty soli wyrobić ciasto, aby wszystkie składniki się połączyły. Nie odstawiać do wyrośnięcia, tylko od razu cienko rozwałkować. Ciasto przenieść na wysmarowaną masłem lub margaryną okrągłą formę do pieczenia (ciasto powinno wystawać poza jej brzegi). Nałożyć ciepły farsz i przykryć brzegami ciasta tak, aby w środku pozostał niewielki (o średnicy ok. 4 cm) otwór. Ten niewielki kawałek widocznego farszu posmarować olejem. Wstawić do piekarnika nagrzanego do 180°C i piec ok. 40 minut. Po wyjęciu z pieca, ciasto odwrócić i wyłożyć z formy na deskę (otworem do dołu). Przykryć czystą ściereczką, a następnie kocem i odstawić do zaparzenia. Tak odstawiony może stać nawet kilka godzin. Pieróg można podawać na ciepło z dodatkiem świeżo stopionej słoniny i kwaśnej śmietany. Dobrze smakuje również na zimno. Wpis na LPT: 25 września 2006 r. w kategorii Gotowe dania i potrawy. Wnioskodawca: Irena Gorek, Stare Kolnie, gm. Popielów.", "url": "https://zesmakiem.opolskie.pl/pierog-postny-ze-starych-kolni-2/", "category": "opolskie", "sub_category": "Gotowe dania i potrawy", "phrase": "Pieróg postny ze Starych Kolni"}