{"meta_description": "Stare Kolnie słyną z organizowanego w końcu sierpnia Święta Pieroga, a także z Prywatnego Skansenu Maszyn Rolniczych. Sołectwo położone w gminie Popielów, w malowniczym krajobrazie Stobrawskiego Parku Krajobrazowego, zyskało na turystycznej atrakcyjności w ostatnich latach za sprawą państwa Ireny i Romana Gorek, właścicieli gospodarstwa agroturystycznego Lewandówka. Tutaj jest rolniczy skansen, stąd też pochodzi przepis na niezwykłe pierogi. A to wszystko zaledwie kilka kilometrów od Brzegu.", "title": "Stare Kolnie - pierogi w rolniczym skansenie", "content": "Skansen jest domeną pana Romana. Emerytowany strażak pasji zbierania zabytkowych maszyn rolniczych z terenu województwa opolskiego oddał się na początku nowego tysiąclecia. W niedługim czasie okazało się, że zbiory nie mieszczą się w garażach, więc przyszedł czas na niezagospodarowany ogród, gdzie rozrastająca się kolekcja znalazła nowe, godne miejsce. Takie były początki Prywatnego Skansenu Maszyn Rolniczych. I nie tylko maszyn, albowiem zobaczyć można tutaj wiele innych staroci, jakie znajdowały się niegdyś w gospodarstwach naszych babć i dziadków, nie wspominając już o takich rarytasach jak niezniszczalny trabant czy syrenka - \"dostawczak\". Pasję pana Romana podzieliła żona Irena, ale przede wszystkim odkryła też w sobie niezwykły talent kulinarny. Wśród rodziny i przyjaciół szukała starych, tradycyjnych przepisów. Najsłynniejsze jej potrawy to żółty ser z Lewandówki oraz pieróg postny, specjał z Listy Produktów Tradycyjnych. Dał też początek dorocznej imprezie kulinarnej, na którą zjeżdżają smakosze z całego regionu. Można tu spróbować pierogów tradycyjnych, postnych z kapustą i grzybami, mięsem i pieczarkami, z samym mięsem, z aronią, dziką różą, z kaszą oraz serem żółtym i szpinakiem z dodatkiem sosu czosnkowego. Gotowane i pieczone. Atrakcją Lewandówki są również pokazy wypieku chleba. Pod okiem fachowca każdy może samodzielnie przygotować tutaj swój bochenek i czynnie uczestniczyć w procesie wypieku.", "url": "https://opole.naszemiasto.pl/stare-kolnie-pierogi-w-rolniczym-skansenie/ar/c8-1003971", "category": "opolskie", "sub_category": "Gotowe dania i potrawy", "phrase": "Pieróg postny ze Starych Kolni"}