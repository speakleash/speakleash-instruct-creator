{"meta_description": "", "title": "Jak zrobić domowe masło ze śmietany? Przepis", "content": "Domowa produkcja masła to wcale nie taka trudna sztuka… Jak się robi masło o niepowtarzalnym smaku i zwartej konsystencji, które stanowi doskonały dodatek do świeżego pieczywa? Do ubijania swojskiego masła wystarczy tłusta śmietana, ubijak i chęci. Pomysł na idealne śniadanie? Świeże, chrupiące pieczywo z dodatkiem domowego masła. Niebo w gębie! Wydaje się, że robienie masła to skomplikowana czynność, która wymaga wielu składników i niedostępnego sprzętu, ale nic bardziej mylnego! Do robienia masła wystarczy dobra śmietana lub śmietanka i prosty ubijak. Odkąd poznałam sposób na wyrób masła domowym sposobem, rzadziej sięgam po to sklepowe. I Ciebie również zachęcam do spróbowania :). Nazwa „masło” została zastrzeżona tylko dla tych produktów, które nie zawierają dodatku tłuszczów roślinnych. Do produkcji masła powinna być użyta jedynie tłusta śmietana (a najlepiej śmietanka)! Na sklepowych półkach dostępne są masła ekstra i śmietankowe. Czym się zatem różnią? Masło ekstra powstaje z pasteryzowanej, ukwaszonej śmietany, a to drugie ze śmietany nieukwaszonej. Odmienny sposób produkcji wpływa na zróżnicowanie smaku, a także zawartość laktozy. Do masła własnej roboty możesz dodać również odrobinę soli. Śmietana to w zasadzie jedyny składnik, którego potrzebujesz, by przygotować prawdziwe masło domowe. Jednak nie może być to śmietana byle jaka ;). Musi być tłusta! To znaczy, że śmietana/śmietanka na masło powinna zawierać 30 lub 36% tłuszczu. Zwróć uwagę na jej skład – nie powinno być tam żadnych niepotrzebnych dodatków (m.in. stabilizatorów). W składzie ma znajdować się tylko śmietanka i ewentualnie żywe kultury bakterii mlekowych (znajdziesz je tylko w niektórych produktach). Pamiętaj, by schłodzić śmietanę przed jej ubiciem, dzięki czemu masło będzie odpowiednio twarde. Masło, które jest niewłaściwie przechowywane jełczeje, a tym samym przestaje nadawać się do spożycia. By wydłużyć termin jego przydatności, porcję masła przechowuj w maselniczce w lodówce (do 10 dni), szczególnie w upalne dni. Naddatek masła możesz również zamrozić w foliowym woreczku i trzymać w zamrażarce do około pół roku. Jak zrobić własne masło w domu? Przepis na masło w maselnicy Aby przygotować masło własnej roboty, potrzebna będzie Ci śmietana lub śmietanka, a także urządzenie do robienia masła w postaci tradycyjnej, drewnianej maselnicy lub prostego ubijaka do śmietany. Duża maselnica pozwoli przygotować sporą porcję masła za jednym razem. Uformowane kostki możesz zamrozić, zapewniając sobie zapas smarowidła na długo. Z kolei mniejsze urządzenie do ubijania masła, wykonane z plastiku czy ze szkła, będzie świetne do przygotowania pojedynczych porcji. Taka maszynka posiada dodatkowo otwór, który ułatwi odlanie maślanki, która wytwarza się w czasie ubijania śmietany. UBIJ ŚMIETANĘ NA MASŁO Wlej schłodzoną śmietanę do ubijaka i zacznij energicznie ją ubijać. Ubijaj, aż śmietana zmieni swoją konsystencję – powinna rozwarstwić się na masło (żółte grudki tłuszczu) i maślankę. ODDZIEL MASŁO OD MAŚLANKI Odlej maślankę do innego naczynia (np. od razu do szklanej butelki lub słoika). Możesz ją później wypić lub wykorzystać do różnych przepisów. Pamiętaj jednak, że taka maślanka jest rzadsza od tych dostępnych w sklepie, dlatego nie będzie nadawała się do wszystkich przepisów. Masło przełóż na sito umieszczone nad miską, by dokładnie odsączyć maślankę. OPŁUCZ MASŁO Za pomocą silikonowej szpatułki lub drewnianej łyżki połącz grudki masła w jedną, zwartą bryłę. Napełnij miskę zimną wodą i włóż do niej zbite masło, by dokładnie opłukać je z resztek maślanki, która mogłaby negatywnie wpłynąć na smak, ale i na trwałość masła. Ostrożnie ugniataj masło i wymieniaj wodę na nową. UFORMUJ KOSTKĘ MASŁA Produkcja masła jest już prawie zakończona! Ostatni etap to formowanie masła w dowolny kształt – tradycyjną kostkę, wałek (osełkę) lub kulę. Wykorzystaj do tego szpatułki do formowania masła, na których możesz od razu zaserwować masło na stół. Drewniane szpatułki przydadzą się przy formowaniu masła w pożądany kształt. PRZECHOWUJ WŁAŚCIWIE Domowe masło przygotowane ze śmietany przełóż do maselniczki i włóż do lodówki. Jeśli przygotowałeś większą porcję, część z niej możesz zamrozić. • Masz pewność, że do produkcji masła została użyta tylko wysokiej jakości śmietana/śmietanka bez dodatku tłuszczów roślinnych (sklepową kostkę prawdziwego masła łatwo pomylić z miksem tłuszczowym). Jednym zdaniem – wiesz z czego jest zrobione! • Uzyskujesz bonus – maślankę, którą możesz wypić lub wykorzystać w przepisach na naleśniki czy omlety. • Możesz wzbogacić smak szczyptą soli himalajskiej, świeżymi ziołami czy wyciśniętym czosnkiem. Więcej pomysłów na domowe masełka smakowe znajdziesz w artykule: • Domowy wyrób masła to ciekawa sprawa, która owocuje niepowtarzalnym smakiem i konsystencją masła. A Wy już próbowaliście własnej produkcji masła? Dajcie znać czy podoba Wam się ten sposób!", "url": "https://www.garneczki.pl/blog/jak-zrobic-domowe-maslo-ze-smietany-przepis/", "category": "mazowieckie", "sub_category": "Oleje i tłuszcze (masło, margaryna itp.)", "phrase": "Masło z kwaśnej śmietany"}