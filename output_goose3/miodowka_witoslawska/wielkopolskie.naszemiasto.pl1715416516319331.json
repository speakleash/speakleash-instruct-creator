{"meta_description": "Do Urzędu Marszałkowskiego w Poznaniu trafił wniosek o zarejestrowanie jako produktu regionalnego miodówki na spirytusie z ziołami. To znany – zwłaszcza w południowej i zachodniej Wielkopolsce - trunek, często ...", "title": "Wielkopolska. Miodówka z Witosławia Serce trunku", "content": "Do Urzędu Marszałkowskiego w Poznaniu trafił wniosek o zarejestrowanie jako produktu regionalnego miodówki na spirytusie z ziołami. To znany – zwłaszcza w południowej i zachodniej Wielkopolsce - trunek, często dotąd wyrabiany w domach. Wniosek złożył Edward Kałużny z Witosławia k. Osiecznej, który produkuje staropolską wódkę na bazie spirytusu z leszczyńskiego Akwavitu i miodu z własnej pasieki. - Tylko w ten sposób można wydobyć z trunku wielkopolski smak i ducha tego terenu – mówi Kałużny. Miodówka i miody pitne to starosłowiańskie, tradycyjne trunki. W każdym dworze szlacheckim była miodosytnia. Wódka była dla plebsu. Tradycja wytwarzania miodówki była kontynuowana także przez pokolenia w domu Edwarda Kałużnego. On sam podtrzymuje ją od 30 lat. Na początku robił trunek tylko na potrzeby własne, dla rodziny i przyjaciół. O większej produkcji zaczął myśleć, gdy kupił pałacyk z parkiem w Witosławiu. - Podczas otwarcia pałacyku po remoncie w 2000 roku goście zachwycali się moją miodówką. Wtedy postanowiłem zarejestrować działalność – opowiada Kałużny. – Moja miodówka była pierwszą w Polsce wódką miodową banderolowaną. - W różnych warunkach uzyskuje się różne smaki. Obecny smak i aromat miodówki witosławskiej to lata eksperymentów – mówi. Najlepszy dla niej jest miód wielokwiatowy - ze względu na bogaty bukiet. O aromacie i specyficznym smaku trunku decyduje też dodawany do niego zestaw wyciągów ziołowo - żywicznych. Jakie to zioła i w jakich proporcjach są mieszane, to tajemnica producenta. - Mogę tylko zdradzić, że odpowiednie zestawy i proporcje to lata eksperymentów – mówi producent. – Oprócz miodu to serce trunku.", "url": "https://wielkopolskie.naszemiasto.pl/wielkopolska-miodowka-z-witoslawia-serce-trunku/ar/c8-172725", "category": "wielkopolskie", "sub_category": "Napoje (alkoholowe i bezalkoholowe)", "phrase": "Miodówka witosławska"}