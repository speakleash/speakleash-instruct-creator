{"meta_description": "", "title": "Witosław – eklektyczny pałac Opitzów « Zamki Rotmanka", "content": "Eklektyczny pałac w Witosławiu został zbudowany na przełomie XIX i XX wieku, dla rodziny Opitzów. Jest to dwukondygnacyjna budowla wzniesiona na planie prostokąta, nakryta dachem naczółkowym. W prawym narożniku elewacji ogrodowej stoi kwadratowa, czterokondygnacyjna wieża, nakryta dachem namiotowym. W elewacji frontowej znajduje się trójosiowy ryzalit wejściowy, zwieńczony neobarokowym, wolutowym szczytem, poprzedzony przybudówką z sienią. W elewacji ogrodowej znajduje się taras. W skład zespołu wchodzi: Pałac z XIX wieku, kuźnia i stajnie. Całość jest otoczona parkiem krajobrazowym o powierzchni 2,10 hektara, założonym w drugiej połowie XIX wieku. W 1910 majątek został przejęty przez skarb państwa pruskiego. W 1945 roku w pałac został ograbiony przez żołnierzy sowieckich, wracających z frontu. Po wojnie w pałacu mieściła się szkoła zbiorcza klas V-VII. Szkołę zamknięto w 1981 roku. Pałac niszczał do 1996 roku. Później został gruntownie wyremontowany. Obecnie pałac i przylegający sześciohektarowy park służą za Ośrodek Apifitoterapii – ośrodek, w którym leczy się określone schorzenia za pomocą produktów pszczelich i wyciągów z ziół. W ośrodku jest baza noclegowa, gabinet odnowy biologicznej, szeroka oferta dla turystów i sportowców. Znakiem firmowym „Apiherby” jest „Miodówka witosławska” oraz „Miód witosławski”. Witosław jest położony 14 km na północny-wschód od Leszna, 2 km na północ od drogi nr 432 do Jerki. W lewo należy skręcić w miejscowości Wojnowice.", "url": "http://zamki.rotmanka.com/portfolio/witoslaw-eklektyczny-palac-opitzow/", "category": "wielkopolskie", "sub_category": "Napoje (alkoholowe i bezalkoholowe)", "phrase": "Miodówka witosławska"}