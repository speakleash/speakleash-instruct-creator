{"meta_description": "Stowarzyszenie Rzeźników i Wędliniarzy Rzeczypospolitej Polskiej", "title": "Stowarzyszenie Rzeźników i Wędliniarzy Rzeczypospolitej Polskiej - Stawiamy na polskie kiełbasy", "content": "Mamy wspaniałe tradycyjne produkty, ale nie wszyscy konsumenci wiedzą o ich istnieniu. Dużo mówi się o zagranicznej szynce szwarcwaldzkiej, parmeńskiej czy serrano, a niewielu wie o Szynce Dylewskiej, Kiełbasie Bydgoskiej czy Markowskiej. To produkty z piękną historią, które powinny być znane i doceniane - podkreślał Tomasz Parzybut, prezes zarządu Stowarzyszenia Rzeźników i Wędliniarzy RP w rozmowie z Adamem Tubilewiczem z Portalu Spożywczego. Głównym celem SRW RP za kadencji prezesa Parzybuta będzie promowanie produktów wysokojakościowych: – „Chciałbym, żeby jak najwięcej z nich otrzymało europejski znak jakości, w szczególności Chronione Oznaczenie Geograficzne lub Gwarantowana Tradycyjna Specjalność. To niezagospodarowana nisza (…). Dlatego w 2024 roku złożymy wniosek do Komisji Europejskiej o Chronione Oznaczenie Geograficzne dla Kiełbasy Bydgoskiej. Będziemy stawiać także na promocję produktów z Podkarpacia i Wielkopolski”. Prezes SRW RP uważa, że w promocji lokalnych produktów wędliniarskich dużą rolę powinny odgrywać samorządy. Stąd już 17 kwietnia wizyta w Starostwie Powiatowym w Rawiczu, gdzie odbędzie się spotkanie z samorządowcami i producentami wędlin. W planach Stowarzyszenia i jego członków z Wielkopolski jest wypromowanie znakomitych Kiełbasek Rawickich. - „Widzimy ogromną rolę urzędów marszałkowskich i wojewódzkich, które powinny robić wszystko żeby tego typu produkt był znakiem firmowym i wizytówką danego regionu – mówi Tomasz Parzybut. - Gdy wojewoda jedzie na przykład do Włoch, to powinien zabierać ze sobą regionalną kiełbasę (…) Nie jest też tak, że dostajemy znak i nagle, jak za dotknięciem czarodziejskiej różdżki, nasz produkt stanie się znany. Za tym idą lata pracy, praktyk i działań. Produkty ze „słońcem” ChOG są rozpoznawalne przez turystów z Zachodu, dlatego licząc na turystów z całej Europy dużo łatwiej wypromować nam dany produkt z tym oznaczeniem”. Przypomnijmy, że Kiełbasa Bydgoska jest już na finiszu działań, które powinny zakończyć się przyznaniem Chronionego Oznaczenia Geograficznego. Jak wspominaliśmy, kolejnym produktem mogą być Kiełbaski Rawickie z Wielkopolski, a także Kiełbasianka (kiełbasa w słoiku z galaretką) z Podkarpacia.", "url": "http://www.srw.org.pl/aktualnosci/stawiamy-na-polskie-kielbasy", "category": "wielkopolskie", "sub_category": "Mięso świeże oraz produkty mięsne", "phrase": "Kiełbaski rawickie"}