{"meta_description": "", "title": "Kuchnia Powiśla", "content": "27 czerwca o 18:00 w holu głównym biblioteki odbędzie się spotkanie autorskie z Krystianem Zdziennickim, poświęcone jego najnowszej publikacji pt. „Tradycyjna kuchnia Powiśla”. Urozmaiceniem będzie degustacja potraw kulinarnych z przepisów mieszkanek Gminy Kwidzyn. Bogata historia Powiśla wpłynęła na różnorodność serwowanych dań na stołach mieszkańców zamieszkujących ten region. Tradycyjna kuchnia Powiśla to publikacja ukazująca nie tylko kulinaria serwowane przez mieszkańców Powiśla przed 1945 rokiem, ale również w okresie powojennym. Warto podkreślić, że jedną z osób kultywujących tradycje kulinarne regionu w okresie PRL-u była autochtonka Irena Szturo, która prowadziła liczne warsztaty kulinarne na terenie powiatu sztumskiego. „Nowi” mieszkańcy z sukcesem adaptowali do kuchni tego regionu przepisy przywiezione z terenów, z których wywodziły się ich rodziny. Jednocześnie też czerpali z powiślańskich upodobań smakowych i doświadczeń gospodyń domowych mieszkających tu wcześniej. Książka ta powstała dzięki mieszkańcom, którzy podzielili się przepisami kulinarnymi skrywanymi w domowych zeszytach. Należy zauważyć, że receptury te bardzo często dostosowane są do produktów, które w łatwy sposób można było pozyskać w regionie. Warto też dodać, że szereg potraw z terenu Powiśla znalazło się na liście produktów tradycyjnych Ministerstwa Rolnictwa i Rozwoju Wsi. Są to związane z powiatami sztumskim i kwidzyńskim następujące lokalne smakołyki: buraczki pruskie, jabłko czernińskie, powidła śliwkowe z Doliny Dolnej Wisły, powiślańska śliwka w occie, nebrowianka, czy psiocha z Dolnego Powiśla, kiełbasa z Piekła, marcepanowe serduszka z Piekła.", "url": "https://kwidzyn.pl/kuchnia-powisla-37873/", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłko czernińskie"}