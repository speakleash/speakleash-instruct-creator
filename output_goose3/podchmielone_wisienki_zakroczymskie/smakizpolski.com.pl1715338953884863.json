{"meta_description": "Owoce wiśni cechuje wysoka zawartość witaminy A, kwasu jabłkowego, cytrynowego, manganu i jodu. Obie te odmiany są powszechnie wykorzystywane do wytwarzania różnego rodzaju przetworów. Produkt znany jest w okolicach Zakroczymia od ponad 30 lat.", "title": "Podchmielone wisienki zakroczymskie", "content": "W Polsce owoce wiśni występują głównie w dwóch podstawowych odmianach: szklanka – wczesna o cierpkim, kwaskowatym smaku, a także łutówka – późna, soczysta, ciemnoczerwona, delikatna i słodka. Owoce wiśni cechuje wysoka zawartość witaminy A, kwasu jabłkowego, cytrynowego, manganu i jodu. Obie te odmiany są powszechnie wykorzystywane do wytwarzania różnego rodzaju przetworów. Produkt znany jest w okolicach Zakroczymia od ponad 30 lat. Do rozpowszechnienia produktu przyczyniły się kobiety biorące udział w kursach gotowania i pieczenia organizowanych w latach sześćdziesiątych i siedemdziesiątych XX wieku przez zakroczymskie Koło Gospodyń Wiejskich. Pierwsza nazwa produktu to „pestkówka”, potem gdy dowiedziano się, że fermentujące wiśnie z pestkami wydzielają kwas pruski, jego receptura uległa zmianie (zaczęto drylować wiśnie), skutkiem czego zmieniony rodzaj tego produktu nie doczekał się jednolitej nazwy. Produkt uzyskuje się w oparciu o jednolitą recepturę przekazywaną z pokolenia na pokolenie. Podstawowy składnik do podchmielonych wisienek zakorczymskich uzyskuje się podczas robienia konfitur wiśniowych. Nie jest wyraźnie określona proporcja między wiśniami a ilością spirytusu. Ten ostatni dodawany był zależnie od upodobań. Ponieważ wiśnie używano przede wszystkim jako dodatek lub przybranie do tortów i ciast, nie mogły one zawierać zbyt wiele alkoholu. Podstawowymi składnikami produktu są cukier, spirytus oraz pochodzące z przydomowych sadów bądź kupowane na targu wiśnie. Wiśnia po drylowaniu świeża lub mrożona zostaje zasypana cukrem i wstawiona do chłodni o temperaturze +3 lub +5 stopni Celsjusza. Następnie po upływie tygodnia sok zostaje zlany i połowa soku wraz z wiśnią i pozostałą ilością cukru zostaje zagotowana. Po ostygnięciu do temperatury +70 stopni Celsjusza wiśnia z syropem przekładana jest do wiader i umieszczana w chłodnym miejscu, na przykład w piwnicy na okres około dwóch tygodni. Wiśnia w tym czasie nabiera jędrności. Po tym czasie około 40% syropu jest zlewane. Do wiśni i pozostałej ilości soku dolewany jest spirytus w ilości około 20% w stosunku do wagi wiśni z syropem. Po upływie 30 dni wiśnia jest przepakowana do różnych pojemników, na przykład słoików lub wiader i nadaje się do spożycia. Produkt ten jest ważnym domowym przysmakiem i stanowi ważny dodatek do deserów.", "url": "https://www.smakizpolski.com.pl/podchmielone-wisienki-zakroczymskie/", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Podchmielone wisienki zakroczymskie"}