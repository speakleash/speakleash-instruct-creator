{"meta_description": "", "title": "Fileciki karpiowe w zalewie pomidorowej", "content": "Fileciki karpiowe w zalewie pomidorowej - produkty pakowane są w szklane słoiki o pojemności 235 g lub 500 g. Słoiki są małej objętości, założeniem firmy było aby ten produkt był traktowany jak „produkt na raz – rybka na raz”. Mała objętość słoika sprawia, że produkt można zabrać do pracy na małą przekąskę, śniadanie. Produkt pasteryzowany, nie zawierający konserwantów. Produkt ściśle związany z gospodarką rybacką terenu Doliny Karpia. Surowiec do produkcji pochodzi od lokalnych gospodarstw rybackich. Produkt zrobiony na bazie receptury „fileciki karpiowe w pomidorach” - produkt wpisany na listę produktów tradycyjnych województwa małopolskiego. Fileciki karpiowe w zalewie pomidorowej, to wąskie filety, o nieregularnych krawędziach. Usmażone w panierce z mąki na głębokim tłuszczu, o przekroju uwidaczniającym pomiędzy warstwami panierki białe mięso ryby, zalane zalewą octową z przecierem pomidorowym. Fileciki umieszczone w słoiczku, zostają doprawione liściem laurowym, gorczycą, zielem angielskim, przykryte świeżo skrojoną cebulą. Głównym surowcem przetworów rybnych firmy jest karp z terenu Doliny Karpia. Jest to produkt niszowy, coraz częściej spotykany na rynku krajowym. Produkt wytwarzany jest w oparciu o tradycyjne stare receptury. Produkty są wpisane na listę produktów tradycyjnych województwa małopolskiego. Produkty wykonywane są metodą domową tak jak to robili nasi dziadkowie. Ryby usmażone w panierce z mąki, zalane zalewą pomidorową. Do produktu dodawana jest świeża cebula krojona w talarki oraz przyprawy. Ostatnim procesem produkcji jest pasteryzacja produktu. Fileciki karpiowe w pomidorach to potrawa znana i chętnie przyrządzana na terenie Doliny Karpia od ponad 40 lat. Określone pochodzenie ryb jest warunkiem koniecznym, aby przygotować potrawę charakteryzującą się świeżym i delikatnym mięsem, zachowującym po usmażeniu i umieszczeniu w zalewie stałą i zwartą konsystencję. Dolina Karpia już od średniowiecza słynie z połowu ryb – specjalizuje się w hodowli karpia o niepowtarzalnych walorach smakowych, a także z czystego powietrza oraz unikatowej fauny i flory. Korzystne warunki przyrodnicze, szerokie, podmokłe doliny Wisły i Skawy pozostawiające w wyniku zmiany swego biegu liczne starorzecza sprzyjały celowej, ukierunkowanej na hodowlę ryb polityce poszczególnych właścicieli czy pełnomocników dóbr Księstwa Oświęcimsko-Zatorskiego. Jego mieszkańcy, od XVI wieku aż do okresu przedrozbiorowego, mieli obowiązek utrzymywania stawów rybnych. Dzięki temu do dnia dzisiejszego przetrwał karp oświęcimski i zatorski. Prowadzona na tych terenach specjalistyczna gospodarka stawowa, polegająca na wykorzystaniu kilku typów stawów o różnej powierzchni, głębokości i funkcji, zapewnia odpowiednie warunki rozwoju poszczególnym rocznikom karpia. Przenoszone (przesadzane) po osiągnięciu odpowiedniego wieku, z jednego stawu do drugiego, są odpowiednio żywione pokarmem naturalnym znajdującym się w stawach oraz paszami zbożowymi bez żadnych dodatków wpływających na wzrost czy wagę. Dzięki bogactwu świeżej ryby mieszkańcy przygotowują na ich bazie przeróżne potrawy, m.in. fileciki karpiowe w pomidorach. Jak podkreślają: „waga karpia nie powinna przekraczać 1,5 kg. Taki o większej wadze jest już za tłusty, ma też twardsze ości”. Drugi składnik to przecier pomidorowy, który wzmacnia zarówno smak, jak i aromat potrawy: „Fileciki karpiowe w pomidorach mają pachnieć pomidorem. Należy jednak uwzględnić indywidualne smaki osób przygotowujących fileciki karpiowe w pomidorach. Niektórzy lubią je zjeść na kwaśno, inni wolą smak łagodny. To powoduje, że ani ilość octu, ani wody i przypraw, w tym cukru nigdy nie są jednakowe. Nigdy jednakowe też nie były” (Wywiad przeprowadzony z mieszkańcami Zatora). Wyjątkowy smak oraz charakterystyczny aromat filecików karpiowych w pomidorach sprawiają, że są one prawdziwym przysmakiem, potrawą popularną i bardzo często przygotowywaną na różne okazje.", "url": "http://dolinakarpia.org/775-dolinakarpiaorg-fileciki-karpiowe-w-zalewie-pomidorowej", "category": "małopolskie", "sub_category": "Mięso świeże oraz produkty mięsne", "phrase": "Fileciki karpiowe w pomidorach"}