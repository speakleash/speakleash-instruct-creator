{"meta_description": "Produkt wpisany na listę produktów tradycyjnych w dniu 2016-10-14\nW kategorii Produkty rybołówstwa\nW województwie woj. małopolskim", "title": "Fileciki karpiowe w pomidorach - - Portal Gov.pl", "content": "Filety z karpia pokryte w całości panierką w zalewie pomidorowej. Filety z karpia podłużne, wąskie, grube kawałki o nieregularnych krawędziach w zalewie. Filety z karpia: średnia długość od 5 cm do 7 cm, szerokość od 2 cm do 4 cm. Filety z karpia o konsystencji stałej, zwartej, mięso miękkie i delikatne. Zalewa o konsystencji płynnej. Fileciki karpiowe w pomidorach charakteryzują się lekko tłustym, kwaśno-słodkim smakiem, z wyczuwalnym aromatem pomidorów i przysmażonej cebulki. Fileciki karpiowe w pomidorach to potrawa znana i chętnie przyrządzana na terenie Doliny Karpia od ponad 40 lat. Określone pochodzenie ryb jest warunkiem koniecznym, aby przygotować potrawę charakteryzującą się świeżym i delikatnym mięsem, zachowującym po usmażeniu i umieszczeniu w zalewie stałą i zwartą konsystencję. Dolina Karpia już od średniowiecza słynie z połowu ryb – specjalizuje się w hodowli karpia o niepowtarzalnych walorach smakowych, a także z czystego powietrza oraz unikatowej fauny i flory. Korzystne warunki przyrodnicze, szerokie, podmokłe doliny Wisły i Skawy pozostawiające w wyniku zmiany swego biegu liczne starorzecza sprzyjały celowej, ukierunkowanej na hodowlę ryb polityce poszczególnych właścicieli czy pełnomocników dóbr Księstwa Oświęcimsko-Zatorskiego. Jego mieszkańcy, od XVI wieku aż do okresu przedrozbiorowego, mieli obowiązek utrzymywania stawów rybnych. Dzięki temu do dnia dzisiejszego przetrwał karp oświęcimski i zatorski. Prowadzona na tych terenach specjalistyczna gospodarka stawowa, polegająca na wykorzystaniu kilku typów stawów o różnej powierzchni, głębokości i funkcji, zapewnia odpowiednie warunki rozwoju poszczególnym rocznikom karpia. Przenoszone (przesadzane) po osiągnięciu odpowiedniego wieku, z jednego stawu do drugiego, są odpowiednio żywione pokarmem naturalnym znajdującym się w stawach oraz paszami zbożowymi bez żadnych dodatków wpływających na wzrost czy wagę. Dzięki bogactwu świeżej ryby mieszkańcy przygotowują na ich bazie przeróżne potrawy, m.in. fileciki karpiowe w pomidorach. Jak podkreślają: „waga karpia nie powinna przekraczać 1,5 kg. Taki o większej wadze jest już za tłusty, ma też twardsze ości”. Drugi składnik to przecier pomidorowy, który wzmacnia zarówno smak, jak i aromat potrawy: „Fileciki karpiowe w pomidorach mają pachnieć pomidorem. Należy jednak uwzględnić indywidualne smaki osób przygotowujących fileciki karpiowe w pomidorach. Niektórzy lubią je zjeść na kwaśno, inni wolą smak łagodny. To powoduje, że ani ilość octu, ani wody i przypraw, w tym cukru nigdy nie są jednakowe. Nigdy jednakowe też nie były” (Wywiad przeprowadzony z mieszkańcami Zatora). Wyjątkowy smak oraz charakterystyczny aromat filecików karpiowych w pomidorach sprawiają, że są one prawdziwym przysmakiem, potrawą popularną i bardzo często przygotowywaną na różne okazje.", "url": "https://www.gov.pl/web/rolnictwo/fileciki-karpiowe-w-pomidorach", "category": "małopolskie", "sub_category": "Mięso świeże oraz produkty mięsne", "phrase": "Fileciki karpiowe w pomidorach"}