{"meta_description": "", "title": "Chleb “Wygnanowski”", "content": "Chleb Żytni “Wygnanowski” to przedmiot naszej szczególnej dumy. Jego receptura powstała dzięki przeniesieniu tradycyjnych metod prowadzenia naturalnego kwasu żytniego i wypieku chleba do piekarni prowadzącej regularną produkcję. W ten sposób pani Barbara Krzyszczak dokonała rzeczy prawie niemożliwej – przeniosła smak i zapach chleba zapamiętanego z czasów dzieciństwa i młodości w rodzinnych Wygnanowicach do produktu, który codziennie trafia do setek, a nawet tysięcy klientów. A motyw graficzny zawierający stary młyn wodny w Wygnanowicach trafił na etykietę chleba “Wygnanowskiego”… Podstawowe składniki tego niezwykłego chleba to … cierpliwość, czas i sumienna praca praca naszych piekarzy. Resztę stanowi mąka żytnia, woda i odrobina soli – ale to akurat można znaleźć w każdej dobrej piekarni 🙂 Niezwykłe walory Chleba “Wygnanowskiego” zostały docenione od samego początku przez klientów oraz ekspertów. W 2010 roku Chleb “Wygnanowski” został wpisany na Listę Produktów Tradycyjnych Ministerstwa Rolnictwa i Rozwoju Wsi. W 2014 roku Chleb Żytni “Wygnanowski” otrzymał krajowy certyfikat “Jakość i Tradycja” oraz międzynarodowy certyfikat BIO – Produkt Rolnictwa Ekologicznego UE (produkcja ekologiczna odbywa się raz w tygodniu lub na specjalne zamówienie). W jednym zdaniu niezwykłość Chleba “Wygnanowskiego” można podsumować jako “wyjątkowe połączenie wspaniałego smaku ze zdrowiem”. Swoje właściwości Chleb “Wyganowski” zawdzięcza pieczołowicie pilnowanemu, czasochłonnemu procesowi 5-stopniowego prowadzenia kwasu i ciasta, wyłącznie z mąki żytniej 720. Ma ona naturalne właściwości zakwaszające, które pozwalają na wzrost ciasta bez udziału drożdży – wzrost ciasta jest oparty na fermentacji bakterii wytwarzających kwas mlekowy. Dzięki czemu nasz chleb, zarówno świeżo po upieczeniu, jak i w kilka dni później, nie powoduje podrażnienia układu pokarmowego. Mąka żytnia ma ponadto sporą zawartość błonnika, białka i cennych mikroelementów, a dzięki długotrwałemu, naturalnemu procesowi ukwaszania, większość cennych substancji odżywczych zostaje zostaje zachowana pomimo wypieku w wysokiej temperaturze. Rzecz równie istotna, węglowodany zawarte w żytnim pieczywie są uwalniane w procesie trawienia stopniowo, nie powodując “skokowego” zasilenia organizmu w cukier – Chleb “Wygnanowski” ma stosunkowo niski indeks glikemiczny. Za sprawą unikalnej mikroflory bakteryjnej występującej w zakwasie, z którego wyprowadzamy nasz chleb, jego zapach i smak jest niepowtarzalny, a każdy bochen utrzymuje świeżość przez wiele dni.", "url": "https://piekarniapola.pl/oferta/nasze-specjaly/chleb-wygnanowski/", "category": "lubelskie", "sub_category": "Wyroby piekarnicze i cukiernicze", "phrase": "Chleb żytni wygnanowski"}