{"meta_description": "Fitka kazimierska - jak przyrządzić tę zupę? Jakie produkty i składniki będą potrzebne do jej zrobienia? Poznaj historię jej nazewnictwa.", "title": "Fitka kazimierska", "content": "Fitka kazimierska to zupa na wywarze mięsnym z ziemniakami i warzywami, z dodatkiem kaszy jęczmiennej, zagęszczana zasmażką i zabielana śmietaną. Jak podaje ks. Władysław Siarkowski (Materiały do etnografii ludu polskiego z okolic Pińczowa), zupę tę różnie nazywano (w zależności od regionu). W kieleckim i pińczowskim – „bieda”, w krakowskim – „fiutka”. Natomiast na terenie powiatu kazimierskiego mówiło się na nią „dziod”, „dziadowsko spółka”, „pitucha”. Jednak najbardziej przyjęła się nazwa fitka i była gotowana niemal we wszystkich domostwach. Produkty do jej przyrządzenia były właściwie szeroko dostępne i tanie, a sama zupa smaczna i sycąca. Wszystkie surowce wchodzące w skład fitki były dostępne w każdym gospodarstwie. W biedniejszych domach oraz na Popielec kobiety przygotowywały podobną zupę, ale w nieco skromniejszej wersji. Tj. z dodatkiem klusków drobionych i zabielaną mlekiem. Jak już wspomnieliśmy, wszystkie produkty potrzebne do przyrządzenia zupy są łatwo dostępne. Najpierw kawałek mięsa drobiowego / wieprzowego wypłukać i włożyć do gotującej się wody (około 5 l). Następnie dodać liść laurowy, 2 ziarenka ziela angielskiego oraz sól i pieprz do smaku. Po ugotowaniu mięso wyjąć, a do wywaru włożyć obrane ziemniaki, pokrojone w kostkę (około 1/3 objętości wywaru). Do zupy dodać pokrojone w kostkę lub starte na tarce marchewkę i pietruszkę, drobno posiekany ząbek czosnku, zieleninę i usmażoną na tłuszczu cebulę. Po 15 minutach do zupy wsypać grubą kaszę jęczmienną, a następnie zagęścić zasmażką. Fitkę podaje się w głębokim talerzu. Wg preferencji, można ją jeść z dodatkiem pieczywa.", "url": "https://swietokrzyskie.org.pl/fitka-kazimierska/", "category": "małopolskie", "sub_category": "Gotowe dania i potrawy", "phrase": "Fitka z Lelowic"}