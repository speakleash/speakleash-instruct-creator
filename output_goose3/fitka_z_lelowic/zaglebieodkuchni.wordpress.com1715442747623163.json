{"meta_description": "Fitka! Zupa z włoszczyzny, wody i ziemniaków. W Zagłębiu Dąbrowskim znana niemalże jak zalewajka. Niektórzy nazywają tę zupę „przeglądem lodówki”, bo lądują w niej dowolne składniki dobrane przez domowników. Czy zupa z wody i warzyw może być wyśmienita? Oczywiście, że tak ;) Jeżeli nie wierzycie, to zobaczcie jak wygląda i oczywiście ugotujcie! Misz masz w…", "title": "Fitka!", "content": "Fitka! Zupa z włoszczyzny, wody i ziemniaków. W Zagłębiu Dąbrowskim znana niemalże jak zalewajka. Niektórzy nazywają tę zupę „przeglądem lodówki”, bo lądują w niej dowolne składniki dobrane przez domowników. Czy zupa z wody i warzyw może być wyśmienita? Oczywiście, że tak 😉 Jeżeli nie wierzycie, to zobaczcie jak wygląda i oczywiście ugotujcie! Marchewka, pietruszka, seler, a może por? Warzywa… To one tworzą tą pyszną zupę. Niby ugotowane w wodzie, dobrze doprawione, a smakują wyśmienicie. Zupa ta ma tyle możliwości ile mamy pomysłów, ale jedno jest pewne – jest delikatna, aromatyczna i do tego wygląda rewelacyjnie. Środek tygodnia, chłodnawo za oknem. Kiedy wracaliśmy ze szkoły, nic innego Nas nie interesowało jak ciepły obiad. Mama często gęsto przyrządzała magiczną zupę z warzyw. Tak Fitka, na stałe gościła w Naszym menu, i nadal w nim jest. Dużo marchewki, pietruszka, seler oraz ziemniaki. Lekko pikantna z aromatem świeżo posiekanej pietruszki. Czego chcieć więcej? Niegdyś zupa ta składała się z włoszczyzny i wody. Okazjonalnie zarzucano ją ugotowaną osobno kapustą kiszoną. Wtedy stanowiła treściwy posiłek w chłodne dni. Dziś wizja tej zupy zmieniła się, choć teoretycznie powinna być na jarskim wywarze, to wyobraźnia i dostępność produktów łatwiejsza niż kiedyś pozwala uwolnić fantazje kulinarne. Dzisiejsza fitka ma wiele odmian i składników, z kurczakiem, królikiem, na ostro z kuminem czy też z grzybami, ale czy nadal pozostaje klasyczną fitką z Zagłębia? My postanowiliśmy odtworzyć klasykę. Przy tej zupie nie kombinowaliśmy, nic nie zmienialiśmy. Chcemy pokazać jak powinna wyglądać fitka z Naszego dzieciństwa, taką jaką pamiętamy. Prostą, klasyczną, z dużą ilością marchewki i świeżej pietruszki. Jest pysznie! Spróbujcie koniecznie! Ziemniaki oraz warzywa obieramy, dokładnie myjemy i kroimy w kostkę. Wrzucamy wszystko do garnka i zalewamy wodą. Dodajemy liść laurowy i ziele angielskie. Cebulę opiekamy na gazie i dodajemy do wywaru. Całość gotujemy do miękkości warzyw. Doprawiamy solą i pieprzem. Fitkę najlepiej podawać posypaną świeża posiekaną pietruszką. Można też wzbogacić ją ugotowaną kiszoną kapustą.", "url": "https://zaglebieodkuchni.wordpress.com/2017/10/06/fitka/", "category": "małopolskie", "sub_category": "Gotowe dania i potrawy", "phrase": "Fitka z Lelowic"}