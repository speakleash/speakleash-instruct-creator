{"meta_description": "W dobie zainteresowania zdrową żywnością warto też wrócić do tradycyjnych, starych produktów a jednym z nich jest ocet jabłkowy.", "title": "Ocet jabłkowy z jabłek przemysłowych - czy może być z tego pieniądz?", "content": "Ocet jabłkowy z jabłek przemysłowych – czy może być z tego pieniądz? Obecnie jabłka przemysłowe przetwarzane są na wiele sposobów, m.in. na poszukiwany obecnie na światowych rynkach koncentrat jabłkowy. Wielu producentów i przetwórców opracowuje i wytwarza nowe produkty spożywcze, w szczególności żywność funkcjonalną. Ale w dobie zainteresowania zdrową żywnością warto też wrócić do tradycyjnych, starych produktów. Jednym z nich jest ocet jabłkowy. Ocet jabłkowy to doskonały sposób by zagospodarować jabłka przemysłowe i stworzyć z nich produkt o dużej wartości dodanej. A obecnie wiele osób chętnie sięga po ten towar nie tylko ze względu na jego walory smakowe ale także… zdrowotne. Jego właściwości pozwalają go umieścić na liście produktów dietetycznych o działaniu prozdrowotnym. Ocet jabłkowy jest produktem bogatym w związki działające korzystnie na zdrowie człowieka. Jest on źródłem aminokwasów, pektyn, licznych witamim, enzymów oraz związków polifenolowych, takich jak kwas chlorogenowy czy kawowy a także składników mineralnych. Jest on nisko kaloryczny, pobudza trawienie oraz ma działanie antybakteryjne i antyseptyczne. Ocet jabłkowy to nie tylko wartościowy dodatek w kuchni, ale też wykorzystywany jako środek wspomagający odchudzanie czy preparat kosmetyczny. Jest on wytwarzany w wyniku fermentacji alkoholowej a następnie utlenienia powstałego produktu. W zależności od regionu produkcji do jego wytwarzania używane są jabłka przemysłowe kwaśne lub słodkie a także oba typy jednocześnie. Fermentacji poddaje się zazwyczaj wyciśnięty sok jabłkowy, który w tradycyjnych technikach umieszcza się w otwartych naczyniach. Nierzadko do soku dodaje się np. miodu, który nadaje finalnemu produktowi indywidualnego charakteru. Ocet jabłkowy wytwarzano i stosowano od wielu lat, co przyczyniło się do powstania tradycyjnych technik jego wytwarzania. A w poszczególnych regionach różniły się one na tyle, że wytworzony produkt wygląda inaczej w zależności od miejsca pochodzenia. Dało to podstawę do wpisania jednego z takich octów na listę polskich produktów tradycyjnych. Przykładem takiego produktu tradycyjnego jest ocet jabłkowy bełżecki czy ocet jabłkowo-miodowy z województwa lubuskiego. Także w innych krajach ocet z jabłek stał się sposobem na rozszerzenie oferty wyrobów z jabłek. Dla przykładu włoski producent Leni’s oferuje ekologiczny ocet wytworzony z ekologicznych jabłek pochodzących z górskich sadów z okolic Trentino. Reklamowany jako doskonały dodatek w kuchni oraz środek wspomagający detoksykację organizmu. Sprzedaje się go w sugerowanej cenie 2,99 euro za półlitrową butelkę. Z kolei włoski ocet „L’aceto di mele invecchiato in barrique Due Vittorie” z jabłek odmiany Marlene powstaje z cydru fermentowanego w dębowych beczkach. Wyjątkowe surowce i charakter produkcji powoduje, że ten ocet jest już produktem premium oferowanym na włoskim rynku również po 2,99 euro ale za… 250 ml. Ten ocet dostępny jest też w Polsce w cenie około 40 zł za butelkę 500 ml. Reasumując, ocet jabłkowy może przyczynić się do dywersyfikacji sposobów zagospodarowania jabłka przemysłowe. Ten wartościowy produkt jednak wymaga odpowiedniej akcji promocyjnej, która uświadomiłaby konsumentom jego zalety. Ale jak widać, mamy kolejną możliwość zagospodarowania jabłek przemysłowych i stworzenia z nich asortymentu eksponowanego w małym handlu detalicznym rolnym. Asortymentu, może niszowego, za duże pieniądze.", "url": "https://www.agrofakt.pl/ocet-jablkowy-z-jablek-przemyslowych-czy-moze-byc-z-tego-pieniadz/", "category": "lubelskie", "sub_category": "Inne produkty", "phrase": "Ocet jabłkowy bełżecki"}