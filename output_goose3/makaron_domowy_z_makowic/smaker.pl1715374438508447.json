{"meta_description": "Czy istnieje coś lepszego od domowego rosołu – najlepiej zrobionego przez babcię? Oczywiście, rosół z domowym makaronem! Nic nie jest w stanie przebić", "title": "Jak zrobić domowy makaron? Nasze babcie stosowały te zasady", "content": "Z tego artykułu dowiesz się: • Jak zrobić makaron jak u babci? (przepisy) Jak zrobić idealny domowy makaron do rosołu? To niezwykle proste, choć wymaga odrobiny pracy. Skoro już podjęliście się tego wyzwania, nie warto na tym poprzestawać. Przygotujcie domowy makaron na każdą okazję. Naprawdę będzie dużo lepszy od tego, który znajdziecie na półkach sklepowych. Sprawdź także: 15 pomysłów na makaron z kurczakiem To nie tajemnica. Konieczne jest jednak kilka składników, które sprawią, że makaron będzie jędrny i idealny do gotowania. Jaka mąka będzie dobra do makaronu? Makaron robi się głównie z mąki pszennej, gdyż to właśnie ona jest najłatwiejsza do obróbki. Obecnie w sklepach można jednak otrzymać mąkę z pszenicy durum, a zatem taką, z jakiej wyrabia się makarony dostępne w sklepach. Jeśli jednak sięgacie po zwykłą mąkę, powinna ona być typu 00, a zatem z dużą zawartością glutenu, który sprawi, że makaron będzie sprężysty. Aby przygotować domowy makaron, konieczne będą także dobre jajka. Najlepiej sprawdzą się te z zaufanego źródła, ekologiczne, o pięknych żółtkach w intensywnym kolorze. To sprawi, że makaron będzie wyglądać bardzo apetycznie. Co dodać do ciasta na makaron domowy? Jeszcze tylko odrobinę soli – dosłownie szczyptę – i niewielką ilość oliwy. Bez niej nie będzie makaronu. Jednak jeśli chcecie, by makaron był trochę inny, niż ten klasyczny, babciny, możecie dodać do niego na przykład przyprawy. Do sosów świetnie sprawdzi się makaron z dodatkiem bazylii. Będzie naprawdę przepyszny. Wiecie już, jakie składniki będą potrzebne do przygotowania pasty. Teraz czas zdradzić, jak zrobić makaron domowy – krok po kroku. To naprawdę proste. Wystarczy dobre ciasto. Zacznijmy od mąki. Przygotujcie 300 gramów mąki pszennej, najlepiej typu 00. Przesiejcie ją do miski, by mieć pewność, że jest czysta. Niektórzy mąkę przekładają na stolnicę, na której później ugniatają ciasto makaronowe. Nie jest to jednak konieczne – możecie ugniatać ciasto w misce, ręcznie lub za pomocą miksera. W mące zróbcie zagłębienie i wrzućcie do niego dwa jajka i trzy żółtka. Dzięki temu makaron będzie miał piękny kolor. Całość doprawcie szczyptą soli. Teraz dodajcie łyżkę oliwy. Możecie zastąpić ją olejem, jednak oliwa sprawdzi się lepiej. Poza tym jest zdrowsza. Ciasto zagniatajcie do środka – pomaga to w wyrobieniu glutenu, który jest odpowiedzialny za sprężystość makaronu. Ugniatajcie tak długo, aż ciasto będzie jednolite i zacznie dobrze odchodzić od dłoni. Teraz utwórzcie z niego kulkę i owińcie folią spożywczą. Ciasto powinno chłodzić się przez godzinę w lodówce. Po schłodzeniu przyjdzie czas na to, by zacząć je wałkować. To zależy od tego, czy posiadacie maszynkę, czy też wszystko robicie ręcznie. Jeśli w domu macie maszynkę, rozdzielcie przygotowane i schłodzone wcześniej ciasto na cztery części i wałkujcie tak, by powstał z niego prostokąt. Taki kształt łatwo będzie wprowadzić do maszynki i przepuścić ciasto przez nią. To ona odpowiada za wygląd makaronu, gdyż umożliwia nam przygotowanie naprawdę cienkiej pasty. Jednak jeśli w domu nie macie maszynki do makaronu, nic straconego. Przygotujcie się jednak na więcej pracy. Ciasto w maszynce należy wałkować pięć, sześć razy. Robienie tego ręcznie wymaga dużego blatu i cierpliwości. Gdy ciasto zaczyna się wydłużać, możecie obciąć je na mniejsze kawałki i wtedy wałkować je dalej tak, by było coraz cieńsze. Po procesie wałkowania należy suszyć ciasto przez kilka minut z obu stron. Macie już prawie gotowy domowy makaron. Jak kroić ciasto, by stworzyć idealną pastę, w sam raz do sosów? Najlepiej zwinąć w luźny rulon przygotowane ciasto i kroić je na większe paski, takie jak tagliatelle. Jeśli chcecie stworzyć trochę cieńszy makaron, wystarczy pokroić cieniej ciasto. Możecie skorzystać też z maszynki do robienia makaronu. Pamiętajcie także, by po krojeniu makaron rozrzucić lekko i wymieszać go z mąką ze stolnicy. To sprawi, że nitki nie będą się sklejać. Dodatkowo ciasto w tym czasie się suszy, a dzięki temu będzie się lepiej gotować. To ostatnie kroki, by mieć gotowy, pyszny domowy makaron. Jak gotować go, by był idealnie jędrny? Przede wszystkim upewnijcie się, że jest wrzucany do gotującej się wody. Nie dodawajcie oleju – dobrze wysuszony makaron się nie zlepi. Potrzebna będzie jednak sól, która nada mu smak. Do wody dodajcie zatem łyżkę soli. Gdy zacznie się gotować, wrzućcie makaron i zmniejszcie ogień, by woda tylko delikatnie się gotowała. Dzięki temu nie wykipi. Po trzech minutach pasta jest już gotowa. Domowy makaron nie potrzebuje długiego gotowania. Jeśli chcecie, by był al dente, możecie wyłowić go po dwóch minutach. I to wszystko, macie gotowy domowy makaron! Jak przechowywać go, by cieszyć się nim jak najdłużej? Zacznijmy od przechowywania surowych jeszcze nitek. Możecie to zrobić bez problemu. Należy jednak pamiętać o wydłużeniu procesu suszenia. Pokrójcie makaron, rozrzućcie go delikatnie i pozwólcie mu odpocząć przez około godzinę. Po tym czasie możecie odłożyć go do miski lub woreczka i przełożyć do lodówki. Taki makaron musi jednak być ugotowany w ciągu dwóch dni. Pamiętajcie, że ma w sobie jajka. Jeśli chcecie ugotować go dopiero za jakiś czas, przełóżcie nitki do woreczka strunowego i zamroźcie. Możecie trzymać je w zamrażalniku przez miesiąc. Taki makaron będziemy gotować dłużej – około pięciu minut. Ugotowany makaron najlepiej zjeść od razu – jest taki pyszny! Można usmażyć go na maśle i zajadać na przykład z dodatkiem pieprzu lub wyrazistego sera, takiego jak parmezan. Tak proste dania są najlepsze. Domowy makaron będzie smakować świetnie również z sosami czy w towarzystwie warzyw. Oczywiście najbardziej znanym i klasycznym sposobem na wykorzystanie w kuchni domowego makaronu jest dodanie go do zupy, a w szczególności do rosołu. Wtedy smakuje najlepiej. Jeśli chcecie przygotować domowy makaron jak u babci, możecie skrócić trochę etap wałkowania ciasta. Nie każda babcia miała przecież na to czas i siły. Dlatego nierzadko domowe makarony były trochę grubsze, zupełnie jak kluseczki. Nadal jednak ich smaku nie da się przebić niczym innym! Domowy makaron to smak dzieciństwa – warto czasem do niego powrócić. Jeśli macie chęci i czas, koniecznie zróbcie makaron w swojej kuchni.", "url": "https://smaker.pl/informacje-jak-zrobic-domowy-makaron-nasze-babcie-stosowaly-te-zasady,1906495,a,.html", "category": "opolskie", "sub_category": "Inne produkty", "phrase": "Makaron domowy z Makowic"}