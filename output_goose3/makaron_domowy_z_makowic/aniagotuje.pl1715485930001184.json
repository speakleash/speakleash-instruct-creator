{"meta_description": "Super smaczna i prosta do zrobienia sałatka z tortellini. To najlepszy przepis na bardzo kolorową sałatkę, z dużą ilością warzyw i świetnym sosem. Sałatka tortellini jest pyszna na przyjęcia oraz na co dzień.", "title": "Sałatka z tortellini", "content": "Super pyszna i prosta do zrobienia sałatka z tortellini . Wystarczy ugotować pierożki i wymieszać je z warzywami oraz domowym sosem czosnkowym. Przepis jest sprawdzony i godny polecenia. Polecam ją na przyjęcia! Szklanka ma u mnie pojemność 250 ml.   Warzywa ważone były przed ewentualnym obraniem/przygotowaniem. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ nawet Twój jogurt lub majonez mogą mieć inną ilość kalorii niż te, których użyłam ja. Z podanej ilości składników otrzymasz ponad kilogram pysznej sałatki z tortellini. Sałatka z tortellini to jedna z sałatek, które powstały na życzenie moich Czytelników. Zdecydowałam się na lekki sos czosnkowy, mieszankę żółtego sera i szynki oraz dużo kolorowych i zdrowych warzyw. Wyszło rewelacyjnie! Zacznij od ugotowania pierożków tortellini. Szukaj w sklepie opakowania o pojemności 250 gramów. Ja użyłam pierożków serowych, ale możesz też śmiało sięgnąć po te z nadzieniem ze szpinaku, czy też grzybów i sera. W średniej wielkości garnku zagotuj 750 ml wody (3 szklanki). Do gotującej się wody wsyp płaską łyżeczkę soli a następnie całe opakowanie tortellini. Zamieszaj pierożki i przykryj garnek przykrywką. Gotuj je na małej mocy palnika przez tyle minut, ile zaleca producent na opakowaniu. Zazwyczaj jest to 14 minut. Po ugotowaniu przełóż pierożki na durszlak a następnie do miski. Po ugotowaniu otrzymasz ponad 500 gramów gotowych do zjedzenia pierożków. Odstaw tortellini, by przestygły. Porada: Możesz też sięgnąć po tortellini błyskawiczne czyli już ugotowane. Takie tortellini wystarczy zazwyczaj \"wrzucić\" na kilka minut do wrzątku. Potrzebujesz do 500 gramów produktu.  Już w trakcie gotowania pierożków zacznij szykować warzywa. Pomidorki umyj i przekrój na pół. Możesz też użyć zwykłych, dużych pomidorów. Latem polecam Ci pomidory malinowe. Z małej puszki odsącz kukurydzę. Zalewa nie będzie potrzebna do sałatki.Pół dużej papryki pokrój na małe kawałki. Pamiętaj o tym, by ją umyć i oczyścić z gniazda nasiennego i wszystkich pestek. Możesz użyć dowolnej papryki: zielonej, czerwonej, pomarańczowej, żółtej, czy białej. Najsłodsza jest zazwyczaj papryka czerwona. Dużego ogórka gruntowego, lub pół mniejszego ogórka \"węża\" umyj, obierz i pokrój w kostkę. Jeśli ogórek świeży jest duży i ma wodniste gniazdo nasienne, to wykrawam je i nie dodaję do sałatki. W sezonie polecam ogórki gruntowe. Tych młodych nie trzeba nawet obierać. Zimą zaś najlepsze będą ogórki typu węże.Ogórki koszone obierz ze skórki i odetnij końce. Je również pokrój w kostkę. Ogórki kiszone możesz też zstąpić ogórkami konserwowymi. Polecam jednak te kiszone, by w sałatce nie przeważały słodkie akcenty.Na małe kawałki pokrój 100 gramów żółtego sera w kostce lub w plasterkach (6 plasterków). Tak samo pokrój szynkę konserwową. Możesz też użyć dowolnej innej ulubionej szynki lub też gotowanego, czy pieczonego kurczaka.Sałatka tortellini idealnie smakuje z lekkim jogurtowym sosem czosnkowym. W miseczce wymieszaj razem: trzy łyżki jogurtu naturalnego, jedną łyżkę dobrego majonezu, dwa mniejsze ząbki czosnku przeciśnięte przez praskę, 2 łyżki soku z cytryny oraz pół płaskiej łyżeczki soli i sporą szczyptę pieprzu. Zobacz też mój uniwersalny przepis na sos czosnkowy Na koniec już najprzyjemniejsza czynność, czyli wymieszanie razem wszystkich składników sałatki.Ponieważ w składnikach nie ma cebuli oraz pora, to polecam posypać gotową sałatkę tortellini siekanym szczypiorkiem lub dodać więcej pieprzu. Aby objętościowo wyszło więcej sałatki oraz dla koloru i lekkości, można dodać karbowane liście sałaty, rukiew wodną lub roszponkę.", "url": "https://aniagotuje.pl/przepis/salatka-z-tortellini", "category": "opolskie", "sub_category": "Inne produkty", "phrase": "Makaron domowy z Makowic"}