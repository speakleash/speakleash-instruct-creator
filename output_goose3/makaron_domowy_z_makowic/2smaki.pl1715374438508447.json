{"meta_description": "Domowy makaron jest najlepszy! Świeży, miękki, elastyczny, delikatniejszy niż ten suszony ze sklepu. Do tej pory nie czułam potrzeby produkowania własnego makaronu, ale kilka dni temu okazało się, że byłoby super, gdybym potrafiła zrobić taki makaron na warsztatach kulinarnych. No i się zaczęło. Wykonałam pierwszą nieśmiałą próbę i baaardzo zdziwiłam się jak szybko i łatwo", "title": "Domowy makaron pełnoziarnisty", "content": "Domowy makaron jest najlepszy! Świeży, miękki, elastyczny, delikatniejszy niż ten suszony ze sklepu.  Do tej pory nie czułam potrzeby produkowania własnego makaronu, ale kilka dni temu okazało się, że byłoby super, gdybym potrafiła zrobić taki makaron na warsztatach kulinarnych. No i się zaczęło. Wykonałam pierwszą nieśmiałą próbę i baaardzo zdziwiłam się jak szybko i łatwo produkuje się domowy makaron! Wpadłam jak śliwka w kompot. Zrobiłam makaron na warsztatach „Bitwa smaków” podczas Blog Conference Poznań i zebrał mnóstwo pochwał. Jeśli chodzi o smak samego makaronu, to makaron pełnoziarnisty wymaga odpowiednich dodatków, aby powstało pyszne danie. Wkrótce napiszę relację z warsztatów i podam Wam z jakimi dodatkami zjedliśmy ten makaron. Niedługo podpowiem też bardzo prosty przepis na domowy makaron pełnoziarnisty ze szparagami. Zaglądajcie w najbliższych dniach! 🙂 Mąkę z wodą wymieszaj dokładnie, najlepiej w malakserze – miksując aż powstanie kulka ciasta. Następnie przez chwilę wyrabiaj ciasto rękami. Powinno być możliwie miękkie, a jednocześnie nie kleić się do rąk. Jeśli ciasto jest suche i twarde – dodaj odrobinę wody i ponownie wyrabiaj. Gdyby ciasto mocno kleiło się do rąk, dodaj trochę mąki. Ciasto podziel na 2 części i jedną odłóż, przykrytą ściereczką. Drugą cześć ciasta rozwałkuj, intensywnie podsypując mąką, aby nie przyklejało się do stolnicy i wałka. Kiedy placek osiągnie milimetr grubości, podsyp go dodatkową porcją mąki, aby ciasto nie skleiło się przy kolejnych krokach. Zwiń placek w rulon, a następnie pokrój w paski szerokości około pół centymetra lub takiej jaką potrzebujesz. Pokrojone paski od razu rozwijaj, aby się nie skleiły. Makaron rozłóż na stolnicy cienką warstwą i przykryj ściereczką. Podobnie postępuj z kolejną porcją ciasta. Do gotującej się wody dodaj łyżeczkę soli, a następnie wrzuć porcję makaronu. Ilość makaronu w garnku zależy od szerokości i głębokości garnka. Makaron powinien móc swobodnie w nim pływać. Po wrzuceniu makaronu od razu zamieszaj wodę, aby makaron nie przywarł do dna. Kiedy wypłynie na powierzchnię, gotuj jeszcze 2 minuty. Następnie wyjmij łyżką cedzakową na durszlak. Odcedzony makaron można nakładać na talerze lub wymieszać z sosem i dodatkami.", "url": "http://2smaki.pl/dania_glowne/dania_z_makaronem/domowy-makaron-pelnoziarnisty/", "category": "opolskie", "sub_category": "Inne produkty", "phrase": "Makaron domowy z Makowic"}