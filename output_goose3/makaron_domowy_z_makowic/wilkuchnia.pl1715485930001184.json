{"meta_description": "", "title": "Domowy makaron dla początkujących (2 składniki)", "content": "Na początku chciałam nazwać ten post ,,Domowy makaron – wszystko, co musisz wiedzieć”. A potem zaczęłam się zagłębiać w temat… I wpadłam na miliony różnych wersji i informacji, o których nie miałam pojęcia robiąc makaron od lat. Stwierdziłam więc, że taki natłok informacji może tylko zniechęcić. A szkoda by było, bo robienie domowego makaronu to naprawdę prosty i przyjemny proces, który daje bardzo satysfakcjonujące efekty! Jeśli nie próbowaliście nigdy zrobić makaronu w domu – zachęcam! Zdziwicie się jakie to proste :) Na sklepowych półkach najczęściej możemy znaleźć dwa najpopularniejsze rodzaje pszennego makaronu. Ten najbardziej popularny, który w składzie ma jedynie mąkę z pszenicy twardej (durum) i wodę oraz makaron jajeczny (najbardziej popularna jest chyba krajanka do rosołu). Oczywiście znajdzie się też makaron z pszenicy zwyczajnej, ale taki warto omijać – słabiej trzyma kształt, łatwiej się rozgotowuje i skleja. O ile zrobienie makaronu z mąki durum może być trudne w domowych warunkach, o tyle wykonanie jajecznej wersji to prościzna, a potrzebujemy jedynie zwykłej mąki, jajek i opcjonalnie odrobiny oliwy. Moja przygoda z domowym makaronem rozpoczęła się od lasagne. Przyznam szczerze, że lata temu robiąc lasagne w domu, nigdy nie mogłam dojść do poziomu tej, którą jadłam we Włoszech czy nawet w lepszych polskich restauracjach. Zainspirowana Włoską Wyprawą Jamiego postanowiłam dać tej potrawie ostatnią szansę i spróbowałam zrobić własny makaron. Przepis był tak prosty i logiczny, że od razu zabrałam się do pracy. Mozolnie rozwałkowane płaty jajecznego ciasta przełożyłam sosem pomidorowym i kremowym beszamelem i czekałam niecierpliwie na to, co wyjdzie z pieca. Od tamtej chwili przepadłam całkowicie i nie wyobrażam sobie robić lasagne inaczej – była idealnie miękka, kremowa, delikatna, po prostu pyszna! Gdy mam więcej czasu, lubię przygotować długie wstęgi, zamiast korzystać z suchego spaghetti. Niby nic nadzwyczajnego, ale domowy makaron robi ogromną różnicę! Niby dwa proste, oczywiste składniki, a jednak skład domowego makaronu budzi wiele kontrowersji. Przepis, który tu znajdziecie jest banalnie prosty – 1 jajko na 100 g mąki. Gdy zaczynałam przygodę z gotowaniem, byłam przekonana, że tak właśnie powinno się robić makaron. Po kilku latach stwierdzam, że prawdopodobnie istnieje niezliczona ilość kombinacji i przepisów. Można robić makaron na samych żółtkach, z mieszanki żółtek i całych jaj, dodawać oliwy aby lepiej się zagniatało lub nie dodawać jej w ogóle. Wielu włoskich szefów kuchni poleca typ mąki 00 jako idealny do produkcji domowego makaronu, więc użyjcie jej jeśli macie szansę gdzieś ją zdobyć. Gennaro Contaldo w swoim przepisie proponuje mieszankę mąki 00 z semoliną w proporcji 3:1 (150 g mąki 00 i 50 g semoliny), aby uzyskać makaron o twardszej, ciekawszej konsystencji. Te wszystkie zmienne wspaniale wzbogacają kulinarny świat makaronów, pozwalają eksperymentować i wyczuwać niuanse szefom kuchni. Czy to znaczy, ze powinniśmy się nimi przejmować? Niekoniecznie. Myślę, że warto zacząć od prostoty, bo dzieciaki nie wyczują czy nitki w rosole zostały zrobione z 3 jajek czy 2 jajek i 2 żółtek :) Nie ma co odbierać sobie przyjemności domowego gotowania przez natłok informacji, te informacje zawsze tam będą, jeśli kiedyś zechcecie do nich powrócić i eksperymentować. Ciasto na domowy makaron ma bardzo wiele zastosowań. Poza długimi nitkami tagiatelle, z ciasta makaronowego można także zrobić cienkie niteczki do niedzielnego rosołu. Wspomniane już płaty do lasagne są po prostu bezkonkurencyjne, a taką samą techniką łatwo wykonacie także łazanki. Nie można zapomnieć o wspaniałych włoskich pierożkach, czyli tortellini i ravioli. Z domowym ciastem można eksperymentować, zmieniać kształty a nawet kolory(!) dodając naturalnie barwiące składniki np. szpinak czy kurkumę. Czy powinniśmy dodawać soli do ciasta na makaron? Jeśli chodzi o solenie ciasta na makaron, zdania są podzielone. Jedni absolutnie zabraniają, inni sypią szczyptę pod sam koniec mieszania. Osobiście unikam soli z prostego powodu – to ciasto uniwersalne, które podaję z przeróżnymi dodatkami. Ilość soli reguluję podczas gotowania makaronu we wrzątku, w zależności od zupy, sosu czy innych dodatków mogę obgotować makaron z mniej lub bardziej słonej wodzie. To najbardziej tradycyjna metoda. Osobiście uwielbiam używać malaksera do wstępnego wymieszania ciasta, ale zagniatanie na stolnicy od zera też ma swój urok :) Najlepszym sposobem przechowywania domowego makaronu jest mrożenie. W lodówce makaron jajeczny wytrzyma maksymalnie dobę, choć już po 16-18 godzinach zaczyna się utleniać. Natomiast zamrożony makaron wytrzyma ok. miesiąca. Surowy makaron wystarczy położyć na tacce lub blaszce i zamrozić. Po godzinie, kiedy będzie już twardy, można zdjąć go z tacki i przełożyć do woreczka. Wstążki najlepiej mrozić w gniazdkach, płaty lasagne pojedynczo. Nie zapomnijcie opisać woreczka dokładną datą przydatności :)", "url": "https://wilkuchnia.pl/2019/08/domowy-makaron-dla-poczatkujacych-2-skladniki.html", "category": "opolskie", "sub_category": "Inne produkty", "phrase": "Makaron domowy z Makowic"}