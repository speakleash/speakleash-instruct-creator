{"meta_description": "Urokliwe małopolskie miasteczko ma wiele do zaoferowania turystom. Swoje miejsce znajdą tu zarówno miłośnicy historii, jak i fani aktywnego wypoczynku. Do dawnej stolicy Księstwa Siewierskiego zaprasza Tomasz Szymczyk", "title": "Do Siewierza zewsząd blisko", "content": "Urokliwe małopolskie miasteczko ma wiele do zaoferowania turystom. Swoje miejsce znajdą tu zarówno miłośnicy historii, jak i fani aktywnego wypoczynku. Do dawnej stolicy Księstwa Siewierskiego zaprasza Tomasz Szymczyk Siewierz to jedno z tych urokliwych miasteczek, które do dziś zachowały układ urbanistyczny pochodzący ze średniowiecza. To jednocześnie jedna z najstarszych miejscowości w Zagłębiu Dąbrowskim, której trudno nie zauważyć jadąc z Katowic do Warszawy czy z Tarnowskich Gór do Kielc. Ciekawostką niech będzie fakt, że można tu dobrze zjeść. Kilka miejscowych specjałów zostało wpisanych na listę potraw tradycyjnych Ministerstwa Rolnictwa. To kolejno: żurek siewierski, żołądki z gęsi po siewiersku, wątróbki gęsie po siewiersku, siewierska gęś pieczona, siewierska kaczka pieczona, smalec gęsi i chleb siewierski. Pierwsze wzmianki o położonym nad Czarną Przemszą Siewierzu pochodzą już z XII wieku. W 1443 roku biskup krakowski Zbigniew Oleśnicki wykupił ziemię siewierską od księcia cieszyńskiego Wacława. Od tej pory Siewierz był głównym ośrodkiem Księstwa Siewierskiego, od Rzeczpospolitej zależnym de facto tylko od osoby króla, który mianował biskupa krakowskiego. Każdy z hierarchów aż do 1790 r. był również świeckim księciem siewierskim. W Siewierzu istniało osobne wojsko, osobny skarb i twarde prawo, z przywilejem katowskim włącznie. Popularne stało się wówczas powiedzenie \"Kradnij, zabijaj, ale Siewierz omijaj\". Właśnie z okresem Księstwa Siewierskiego wiąże się rozbudowa zamku w Siewierzu, który dziś jest jedną z największych atrakcji turystycznych tego miasteczka. Zamek powstał już w XIV wieku, później był rozbudowywany przez biskupów krakowskich. W I połowie XIX wieku warownia popadła w ruinę i taką jest do dziś, chociaż w ostatnich latach na zamku wykonano szereg prac, które umożliwiają jego zwiedzanie. Naszym Czytelnikom polecamy nie tylko spacer wokół zamku, ale też wejście na wieżę, z której rozciąga się malowniczy widok na miasto i jego okolicę. W jednym z pomieszczeń zamkowych można zobaczyć również wystawę archeologiczną. Wyprawa na siewierski zamek będzie również idealna dla najmłodszych, bo oprócz wrażeń związanych z kontaktem z historią będą mogli odwiedzić znajdujący się tuż obok nowoczesny kompleks boisk i placów zabaw. Po zobaczeniu siewierskiego zamku warto też przespacerować się po rynku. Odkąd oddano do użytku obwodnicę, znów jest tu cicho i spokojnie. Warto odwiedzić też Izbę Tradycji i Kultury Dawnej. Zgromadzono tutaj wystawy prezentujące dawne rzemiosło, rzeźbę i rękodzieło artystyczne. Zwiedzający mogą się także zapoznać z historią Księstwa Siewierskiego. Godzien polecenia jest także znajdujący się tuż przy DK1, będący klasycznym przykładem stylu romańskiego, kościół pw. św. Jana Chrzciciela. To jedna z najstarszych zachowanych świątyń w kraju. Jan Długosz datuje jej budowę na 1144 rok. Jeśli ktoś myśli, że dojazd do Siewierza możliwy jest tylko samochodem, to jest w błędzie. Niezmotoryzowani powinni kierować się do Będzina, skąd do Siewierza dotrą najszybciej autobusem linii 269. My jednak polecamy wyprawę na rowerze. Jednoślady pakujemy do pociągu i wysiadamy na stacji kolejowej w Dąbrowie Górniczej, Gołonogu lub Ząbkowicach. Trasami wyznaczonymi nad dąbrowskimi jeziorami, a później przez Ujejsce, Trzebiesławice i Sulików dotrzemy pod sam zamek. Na drogach nie ma tutaj wielkiego ruchu, więc wrażenia gwarantowane. Zalew Przeczycko-Siewierski, który powstał w latach sześćdziesiątych w wyniku spiętrzenia wód Czarnej Przemszy, śmiało można by zaliczyć do pobliskiego \"Pojezierza Dąbrowskiego\". Podobnie jak tamtejsze zbiorniki stanowi bazę rekreacyjną dla mieszkańców okolicznych miejscowości. Swoje miejsce znajdą tutaj miłośnicy m.in. żeglarstwa i wędkarstwa. TOS Niebawem na zamkowych błoniach będzie można zobaczyć wojujących rycerzy. Turniej rycerski \"Bitwa pod Siewierzem\" zaplanowano na ostatnie sobotę i niedzielę lipca.Oprócz podpatrywania bitwy o siewierski zamek, będzie można podziwiać zmagania średniowiecznych rycerzy, przyjrzeć się z bliska pracy kowala czy drukarza. Nie zabraknie też średniowiecznej muzyki, turnieju łuczniczego, pokazu strzelania z kuszy i wielu innych atrakcji. W niedzielę odbędzie się msza święta z udziałem rycerzy. KK, TOS", "url": "https://dziennikzachodni.pl/do-siewierza-zewszad-blisko/ar/607933", "category": "śląskie", "sub_category": "Gotowe dania i potrawy", "phrase": "Wątróbki gęsie po siewiersku"}