{"meta_description": "We wtorek odbyło się uroczyste wręczenie certyfikatów nowym członkom sieci Dziedzictwo Kulinarne Świętokrzyskie oraz Laurów Tradycji dla producentów w...", "title": "Naturalne i smaczne - Dziedzictwo Kulinarne Świętokrzyskie", "content": "We wtorek odbyło się uroczyste wręczenie certyfikatów nowym członkom sieci Dziedzictwo Kulinarne Świętokrzyskie oraz Laurów Tradycji dla producentów wyrobów, które uzyskały wpis na Listę Produktów Tradycyjnych. Wszystkie nagrodzone potrawy są zrobione ze składników naturalnych, bezpiecznych oraz smacznych. Sieć Dziedzictwo Kulinarne Świętokrzyskie to część Europejskiej Sieci Regionalnego Dziedzictwa Kulinarnego, które prowadzi działania mające na celu rozwój turystyki kulinarnej poprzez wspieranie lokalnej produkcji żywności naturalnej, bezpiecznej i smacznej. Dziedzictwo Kulinarne Świętokrzyskie w ten sposób chroni również małe przedsiębiorstwa związane z sektorem żywności, czyli np. gospodarstwa rolne i rybackie, sklepy farmerskie, gospodarstwa agroturystyczne, zajazdy i restauracje serwujące dania regionalne przed upadkiem. Wędliny, tort mięsny, barszcz, pierogi nadziewane kaszanką i wiele innych produktów było dla smakoszy prawdziwym kalorycznym wyzwaniem. Ciężko było się oprzeć miejscowym słodkościom. O członkostwo ubiegać się mogą producenci surowców w rolnictwie, ogrodnictwie i rybołówstwie, przetwórcy żywności, restauracje i inne obiekty gastronomiczne lub hotelarskie, hurtownicy i sprzedawcy detaliczni. Wszyscy kandydaci powinni działać w województwie świętokrzyskim, przestrzegać obowiązujących przepisów prawnych oraz współpracować z innymi członkami Sieci. Nowe produkty: Pączek Opatowski, Kiełbasa z Pacanowa, Żabieckie Gały, Kaszanka szarbianka, Skalbmierskie Ogórki Kiszone, Suszona Damacha z Ponidzia, Czosnek Wójczański, a także Szynka z Broniny.", "url": "https://emkielce.pl/miasto/naturalne-i-smaczne-dziedzictwo-kulinarne-%C5%9Bwi%C4%99tokrzyskie", "category": "świętokrzyskie", "sub_category": "Gotowe dania i potrawy", "phrase": "Żabieckie gały"}