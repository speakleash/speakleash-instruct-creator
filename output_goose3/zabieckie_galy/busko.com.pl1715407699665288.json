{"meta_description": "", "title": "Dni Buska-Zdroju 2014 (foto)", "content": "Gwiazdą pierwszego dnia była Budka Suflera. Zespół koncertujący od 40 lat zagrał w Busku swoje największe przeboje – \"Twoje radio\", \"Sen o dolinie\", \"Bal wszystkich świętych\". Gościnnie z Budką Suflera wystąpił również Felicjan Andrzejczak oraz zjawiskowa Izabela Trojanowska.Sobotnie popołudnie rozpoczęły przeboje Elvisa Presleya w wykonaniu grupy Burnin Hearts. Band wykonał swoje autorskie przeboje oraz covery wielkich gwiazd. Zabawę rozkręciła na dobre folkowa grupa Pozytywnie Zakręceni z charyzmatyczną wokalistką Ewą Jeske. Irlandzkie rytmy w wykonaniu formacji Carrantuohill również przypadły do gustu publiczności, która rozśpiewała się na dobre i podczas następnego występu Sarmackiej Biesiady – wtórowała artystom.Wieczorny koncert Budki Suflera zgromadził wyjątkowo liczną publiczność. Wieczór zakończył się efektownym pokazem fajerwerków.Dużą atrakcją była osada żywej tradycji w której zagościła zielarka, rzeźbiarka, kowal, malarz i kwiaciarka. Osada powstała dzięki dofinansowaniu z Krajowej Sieci Obszarów Wiejskich. Pokaz kowalstwa dał Łukasz Wnukowski, kowal z Kuźni Regionalnej w Chełmie.Widzowie mogli z bliska podziwiać jak wykuwa się podkowę lub też ozdobne gwoździe. Kwiaciarka Alicja Zdziarska prowadziła warsztaty, podczas których pokazywała jak tworzyć małe arcydzieła – kwiaty z bibuły. Tuż obok warsztaty ceramiczne dla najmłodszych prowadziła Olga Hnatyszak-Myśliwiec. Radości towarzyszącej lepieniu z gliny nie było końca.Na stoisku malarza Mirosława Benedyktowicza królowały jesienne pejzaże, które artysta wyczarował za pomocą pasteli. Rzeźbiarz Józef Bartosik opowiadał wszystkim chętnym o swojej pasji do rzeźbienia świętokrzyskich bab – koniecznie w pasiastej zapasce.Zielarka Jadwiga Stochmałek-Heese opowiadała o leczniczych właściwościach dziko rosnących roślin. Anna Rogowska promowała ekologiczny styl życia, poprzez fachowe doradztwo oraz warsztaty \"Powrót do korzeni\".O podniebienia smakoszy i koneserów regionalnego jadła, zadbały lokalne Koła Gospodyń Wiejskich oraz pobliskie restauracje.Po raz kolejny można się było przekonać, że nic nie smakuje tak jak lokalne ogórki małosolne, swojski chleb ze smalcem, strzałkowski buncok, miód z Wełcza, pączki z Widuchowej czy żabieckie gały. Żabiecki przysmak został wpisany w 2013 r. na Listę Produktów Tradycyjnych. W ramach Dni Buska-Zdroju prowadzona była również promocja ekologicznej żywności z powiatu buskiego. Promocja finansowana przez KSOW cieszyła się dużym zainteresowaniem mieszkańców i kuracjuszy.Uwagę dorosłych przyciągały też, liczne stoiska handlowe. Najmłodsi z radością korzystali z placu zabaw.Dużym zainteresowaniem cieszyła się akcja \"Sztuka wyborów\" organizowana w ramach cyklu koncertów Muzykoterapia, prowadzona we współpracy z Młodym Buskiem.Na scenie w sali widowiskowej BSCK rozłożone zostały trzy ekrany z projekcjami oraz plac zabaw dźwiękowych. Historie jakie mogli zobaczyć widzowie oraz dźwięki miały stworzyć odpowiedni klimat by przyjrzeć się naszemu życiu z kilku perspektyw. Na przykład tych dotyczących czasu – Busko teraz i Busko kiedyś, czy też miejsca – kultura europejska w porównaniu z kulturą Indii. Podczas, gdy rodzice prowadzili rozważania, dzieci zafascynowane różnymi instrumentami muzycznymi korzystały z możliwości wydobycia z nich dźwięku.Zabawą i występami dla dzieci rozpoczął się drugi dzień świętowania. Maluchy chętnie brały udział w konkursach z nagrodami, które poprowadzili animatorzy z Teatru Kubuś z Kielc.W niedzielne popołudnie ze sceny popłynęły wielkie przeboje legendarnej grupy ABBA w wykonaniu formacji ABBA COVER.Niezwykłą energią i doskonałym brzmieniem, serce publiczności podbił rockowy zespół Przystanek Mrówkowiec. Gwiazdą drugiego dnia była Jula, młoda i utytułowana piosenkarka, autorka tekstów i muzyki. Świętowanie Dni Buska-Zdroju 2014 zakończono nocnym pokazem laserów.Imprezie towarzyszyły przejazdy Słonecznym Ekspresem oraz wozem konnym po Słonecznym Szlaku. Mieszkańcy naszej gminy mieli okazję przekonać się o słuszności powiedzenia \"cudze chwalicie swego nie znacie\" i wraz z przewodnikiem wspólnie odkrywali kolejne atrakcje na Szlaku wokół Słońca. Przejazdy odbywają się dzięki działaniom Lokalnej Grupy Działania Słoneczny Lider które zostały dofinansowane z Programu Rozwoju Obszarów Wiejskich OŚ IV Leader.Dziękujemy wszystkim sponsorom, darczyńcom i uczestnikom wspierającym różne inicjatywy odbywające się w czasie Dni Buska 2014. Bez tych przedsięwzięć to wydarzenie artystyczne nie było by tak barwne i jednoczące środowiska lokalne.Tekst: BSCK / Fot. Grzegorz Matyja, Stowarzyszenie \"Młode Busko\", red", "url": "https://www.busko.com.pl/_news.php?id=17411&page=0", "category": "świętokrzyskie", "sub_category": "Gotowe dania i potrawy", "phrase": "Żabieckie gały"}