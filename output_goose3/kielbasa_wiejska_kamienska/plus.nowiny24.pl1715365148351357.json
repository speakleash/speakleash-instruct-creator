{"meta_description": "Rzemieślnicza kiełbasa wiejska z Nowego Kamienia to soczysty, wykwintny w smaku produkt, który po raz pierwszy został zgłoszony do konkursu Nasze Dobre Podkarpackie przez Zakład Mięsny Wyroby Tradycyjne CIAK", "title": "Nasze Dobre Podkarpackie 2021. Kiełbasa wiejska z masarni Mariusza Ciaka z Nowego Kamienia. Przysmak znany w regionie", "content": "Nasze Dobre Podkarpackie 2021. Kiełbasa wiejska z masarni Mariusza Ciaka z Nowego Kamienia. Przysmak znany w regionie Rzemieślnicza kiełbasa wiejska z Nowego Kamienia to soczysty, wykwintny w smaku produkt, który po raz pierwszy został zgłoszony do konkursu Nasze Dobre Podkarpackie przez Zakład Mięsny Wyroby Tradycyjne CIAK. Do produkcji kiełbasy wiejskiej z masarni Mariusza Ciaka wykorzystywane jest wyłącznie najbardziej wartościowe mięso wieprzowe oraz naturalne przyprawy. Niepowtarzalny smak swojskiego wyrobu cieszy podniebienia smakoszy, a tradycyjna receptura zapewnia najwyższą jakość. - Nasza kiełbasa wiejska to jeden z lepszych produktów tego typu w regionie. Od lat cieszy się dużą popularnością wśród mieszkańców województwa podkarpackiego – przyznaje Mariusz Ciak. Dlaczego ten wyrób tak bardzo smakuje klientom? – Dlatego, że jest robiony ze świeżego mięsa najwyższej jakości i nie dodajemy do niego substancji konserwujących. Jedyne dodatki to sól, pieprz i świeżo wyciskany czosnek. Receptura sprawia, że smak urzeka nawet największych koneserów – opowiada właściciel zakładu mięsnego. Kiełbasa wiejska – podobnie jak inne pozostałe wyroby z Nowego Kamienia – wytwarzana jest z mięsa pochodzącego od tego samego, sprawdzonego hodowcy trzody chlewnej. Wędzona jest naturalnie na dymie wiśniowo-olchowym, co zdecydowanie poprawia jej aromat. Specjał z Nowego Kamienia został już doceniony Tradycyjna receptura kiełbasy wiejskiej z Zakładu Mięsnego CIAK została wpisana na listę prowadzoną przez Ministerstwo Rolnictwa. Ponadto produkt został nagrodzony w Poznaniu Perłą 2021 za najlepszy wyrób wędliniarski. - Teraz zdecydowaliśmy się, że zgłosimy nasz sztandarowy wyrób, czyli kiełbasę wiejską, do konkursu Nasze Dobre Podkarpackie. Bardzo się cieszymy, że możemy wziąć udział w tegorocznej edycji. Nie ukrywam, że zgłosiłem ten produkt też ze względów sentymentalnych, ponieważ mój ojciec często kupował mi w dzieciństwie „Nowiny” – mówi Mariusz Ciak. Oferta wyrobów z zakładu mięsnego z Nowego Kamienia jest niezwykle bogata. Można w niej znaleźć wiele różnych przysmaków m.in.: kaszanki, pasztety, karkówki, kabanosy, salcesony, boczki, polędwiczki, smalce, golonki, schaby, szynki i żeberka. - Każdy smakosz wędlin znajdzie coś dla siebie. Nasz asortyment jest ciągle wzbogacany o nowe pozycje. To, co pozostaje niezmienne to sposób produkcji i receptury, w których tkwi tajemnica niepowtarzalnego smaku wszystkich naszych wyrobów – kończy właściciel masarni CIAK. Sprzedaż produktów Zakładu Mięsnego CIAK odbywa się w sklepie firmowym Nowy Kamień 281 oraz na kilkunastu targowiskach z terenu województwa podkarpackiego. Niemal codziennie wyroby masarni z Nowego Kamienia można znaleźć na targowiskach w regionie: we wtorki w Zarzeczu, Jeżowem, Kolbuszowej i Stalowej Woli, w środy w Sokołowie Małopolskim, Bojanowie, Kamieniu, Nisku i Zarzeczu, w czwartki w Rudniku, Grębowie, Nowej Sarzynie, Zarzeczu i Ropczycach a w piątki i w soboty w Sędziszowie, Stalowej Woli, Baranowie Sandomierskim, Nowej Dębie, Rzeszowie i Jeżowem.", "url": "https://plus.nowiny24.pl/nasze-dobre-podkarpackie-2021-kielbasa-wiejska-z-masarni-mariusza-ciaka-z-nowego-kamienia-przysmak-znany-w-regionie/ar/c3-15869063", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa wiejska kamieńska"}