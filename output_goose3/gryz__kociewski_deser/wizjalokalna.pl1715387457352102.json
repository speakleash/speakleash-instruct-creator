{"meta_description": "", "title": "b xxi festyn kociewski gwiazdy kociewie i tłumy gości wystąpiła roksana węgiel weekend varius manx br galeria zdjęć b", "content": "Kochani Mieszkańcy, drodzy Przyjaciele i Goście z sąsiednich gmin i całego regionu! Za nami XXI Festyn Kociewski. Dziękujemy, że byliście z nami! Było nam bardzo miło Was gościć! Zapraszamy za rok – na kolejny Festyn Kociewski i dołożymy wszelkich starań, byście zawsze chętnie przyjeżdżali do gościnnej gminy Zblewo. Takich tłumów na Festynie Kociewskim w Zblewie chyba jeszcze nie było! I nic w tym dziwnego, bo organizatorzy postarali się, by było super atrakcyjnie, wesoło i smacznie! W minioną niedzielę (7 lipca) do Zblewa zjechały tysiące mieszkańców regionu i gości z całej Polski, by wspólnie bawić się na XXI Festynie Kociewskim. To jedna z największych, plenerowych imprez letnich w regionie, bardzo lubiana przez publiczność ze względu na świetną atmosferę i zawsze atrakcyjny program. Tak było i w tym roku! Na scenie zagrały największe gwiazdy polskiej muzyki – zespół Varius Manx i Kasia Stankiewicz, zespół Weekend i zwyciężczyni Eurowizji dla dzieci - Roksana Węgiel. Na każdym z koncertów – tłumy fanów i świetna zabawa! A to nie wszystko! Na scenie zaśpiewał, zatańczył i zagrał także zespół folklorystyczny „Kociewska Familija” z Pinczyna, w którym występuje kilka pokoleń mieszkańców gminy Zblewo. „Kociewska Familija” dała przepiękny, pełen energii i radości występ, który pokazał, iż nasza lokalna kultura jest atrakcyjna, kolorowa i warta wielkich braw! Prawdziwą furorę zrobił także zespół 5/6, który zagrał suport przed wieczornym koncertem. Młodzi wokaliści po prostu oczarowali publiczność! Gorąco oklaskiwani byli również lokalni artyści, którzy zaśpiewali w bloku muzycznym „Teraz my! Kociewiacy!”. Publiczność nie kryła, że promocja lokalnych talentów i artystów podczas tak dużej imprezy z wielotysięczną publicznością - to przysłowiowy „strzał w dziesiątkę”. A wójt Artur Herold mówi wprost – „Jesteśmy z nich dumni!”. Podczas festynu pięknie biło serce Kociewia – z całą jego kulturą, gościnnością i swojskimi smakami. Na gości czekały fantastyczne stoiska przygotowane przez Koła Gospodyń Wiejskich z gminy Zblewo. A działa ich tu aż jedenaście! Panie Gospodynie (przy wsparciu Panów Gospodarzy) przygotowały wspaniałe, aromatyczne i apetyczne przysmaki kociewskiej kuchni! W tym roku królowały desery – m.in. szpajza cytrynowa, gryz z jagodami czy kisiel z owoców leśnych. Był swojski chleb, kociewski bigos, rumiane racuchy prosto z patelni, gołąbki, smażone i marynowane ryby z kociewskich jezior, grillowane mięsiwa, a nawet… lemoniada konopna! Jednym słowem - nikt nie wyjechał stąd głodny, a smakosze byli wprost zachwyceni! Jak co roku nie zabrakło konkursu kulinarnego dla KGW, którego zwycięzca zostało KGW z Bytonia za kociewską wersję tortu Pavlowa. Było też wiele śmiechu i świetnej zabawy, jak choćby podczas Turnieju Sołectw. Nasze sołectwa jak zawsze wykazały się ogromnym poczuciem humoru i dystansem, świetnie bawiąc się podczas m.in. wyścigach w workach, biegu ze snopkiem siana czy wieszaniu prania na czas. Tegoroczny konkurs wygrało sołectwo Kleszczewo Kościerskie. Podczas festynu podsumowano także konkursy – gminny etap konkursu „Piękna Wieś 2019” oraz sołecki konkurs na najpiękniejszą posesję sołectwa Zblewo. Laureatami „Pięknej Wsi” zostały sołectwa: Kleszczewo Kościerskie (I miejsce) oraz Tomaszewo i Miradowo. Wszyscy otrzymali atrakcyjne nagrody ufundowane przez firmę Almax z Bytoni. A kto został zwycięzcą konkursu na posesję roku 2019 w Zblewie? Nagrodę główną jury przyznało Elżbiecie Szablewskiej, doceniając Jej przepiękny ogród, któremu poświęca wiele pracy i codziennej troski. Wręczono także specjalną nagrodę honorową – dla Teresy i Edmunda Herold, którzy stworzyli w Zblewie zapierające dech w piersiach ogrody wraz z przepięknym rozarium, w którym można podziwiać setki odmian tych pięknych kwiatów. Dodajmy, iż ogrody te zostały przez właścicieli udostępnione nie tylko dla klientów rodzinnej firmy państwa Herold, ale także dla mieszkańców Zblewa. Podczas Festynu Marszałek wręczył też Gminie Zblewo nagrodę w konkursie „Samorząd przyjazny seniorom”. Impreza zakończyła się tuż przed północą efektownym pokazem fajerwerków. A wójt Artur Herold dziękuje wszystkim za udział w festynie i już zaprasza na kolejną edycję: „ Dziękujemy wszystkim: zarówno mieszkańcom Gminy Zblewo jak i gościom z całego regionu, którzy przyjechali do Zblewa na XXI Festyn Kociewski i zapraszamy za rok – z pewnością przygotujemy równie spektakularne i atrakcyjne wydarzenie!”. - Na Festyn Kociewski czekamy cały rok, to wielkie święto dla wszystkich mieszkańców gminy Zblewo! Dlatego jestem szczęśliwy, że nasi wspaniali mieszkańcy jak zawsze nie zawiedli i przyszli, by wspólnie bawić się i spędzić ten dzień razem. To przecież z myślą o nich staramy się ze wszystkich sił tak przygotować tę imprezę, by co roku była jeszcze bardziej atrakcyjna i żeby każdy dobrze się tu bawił. I tak właśnie było w tym roku. To dla nas – organizatorów – jest to największą nagrodą. Bardzo cieszymy się również z tego, że jak co roku Festyn Kociewski ściągnął do Zblewa rzesze gości – i to z całej Polski! Przyznam, że takich tłumów gości - jak w tym roku - chyba jednak jeszcze nie było! Tym większa jest nasza radość, bo staraliśmy się, aby program był wyjątkowy i każdy znalazł w nim coś dla siebie. Festyn Kociewski skierowany jest bowiem do całych rodzin – od najmłodszych do najstarszych. Wierzymy, że muzyka, dobra zabawa i wspólne spędzanie wolnego czasu prawdziwie łączy pokolenia. I tak było na naszym festynie, z czego jesteśmy bardzo zadowoleni. Zadbaliśmy nie tylko o fantastyczny dobór największych gwiazd polskiej muzyki – a zaśpiewała Roksana Węgiel, Weekend oraz Varius Manx i Kasia Stankiewicz, ale także o promocję naszej kultury, z której jesteśmy bardzo dumni! Dlatego na scenie wystąpiła m.in. „Kociewska Familija” z Pinczyna, jak również nasze lokalne gwiazdy – o których z pewnością jeszcze będzie można usłyszeć, bo są bardzo zdolne, a publiczność je kocha! Jesteśmy również dumni z naszych Kół Gospodyń Wiejskich – i to też pokazujemy, promując fantastyczną działalność Pan Gospodyń także podczas festynu. Goście są zachwyceni, a swojskie specjały są zjadane przez naszych gości z wielkim apetytem i zachwytem! Wszystko to sprawia, że nasz Festyn Kociewski przez 21 lat stał się prawdziwą wizytówką naszej gminy. Wszak, jak mówi nasze hasło promocyjne – najlepiej Kociewie czuje się w Zblewie! Dziękujemy wszystkim: zarówno mieszkańcom Gminy Zblewo jak i gościom, którzy przyjechali do Zblewa na XXI Festyn Kociewski i zapraszamy za rok – z pewnością przygotujemy równie spektakularne i atrakcyjne wydarzenie! – mówi Artur Herold, wójt Gminy Zblewo.", "url": "https://www.wizjalokalna.pl/b-xxi-festyn-kociewski-gwiazdy-kociewie-i-tlumy-gosci-wystapila-roksana-wegiel-weekend-varius-manx-br-galeria-zdjec-b-art29758", "category": "pomorskie", "sub_category": "Gotowe dania i potrawy", "phrase": "Gryz - kociewski deser"}