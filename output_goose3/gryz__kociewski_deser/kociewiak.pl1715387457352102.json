{"meta_description": "Od końca kwietnia w Arboretum Wirty działa pyszna, swojska „Kucza pod Modrakiem”. „Kucza” to po prostu chata, a w niej – pyszna kuchnia prowadzona prz...", "title": "Pyszne jadło od gospodyń z KGW w Wirtach!", "content": "„Kucza pod Modrakiem” to mały, plenerowy punkt gastronomiczny, urządzony w drewnianym budynku przy wejściu do arboretum. Punkt ten – dzięki współpracy z Nadleśnictwem Kaliska - prowadzą w tym sezonie nasze Panie Gospodynie z KGW Modraki. Serwują w nim pyszne, swojskie, przygotowane z lokalnych produktów i wg tradycyjnych receptur dania kuchni kociewskiej, ale nie tylko. Od teraz można nie tylko pospacerować po ogrodzie, ale także dobrze zjeść. Goście arboretum nie kryją zadowolenia – bardzo brakowało tu takiego miejsca! Serdecznie zapraszamy – punkt czynny jest w sezonie w godzinach 11.00-20.00. A co można tu zjeść? Same smakołyki, na ciepło i na zimno, na słono i na słodko, na miejscu i na wynos, do wyboru - do koloru, w tym m.in. zrazy po kociewsku, gulandzie, zupy: szczawiowa, brukiew, botwinka, czarnina, pomidorowa, pasztety (wieprzowy i z kaczki), bigos, smalec, ciasta i ciasteczka, desery, m.in. kociewski gryz oraz pyszności z grilla. A to tylko część menu. Są także wspaniałe przetwory, a oferta jest wciąż uzupełniana o nowe dania. Jednym słowem – tu zawsze zjecie coś pysznego. Modraki serdecznie zapraszają na obiad. Gospodynie mają specjalną ofertę dla grup zorganizowanych, które wybierają się na wycieczkę do Arboretum Wirty. Otóż możecie wcześniej zamówić u Modraków obiad dla całej grupy i zjeść go na miejscu na umówioną godzinę konkretnego dnia. Bez czekania. Wygodnie i pysznie. Dzwońcie i rezerwujcie - kontakt Elżbieta Piórkowska, przewodnicząca Modraków, kom. 508 051 042 lub kontaktujcie się przez fanpage Modraków. Dodajmy, iż na gości czeka także stoisko z rękodziełem oraz warsztaty z panem Marianem Opatowskim. Po kilku dniach działalności Modraków w Wirtach możemy powiedzieć jedno – to był strzał w „10”! Dziękujemy Modrakom za tę inicjatywę i piękną promocję Kociewia.", "url": "https://www.kociewiak.pl/artykul/16401,pyszne-jadlo-od-gospodyn-z-kgw-w-wirtach", "category": "pomorskie", "sub_category": "Gotowe dania i potrawy", "phrase": "Gryz - kociewski deser"}