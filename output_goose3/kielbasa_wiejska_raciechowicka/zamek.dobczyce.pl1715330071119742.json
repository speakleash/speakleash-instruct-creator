{"meta_description": "", "title": "Wycieczki", "content": "Paweł Kwieciński jest specjalistą od Świętokrzyskich osobliwości, zna tam już wszystkie dróżki (moją rodzinną wieś też – St. Malara) i wie, czym nas zainteresować, szkoda, że zainteresowanych było trochę mało, jak na możliwości autokaru. Wracamy do „Szkielecczyzny”, jak to żartobliwie niektórzy określili. Droga przez Bochnię (tam ciekawy obiekt mieszkalny, udekorowany pisuarami, tak, tak, to nie pomyłka), dalej przez Uście Solne – gdzie nasza Raba ucieka do Wisły, przez Solec Zdrój – ten uzdrowiskowy, gdzie najjjjjlepsza ponoć siarka do leczenia. Maleńka miejscowość, ale z uroczym parkiem. No i dotarliśmy do Stopnicy, gdzie ukazał nam się maleńki kościółek farny w stylu gotyckim św. Piotra i Pawła, który wybudował król Kazimierz Wielki w latach 1349- 1362. Był to kolejny z kościołów ekspiacyjnych za śmierć ks. Baryczki. „To gotycka świątynia z wielobocznie zamkniętym prezbiterium. Sklepienie krzyżowo-żebrowe wpierają kolumny. Do kościoła przylegają: wybudowana na przełomie XV/XVI w. kaplica św. Anny z obrazem św. Anny Samotrzeć i barokowa – Matki Bożej Różańcowej z 1645 r., ufundowana przez Adam Hinka herbu Topór. Znajduje się tutaj słynący łaskami obraz Matki Bożej Stopnickiej w barokowym ołtarzu. W prezbiterium można podziwiać dobrze zachowane antepedium z płaskorzeźbami przedstawiającymi m.in. króla Kazimierza Wielkiego oraz zwornik z głową fundatora kościoła i herbem ziemi dobrzyńskiej. Ołtarz główny zdobią figury św. Piotra i Pawła. Na sklepieniu nawy – zachowały się zworniki, z herbami województw ówczesnego Królestwa Polskiego i szlacheckie herby.” Jednakże największą „atrakcją” tego miejsca jest ksiądz, który nas oprowadzał, ogromny pasjonat historii kościoła i wspaniały gawędziarz. No i pierwsza historia kawowa – Paweł mówił, że w tych stronach nie ma co liczyć na jakieś miejsce (czytaj kawiarnie) do wypicia kawy. Nie bardzo mu uwierzyliśmy, a powiedzenie miejscowych, że „kawę to się pije w domu” przyjęliśmy jako anegdotę. No, kawy nie było, więc pojechaliśmy dalej, do Szydłowa, przepięknego miasta za murami, z zamkiem, synagogą, bramami, ciekawa historią. Kto nie był – zdjęcia Stasiu Malara robił i co inni też. Piękny, duży rynek, kawiarni ani śladu, kawy – ani śladu…. Historia druga: to nie możliwe, bo u nas w takim ryneczku byłyby ze trzy kawiarnie…. I tak naprawdę potem – mówiąc żartem- jechaliśmy śladami nieistniejących kawiarni. No, ale po drodze był Raków, z ogromnym, zabetonowanym rynkiem, gdzie w czasie upałów jest na pewno pusto, ale za to na rynku są raki przy fontannie, aż trzy… „Miasto Raków założył w 1569 roku kasztelan żarnowski Jan Sienieński, ogłaszając w nim tolerancję religijną. Nazwa miasta pochodzi od herbu Warnia (inaczej: Rak), który był rodowym godłem Jadwigi Gnoińskiej, żony założyciela Rakowa. Raków w krótkim czasie stał się centrum życia braci polskich zwanych arianami mieszkających w Polsce, jako że założyciele miasta byli wyznawcami ruchu reformatorskiego. Pod koniec XVI wieku założono drukarnię ariańską. Na początku XVII wieku wybrano Raków na ośrodek organizacyjny zboru ariańskiego. Miasto szybko się rozwijało, ale już miastem być przestało”, za to ma jedną zaletę… była kawa w knajpce „Pod Gąską”. Kiedy jednak Pani kelnerka usłyszała, że ma zaparzyć 4 kawy, to zadrżały jej ręce, bo jedno, co tam się serwowało to 50-dziesiąteczki. Natomiast wkoło rynku trzy duże markety… i już. Potem Paweł obiecywał, że zawiezie nas do haremu, myślałyśmy, że żartuje… No to pojedźcie kiedyś do miejscowości Grabki Duże, a tam… ”jeśli ktoś zdecyduje się jechać z Kielc, by odwiedzić Szydłów, warto na chwilę zatrzymać się po drodze, w pewnym tajemniczym miejscu, czyli w Grabkach Dużych. Stoi tam pałacyk o niezwykłym wyglądzie i równie niezwykłej historii, czasem nazywany „orientalnym” lub „haremem”. To późnobarokowy pałacyk, właśnie o charakterze orientalnym, jakich niewiele jest w tej okolicy. Wybudował go w 1742 roku kasztelan małogoski Henryk Rupniewski herbu Śreniawa, akurat zaprojektował budowlę włoski architekt Franciszek Placidi. Dlaczego akurat taki typ budowli kasztelan sobie wybrał? Prawdopodobnie to wpływ tureckiej niewoli, w której przebywał i to aż 20 lat! (Pojmały został w bitwie pod Wiedniem 1683 roku). Tyle lat czekał na okup, który miała złożyć za niego rodzina (szczególnie liczył na zamożnego stryja biskupa), ale niestety, nikt nie kwapił się wydać za niego ani grosza. Wolność dała Rupniewskiemu zmiana wiary, przeszedł na islam. A dlaczego pałacyk nazywany jest „haremem”? Są różne teorie, jednak sama zmiana religii już daje do myślenia. Podobno po powrocie do kraju Rupniewski pragnął żyć zgodnie ze swą religią, nawet jego pierwszym pomysłem było wybudowanie meczetu, ale nie uzyskał na to zgody od ówczesnych władz. I tak powstał orientalny pałacyk, zwany właśnie „haremem”. Niektórzy twierdzą, że nazwa powstała przez złośliwość rodziny kasztelana, który to po powrocie z niewoli nie stronił od kobiet, a wręcz przeciwnie, i umieścił je wszystkie w tym pałacu. Inni uważają, że na złość stryjowi, który go zawiódł, przywiózł z Turcji wiele swoich żon i to dla nich wybudował ten wspaniały pałac. Jeszcze inna wersja wyjaśniająca „przydomek” budowli, związana jest z kształtem i rozmieszczeniem pomieszczeń w jej środku. Pałac zbudowany został na planie ośmioboku. Na dole znajduje się wielki salon (podobno niegdyś sypialnia kasztelana), obudowany mniejszymi salonikami symetrycznie rozłożonymi. Na piętrze są również symetrycznie rozłożone, liczne pokoiki i balkon, z którego można obserwować dolny salon. W podziemiach są natomiast korytarze i kanały, tworzące bez mała labirynt. Jak przystało na orientalną budowlę, obok głównego budynku stoją dwa mniejsze, zbudowane na planie czworoboku: jedna to herbaciarnia, druga służyła do modlitw. Uzupełniając historię pałacu należy wspomnieć o samym kasztelanie, który wiódł życie niezbyt chwalebne. Otóż w wieku około 60. lat poznał on pannę, wychowankę szydłowskiego proboszcza, i zakochał się w niej bez pamięci. Ponieważ opiekun panny nie wyrażał zgody na związek (prawdopodobnie ze względu na opinię kasztelana), Rupniewski pewnego dnia porwał pannę i umieścił ją w grabkowskim haremie. Czyn ten jednak został potępiony i źle skończył się dla porywacza, bo gdy pewnego dnia wracał do pałacu, uciekając przed pościgiem, jego rozpędzony wóz roztrzaskał się o jedno z drzew rosnących przy pałacu, a sam kasztelan zginął od własnego sztyletu, na który to upadł podczas wypadku. Mówi się jeszcze, że diabli zabrali jego duszę, ale czy to prawda, czy legenda, każdy niech sam zdecyduje. Co do późniejszej historii pałacu, to w 1831 roku został on spalony, ale go odbudowano. Podczas II wojny światowej, latach 1944-45, ponownie uległ poważnym zniszczeniom. Odbudowano go ponownie i zrekonstruowano dzięki dotacjom Państwa. Po wojnie był siedzibą Wojewódzkiego Ośrodka Doskonalenia z Małogoszczy, który to dbał o budynek, jednak po upadłości Ośrodka, majątek przejęła gmina Szydłów. Wówczas pałac popadał w ruinę. Uratowała go osoba prywatna, która zakupiła w 1991 roku cały majątek, odremontowała pałac i dba o niego do dziś. Można więc ten niezwykły budynek obejrzeć jedynie z daleka, a stoi on na końcu alei z drzewami będącymi pomnikami przyrody. Cisza i piękno tego miejsca, oraz znajomość jego historii, z pewnością przyniosą zadowolenie niejednemu turyście.” Zacytowałam spory kawał tej opowieści, bo to taka orientalna ciekawostka. I wreszcie Opatów, dla mnie perełka architektury, chyba nie tylko dla mnie… „Najstarsze, bo pamiętające początki drugiego tysiąclecia, dzieje Opatowa wiążą się z zespołem osadniczym na wzgórzu książęcego Żmigrodu, który następnie miano Opatowa otrzymał. Zespół, składający się z grodu i co najmniej dwóch osad, zajmował północny brzeg płynącego głębokim lessowym jarem potoku Łukawa (Opatówka). Stał tam kościół pod wezwaniem Najświętszej Marii Panny, który do 1471 roku pełnił funkcję kościoła parafialnego. Jednak wkrótce po jego wybudowaniu na przeciwległym, południowym brzegu Łukawy wzniesiono monumentalną romańską kolegiatę św. Marcina – trójnawową bazylikę z transeptem i dwoma wieżami w zachodniej fasadzie. Długosza wersja do dziś jest najbardziej tajemnicza i „egzotyczna”. Wg niej kolegiatę św. Marcina mieli zbudować Templariusze. Sprowadził ich na te tereny Henryk Sandomierski, jedyny (udokumentowany) polski władca, który nie wymawiając się brakiem w Ziemi Świętej piwa niezbędnego Słowianom do życia w gorącym klimacie, wyruszył wraz z pocztem rycerstwa Ziemi Sandomierskiej na krucjatę w 1154 roku, aby zmazać rzuconą na siebie klątwę. Henryk Sandomierski rzekomo osadził Braci Świątyni Salomona w Opatowie. Pierwszym komandorem został jednocześnie pierwszy znany z imienia polski Templariusz – Wojsław (Wielisław) Trojanowic herbu Powała, zwany jerozolimskim. Komandoria miała przetrwać do 1237 roku.” Żeby ocenić, trzeba tam pobyć, z głową do góry, bo w takim jednym miejscu spotkało się tyle historii… I wreszcie za murami, z pięknym widokiem na kolegiatę była kawa, były krówki opatowskie, taaaakie duuuże… Już prawie pod wieczór pojechaliśmy do Klimontowa, aby zobaczyć miasto założone przez Jana Zbigniewa Ossolińskiego z dwoma cennymi kościołami. W 1901 urodził się tu poeta Bruno Jasieński. Od 2002 roku każdego lata w Klimontowie odbywa się poświęcony pisarzowi festiwal Brunonalia. „Kolegiata św. Józefa w Klimontowie (zwana kościołem farnym lub infułackim) – rzymsko-katolicka świątynia ufundowana w 1637 przez Jerzego Ossolińskiego. Kościół zbudowano w latach 1643–1650 według projektu Wawrzyńca Senesa w stylu barokowym. Biskup Piotr Gembicki w 1648 roku wyniósł świątynię do godności kolegiaty z proboszczem infułatem. Przywilej infuły zachowywany był do roku 1950. Kościół jest głównym budynkiem parafii klimontowskiej. Kolegiata leży na szlaku Małopolskiej Drogi św. Jakuba. Kościół Najświętszej Maryi Panny i św. Jacka w Klimontowie – rzymskokatolicka świątynia ufundowana przez Jana Zbigniewa Ossolińskiego w 1613 roku. Pierwotnie kościół wybudowany został w stylu późnorenesansowym na bryle gotyckiej. Ołtarz wykonany jest w stylu barokowym, nawy boczne, ambona i konfesjonały w stylu rokoko. Po 1795 roku przemieniono budynki klasztorne na lazaret wojskowy. W 1901 zmarł ostatni rezydujący w Klimontowie dominikanin. Po I wojnie światowej wykorzystywano budynki w celach edukacyjnych. Do 2005 roku miesiło się tam Liceum Ogólnokształcące. Obecnie budynek jest niewykorzystywany. Kościół znajduje się na trasie Małopolskiej Drogi św. Jakuba.” Jedziemy, jedziemy przez lasy, przez… nie przez góry, tam gór nie ma takich jak u nas… ale przez jeziora i do jeziora dojechaliśmy, w pięknym Goleniowskim lesie – ośrodku wypoczynkowym lotników mieliśmy spędzić noc, niektórym się dostały pokoje małżeńskie, a niektórym pokoje z małżonkami… Drugi dzień, niektórzy obudzili się z bolącymi głowami…i znowu szukali kawy. Ci, co widzieli, to zobaczyli w Złotym Lesie odrestaurowaną za unijne fundusze pustelnię pokamedulską w Rytwianach. Tu kręcono dwa odcinki filmu „Czarne chmury” i tu też obok kościółka jest maleńkie muzeum tegoż serialu. „Klasztor w Rytwianach to najcenniejszy nie tylko w skali regionu, ale również i Polski a nawet Europy, pokamedulski zespół sakralny. Powstał w 1621r. z fundacji Jana Magnusa Tęczyńskiego, usytuowany na niewielkim wzniesieniu, pośród wspaniałych lasów, jest oddalony o kilka kilometrów od ludzkich siedlisk. Klasztor wraz z zabudowaniami był drugim, po krakowskich Bielanach ośrodkiem kamedulskim w Polsce. W kryptach pod kościołem znajdują się groby zakonników, w kapitularzu grobowiec rodziny Radziwiłłów, a w podziemiach kaplicy p.w. św. Romualda sarkofag Stanisława Łukasza Opalińskiego. Ołtarz główny klasztoru zdobi obraz przeora rytwiańskiego klasztoru w latach 1623-32Venant da Subiaco. „ Uczestniczyliśmy we mszy św. która była odprawiana w tych zabytkowych wnętrzach w intencji 7 rocznicy ślubu Radziwiłła, tak, tak… Jeżeli chcecie zobaczyć, jak wyglądał Ślub Artura Radziwiłła, wnuka ostatniego właściciela Rytwian to zapraszam na YOU TUBE… Na koniec Pałac w Kurozwękach, zabytek ale najbardziej znany z hodowli bizonów. Powieziono nas wozem na pole, gdzie w trawie leżały sobie, te wielkie i te małe, dopiero co urodzone bizoniątka. Piękny zakątek, warto tu przyjechać, ale póki co – kielecczyzny już wystarczy. 27 marca 2011 wyruszyliśmy z Klubu Przewodników wraz z przyjaciółmi na pierwszą wiosenną wycieczkę szlakiem Plemienia Wiślan. Łukasz Bajer powziął ambitny plan pokazania nam samych perełek, że „palce lizać” poddaliśmy się temu bez oporów, a panie mówiły, że nie opierały się za długo. Wyjechaliśmy wczesnym rankiem, ze słoneczkiem, ale dość silnym wiatrem w kierunku Niepołomic, po drodze przejeżdżając Igołomię, Nowe Brzesko, Hebdów aż do Wiślicy. Po drodze „potykaliśmy się” o ślady Wiślan, by wjechać w Dolinę Ponidzia. Piękne regiony, przestrzenie ”choć oko wykol”, by wedle 10 godziny podjechać do Wiślicy. Udało nam się wjechać do miejscowości za drugim razem, chociaż są dwie ulice na krzyż, ale potęga zabytków tak wielka, że może przyprawić o zawrót głowy. Murowane domy i gotycka kolegiata przy rynku to niezawodny znak, że wieś była dawniej miastem. I to jakim! Archeolodzy podejrzewają, że w odkopanej tu kamiennej misie najeźdźcy z Moraw przymusowo ochrzcili władcę Wiślan niemal sto lat przed konwersją Mieszka I. Na pewno pod koniec X w. był to jeden z najważniejszych grodów Polan – z tego okresu pochodzą fundamenty pierwszego kościoła. Podążamy za przewodnikiem, który z ogromną pasją opowiada o zabytkach miasta – do piwnic bazyliki, by zobaczyć kamienne pozostałości dwóch romańskich świątyń. Na wysokości prezbiterium podświetlono posadzkę z rysunkami sześciu modlących się postaci. – Brodaty mężczyzna na dole to prawdopodobnie Kazimierz Sprawiedliwy – tłumaczy przewodnik. Płytę orantów (łac. orare – modlić się) wykonano ok. 1175 r. W mokrym gipsie wyżłobiono rowki, w które wlano masę zabarwioną smołą. Na świecie jest parę podobnych tablic, ale tylko wiślicka uchowała się w tak doskonałym stanie. Stąpamy po historii niemal 1000 letniej. Obecny kościół z 1350 r. ufundował Kazimierz Wielki , o czym zaświadcza tablica erekcyjna w południowym portalu. Nie trzeba nawet znać łaciny – nad napisem widnieje rysunek: król na klęczkach wręcza makietę bazyliki Matce Boskiej, śmiałości dodaje mu gestem ręki biskup Jan Bodzanta. Z kolei nad północnym wejściem widnieje zamurowane okno, z którego ten sam król miał ogłosić statuty wiślickie, pierwszy pisany zbiór praw na ziemiach polskich. Według różnych źródeł miało to miejsce gdzieś między 1347 a 1362 r. (niestety, statuty się nie zachowały). Sama bazylika to najstarszy i zarazem największy kościół dwunawowy w Polsce. Gwiaździste sklepienie wspierają trzy ustawione na głównej osi filary. W wąskim, wielobocznym prezbiterium zachowało się gotyckie sakramentarium (rodzaj tabernakulum, zwykle w formie małej wieży w prezbiterium), freski przedstawiające sceny z życia Chrystusa, a w ołtarzu kamienna płaskorzeźba Madonny, do której miał się modlić Władysław Łokietek. Częstym gościem w Wiślicy bywał Jan Długosz. W 1460 r. wystawił wikariat, zwany dziś Domem Długosza. Piętrowy gmach z czerwonej cegły mieści plebanię. Zwiedzającym udostępniono jedno pomieszczenie z oryginalnym drewnianym stropem. Najciekawsze są polichromie w przedsionku, na których fundator nakazał przedstawić siebie samego obok Chrystusa i świętych. Wypiliśmy ciepłą herbatkę w podziemiach i hejże dalej, bo sporo przed nami. Skalbmierz – mieliśmy nadzieję, że uda nam się go zwiedzić, ale była msza, nawet głodny kundel leżał spokojnie na stopniach przed kościołem. Oto co wyczytałam i co udało mi się delikatnie podejrzeć: KOŚCIÓŁ PARAFIALNYp.w. św. Jana Chrzciciela był do 1819 r. kościołem kolegiackim. Został wzniesiony w końcu XII lub na początku XIII wieku, na pewno przed 1217 rokiem, gdyż w tym roku dokumenty wspominają Gubertusa Prepozyta Skalbmierskiego. Kościół był przebudowany i inkastelowany w 1235 roku przez Konrada Mazowieckiego. Obecny kościół został wzniesiony w XV w. z zachowaniem pozostałości romańskich. Długosz wspomina, że na miejscu dawnego kościoła, zniszczonego skutkiem wieku, za jego czasów, a więc w połowie XV w. z ofiar złożonych przez wiernych powstał wspaniały, nowy, murowany kościół. Kościół był budowany w dwóch fazach: nawy w I-ej połowie XV w. , a pod koniec XV w. – PREZBITERIUM. Jest to kościół gotycki, orientowany (wschód – zachód), murowany z kamienia, nie tynkowany. Pozostałością pierwotnego romańskiego kościoła z przełomu XII i XIII wieku są: dwie wieże, zachodnia część prezbiterium i dolna część południowej ściany prezbiterium. Nawa główna z nawami bocznymi stanowią kwadrat. W każdej nawie są trzy przęsła. Prezbiterium równej szerokości z nawą główną, ale niższe również trójprzęsłowe, zamknięte wielobocznie. Przy prezbiterium od strony północnej ceglana przybudówka prawdopodobnie z XVI w. mieszcząca dwuprzęsłową, wysoką zakrystię oraz dawną zakrystię kapitulną a nad nią kapitularz do którego prowadzą koliste schody wbudowane między wieżę, przybudówkę i nawę boczną. Od strony północnej i południowej wznoszą się dwie wieże czworoboczne i czterokondygnacyjne, nieco podwyższone w II-giej połowie XIX w. z neogotyckimi hełmami. «Skalbmierz (moja rodzinna parafia przyp. S. Malara) to także historia walk o Republikę Pińczowską. Historię wyzwolenia opowiadał mi ojciec (walczył wtedy jako 22 letni już mąż – ślub odbył się w sierpniu 1942 roku, a zdjęcie robione było ukradkiem by Niemcy nie zauważyli) i wujek Gorgoń mieszkający po wojnie w Sosnowcu. Była też w sierpniu 1944 roku pacyfikacja Skalbmierza. Można pobrać wywiad z Panem Leonem Bajorem stąd. (taką, a może bardziej brutalną historię opowiadała mi mama – niestety nie przywiązywałem wtedy zbyt dużej wagi do tych faktów.)» Już zrobiło się całkiem ciepło, kiedy dotarliśmy do Racławic. Na wzniesieniu Górka Kościejowska, zwanym także „Zamczyskiem”, stał w XIV wieku niewielki gródek. Dowody w postaci fundamentów murów dochowały się do czasów obecnych. Nazwa Racławice najprawdopodobniej pochodzi od nazwiska właściciela dóbr rycerza Racława. Pojawia się po raz pierwszy w Kronikach Długosza, gdzie znajduje się informacja, że w roku 1410 chłopi z Racławic przywozili do obozu króla Jagiełły pod Sandomierzem soloną wołowinę i dziczyznę w beczkach.. 4 kwietnia 1794 pod Racławicami polskie wojska powstańcze pod wodzą Tadeusza Kościuszki stoczyły bitwę z wojskami rosyjskimi pod dowództwem generała Aleksandra Tormasowa. Bitwę wygrały oddziały powstańcze. U stóp Kopca Kościuszki ( na błoniach)usypanego w latach 1926 – 1934 znajduje się pomnik Bartosza Głowackiego, słynnego chłopa, który czapką zakrył działo nieprzyjaciela. Obok powyżej na wzniesieniu trochę zaniedbany dworek, w którym rezydował Naczelnik Kościuszko. Od 1995 w pierwszą niedzielę po św. Wojciechu, na błoniach pod pomnikiem Bartosza Głowackiego. Odbywa się wybór „Chłopa Roku”, który tradycyjnie dopełnia ogólnopolski Zlot Wojciechów i Bartoszów. Kolejnym naszym miejscem jest Miechów : Bazylika grobu Bożego . Początki sanktuarium sięgają XII wieku. Jaksa, herbu Gryf, wróciwszy szczęśliwie z wyprawy do Ziemi Świętej w 1156 roku postanowił wypełnić ślub i zbudować w swej rodzinnej wsi (w Miechowie) kościół oraz sprowadzić tu z Jerozolimy zakonników, bożogrobców. Postanowienie to wykonał w 1163 roku, kiedy przywiózł z Jerozolimy kilkanaście worków ziemi z Góry Golgota i zbudował mały kwadratowy kościół pod wezwaniem św. Katarzyny Aleksandryjskiej. Była to raczej kaplica, która, jak niesie podanie, stała tu, gdzie dzisiaj jest kaplica Grobu Chrystusowego. Przy tym kościółku byli osadzeni bożogrobcy, zakonnicy, zwani tu miechowitami od nazwy wsi Miechów. Bożogrobcy byli w Miechowie prawie 700 lat, bo od 1163 do 1819 roku. Położyli duże zasługi w krzewieniu wiary i kultury chrześcijańskiej. Klasztor i kościół doznawały nieraz wielu zniszczeń. Kościół był odnawiany i przebudowywany. Styl wnętrza jest późnobarokowy, korpus kościoła – trzynawowy, bazylikowy. Ołtarz główny imponuje ogromem i pięknem, całość wnętrza wspaniała. Z nawy bocznej jest wejście do krużganków, otaczających z czterech stron kaplicę Grobu Pańskiego. Zbudowano ją w pierwszej połowie XVI wieku i odrestaurowano w 1883 roku. Nad drzwiami do kaplicy widnieje napis: „Sepulchrum Christi Domini”. Grób Pański jest imitacją Jerozolimskiego Grobu Chrystusa. Pod kopułą stoi ciosowy grób; jego górna część jest wykonana z drewna. W dolnej części grobu jest nisza, w którą, w Wielki Piątek, wsuwa się figurę zmarłego Chrystusa Pana. Warto jadąc przez Michów zatrzymać się na chwilę w tym miejscu. Jeszcze na koniec nasi chłopcy doszli do wniosku, że jeżeli już tu jesteśmy to niedaleko stąd warto zwiedzić pałac w Książu Wielkim, który chociaż przy drodze do Warszawy, ale w lecie niewidoczny, bo wśród krzewów i drzew niewidoczny. Pałac mieszczący szkoły średnie popada w ruinę, za parę lat nie będzie co oglądać. Powstanie zamku w Książu związane jest z prywatną inicjatywą biskupa krakowskiego Piotra Myszkowskiego, osobistego przyjaciela Jana Kochanowskiego, któremu słynny poeta zadedykował swoje Psalmy Dawidowe. Budowę rezydencji prowadzono w latach 1585-95 według planów i pod czujnym nadzorem królewskiego architekta z Florencji Santi Gucciego. Fundatorem był wspomniany już Piotr, a po jego śmierci prace finansował również Piotr, starosta chęciński i bratanek biskupa. Rodzina Myszkowskich zamieszkiwała wcześniej na jurajskim zamku Mirów, który posiadał wprawdzie doskonałe walory obronne, ale ze względu na przestarzałą konstrukcję i militarny charakter nie zapewniał odpowiedniej wygody. Fakt ten stanowił prawdopodobnie bezpośrednią przyczynę, dla której pod koniec XVI wieku rozpoczęli oni budowę rodowej rezydencji w Książu Wielkim. Z uwagi na miejsce pochodzenia jej mieszkańców, z czasem rezydencja ta nazwana została Mirowem. I to by było na tyle, kto nie był niech żałuje…", "url": "http://zamek.dobczyce.pl/wycieczki/", "category": "małopolskie", "sub_category": "Mięso świeże oraz produkty mięsne", "phrase": "Kiełbasa wiejska raciechowicka"}