{"meta_description": "Ziemniaki po cabańsku w piekarniku to pyszne, podhalańskie danie jednogarnkowe. Zazwyczaj przyrządzane jest w żeliwnym kociołku nad ogniskiem.  W innych regiona...", "title": "Ziemniaki po cabańsku w piekarniku", "content": "Ziemniaki po cabańsku w piekarniku to pyszne, podhalańskie danie jednogarnkowe. Zazwyczaj przyrządzane jest w żeliwnym kociołku nad ogniskiem. W innych regionach znane jest pod nazwą pieczonki, prażone, duszonki. Ziemniaki po cabańsku to łatwe w przygotowaniu i bardzo sycące danie. Na ziemi chrzanowskiej potrawa ta nazywana jest „pieczonymi” lub „ziemniakami po cabańsku”. Nazwę są wzięła od Cabanów czyli ludności, która przybyła do Chrzanowa w XIII wieku, w czasach najazdów tatarskich. Cabani lub Czabanowie, byli pasterzami, którzy pilnowali bydła niezbędnego do wyżywienia ordy tatarskiej. Po śmierci chana tatarskiego, wojska wycofały się z Polski, a część pasterzy pozostała na ziemiach podbijanych. Nadal zajmowali się hodowlą bydła. Przybyli do Polski Cabanowie osiedlili się w Chrzanowie i okolicach. Z czasem ich potomkowie przyjęli polskie nazwiska. Nazwa „ziemniaki po cabańsku” jest współczesną nazwą. W 2005 roku w plebiscycie tygodnika „Przełom” i Starostwa Powiatowego w Chrzanowie wyłoniono nazwę dla „pieczonych”. Decyzją Ministra Rolnictwa i Rozwoju Wsi „pieczone”, zostały wpisane na listę produktów tradycyjnych 17 stycznia 2011 roku. Z czego przygotowuje się „ziemniaki po cabańsku”? Tę prostą potrawę przygotowuje się z ziemniaków, warzyw (marchew, pietruszka, cebula, kilka liści kapusty, buraki) oraz wędzonego boczku i kiełbasy w żeliwnym kociołku lub kamionkowym garnku bez pokrywki. Zamiast pokrywki używa się właśnie dużych, zewnętrznych liści kapusty. Potrawę dociska się kawałkiem wyciętej darniny razem z ziemią. Działa to jak szybkowar. Szczelne okrycie oraz docisk podnoszą ciśnienie i temperaturę wewnątrz potrawy, co przyspiesza jej przygotowanie. Do tej pory niektórzy mieszkańcy Chrzanowa i okolic tak przygotowują to danie. Z czasem zaczęto produkować specjalne żeliwne kociołki na nóżkach z dokręcaną pokrywką.", "url": "https://beszamel.se.pl/przepisy/dania-glowne-miesne/ziemniaki-po-cabansku-w-piekarniku-re-qdef-msAr-FXNU.html", "category": "małopolskie", "sub_category": "Gotowe dania i potrawy", "phrase": "Ziemniaki po cabańsku"}