{"meta_description": "Tradycyjny przepis na farsz do pierogów z soczewicy. To typowo wigilijny farsz postny. Farsz z soczewicy do pierogów jest tak smaczny, że jada się go nie tylko na wigilię, ale i na co dzień. Jest świetny!", "title": "Farsz do pierogów z soczewicy", "content": "Zapraszam po bardzo stary, tradycyjny przepis na farsz z soczewicy do pierogów . Farsz z zielonej soczewicy idealnie sprawdza się w wigilijnych pierogach. Jest tak smaczny, że jada się go również na co dzień. Czas przygotowania: 10 minut  Czas gotowania: 2 godziny 30 minut  Liczba porcji: 650 g farszu. Na 80-100 pierogów     Kaloryczność kcal: 340 w 100 g farszu [ więcej ]  Dieta: bezglutenowa, wegańska, wegetariańska  W przepisie użyłam soczewicy zielonej. Możesz jednak śmiało sięgnąć po soczewicę czerwoną, która jest delikatniejsza i drobniejsza od zielonej. Farsz z soczewicy najczęściej wykorzystuje się do pierogów. Taki farsz można też z powodzeniem użyć do zrobienia krokietów lub pasztecików drożdżowych. Warto wspomnieć o tym, że pierogi z soczewicą na całym Podlasiu były od lat tradycyjną potrawą wigilijną. Te pyszne pierogi poste można przygotować na kilka sposobów. Najczęściej soczewica rozgotowywana jest w garnku. Do odparowanej soczewicy dodaje się tłuszcz, sol i pieprz. Ja zapraszam po moją wersję postnego farszu z zielonej soczewicy.  Farsz z zielonej soczewicy przygotowałam w wolnowarze. Farsz składa się praktycznie wyłącznie z soczewicy. Warto więc wydobyć z tej rośliny strączkowej jak najwięcej smaku, witamin i składników mineralnych. Umieszczając soczewicę w niewielkiej ilości wody, w naczyniu w którym będzie się ona długo podgrzewać w niskiej temperaturze, zachowa swój smak i maksymalną ilość cennego białka, tłuszczów oraz witamin i minerałów.   Wyjmowane naczynie w slow cookerze pokryte jest powłoką. Możesz więc śmiało użyć go do podsmażenia cebuli na oleju. Ja posiadam płytę indukcyjną, więc naczynie użyłam tak samo, jak zwykłą patelnię. Wlej połowę oleju, czyli cztery łyżki. Polecam olej z pestek winogron lub olej ryżowy. Dużą cebulę obierz i drobno poszatkuj. Umieść ją w nagrzanym naczyniu i podsmażaj na swojej płycie przez 10 minut, na średniej mocy palnika.   Możesz również zrezygnować z wstępnego zeszklenia cebuli i dodać ją do wolnowaru razem z soczewicą. Wówczas całe osiem łyżek oleju dodajesz dopiero do ugotowanej już soczewicy.  Odmierz dwie szklanki suchej soczewicy zielonej. Będzie to około 400 gramów soczewicy. Soczewicę umieść w misce i zalej wodą. Całość zamieszaj. Odlej mętną wodę do zlewu. Czynność powtarzaj do momentu, w którym woda będzie przezroczysta. To naprawdę zajmuje tylko kilka minut. Zdarza się tak, że wystarczy tylko raz przepłukać soczewicę. Miałam jednak również taką, którą płukałam nawet siedem razy.  Przepłukaną soczewicę umieść w naczyniu Slow Cookera razem z podsmażoną cebulką. Dodaj pół łyżeczki pieprzu oraz łyżeczkę soli. Wlej jeszcze szklankę wody. Całość zamieszaj i ustaw drugi poziom, poziom high na dwie i pół godziny gotowania. Poziom drugi osiąga temperaturę maksymalną nieprzekraczającą 97 stopni. Poziom pierwszy, low osiąga tę temperaturę wolniej.  W trakcie gotowania soczewicy z niewielką ilością wody nie ma potrzeby i nie zalecam nawet zaglądania do pojemnika. Specjalna naturalna powłoka ceramiczna przekazuje ciepło szybciej i wydajniej niż zwykłe powłoki zapobiegające przywieraniu. Soczewica po ustalonym czasie gotowania będzie idealnie miękka, jednak nie rozpadnie się. Nie ma też możliwości, by się przypaliła i przywarła do naczynia.   Smak soczewicy gotowanej w niskiej temperaturze jest nieporównywalnie lepszy, niż tej szykowanej w zwykłym garnku. Ponieważ farsz do pierogów tradycyjnie powinien być zwarty (jak farsz do pierogów ruskich), po ugotowaniu soczewicę należy zmielić w maszynce. Użyłam maszynki do mielenia mięsa z nakładką o średnich oczkach. Możesz też ugnieść soczewicę widelcem lub zmielić w melakserze. Do masy po zmieleniu dodaj pozostałe cztery łyżki oleju. Farsz z soczewicy zamieszaj i sprawdź, czy jest wystarczająco wilgotny, by formować z niego kulki do nadziewania pierogów. W razie potrzeby wlej do farszu trochę wody.   Na zdjęciu poniżej inspiracja.. Pierogi z farszem z soczewicy okraszone cebulką podsmażoną na oleju roślinnym. Wspaniałe, postne danie na Wigilię. Z tej ilości farszu zrobisz do 100 pierogów z placków o średnicy 7 cm lub do 80 pierogów z placków o średnicy 8 cm.", "url": "https://aniagotuje.pl/przepis/farsz-do-pierogow-z-soczewicy", "category": "podkarpackie", "sub_category": "Gotowe dania i potrawy", "phrase": "Pierogi z soczewicą"}