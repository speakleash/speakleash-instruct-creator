{"meta_description": "", "title": "Ser Wiżajny i Mód Lipiec Białowieski mają szansę na unijną rejestrację – Stowarzyszenie \"Macierzanka\" – producenci sera podpuszczkowego Wiżajny i Rutka Tartak", "content": "9 lutego odbyło się posiedzenie komisji konkursowej „Produkt Europejski z Podlaskiego”. Jest to konkurs na produkt rolny lub środek spożywczy kwalifikujący się do rejestracji w europejskim systemie nazw i oznaczeń geograficznych oraz gwarantowanych tradycyjnych specjalności. Najlepsze w ocenie komisji produkty to Ser z Wiżajn zgłoszony przez stowarzyszenie Macierzanka oraz Miód Lipiec Białowieski” zgłoszony przez Stowarzyszenie Pszczelarzy Rejonu Puszczy Białowieskiej. W konkursie mogli uczestniczyć wyłącznie producenci, którzy są zrzeszeni i wytwarzają produkty według wspólnej specyfikacji. Konkurs jest inicjatywą Sekretariatu Regionalnego Krajowej Sieci Obszarów Wiejskich Województwa. -Wybraliśmy dwa różne produkty, ale ściśle związane z promocją Województwa Podlaskiego, już sam proces rejestracji jest elementem promocyjnym, i może przełożyć się na sprzedaż – przekonywali członkowie komisji Konkurs ma na celu pomoc producentom w rejestracji swojego produktu w europejskim systemie nazw, jak też rozpropagowanie idei unijnej rejestracji produktów rolnych i środków spożywczych na terenie województwa. W ramach pozyskanych środków laureaci otrzymają możliwość opłacenia zleceń lub usług, które będą stanowiły podstawę do złożenia wniosku o rejestrację unijną do Ministerstwa Rolnictwa i Rozwoju Wsi.Za uzyskane pieniądze można będzie między innymi opłacić badania laboratoryjne, badania konsumenckie i wsparcie ekspertów którzy pomogą w procesie rejestracji. 3 stycznia Zarząd Województwa Podlaskiego przyjął uchwałę w sprawie konkursu „Produkt europejski z Podlaskiego” przeznaczając na ten cel 30 000 zł. Ta kwota została podzielona po równo na dla obu grup zgłaszających. Laureatów wyłoniła komisja powołana przez Dyrektora Departamentu Rolnictwa i Obszarów Rybackich. W jej skład weszli przedstawiciele Urzędu Marszałkowskiego, oraz eksperci z Ministerstwa Rolnictwa i Rozwoju Wsi- Katarzyna Zajączkowska, Wojewódzkiej Inspekcja Jakości Handlowej Artykułów Rolno-Spożywczych – Bohdan Goss, Izby Przemysłowo-Handlowa w Białymstoku- Witold Karczewski, Podlaskiego Ośrodka Doradztwa Rolniczego w Szepietowie- Mariusz Cylwik, Muzeum Podlaskiego- Andrzej Lechowski. Komisja oceniająca produkty brała pod uwagę doświadczenie grupy w realizacji wspólnych projektów, urynkowienie produktu, znaczenie produktu dla lokalnej gospodarki, funkcjonowanie w świadomości konsumenta, zachowanie lokalnych receptur i metod wytwarzania. Dotychczas tylko dwa podlaskie produkty mają unijną rejestrację. pierekaczewnik wytwarzany w Kruszynianach oraz miód wielokwiatowy z Sejneńszczyzny i Łoździejszczyzny na Litwie. Lipiec Białowieski pozyskiwany jest z lipy drobnolistnej, która w tak zwartej formie występuje tylko w Puszczy Białowieskiej. W związku z tym jego parametry smakowe są unikalne. Tradycja wytwarzania sera w rejonie Wiżajn i Rutki Tartak przekazywana jest z pokolenia na pokolenie. Jest to ser dojrzewający wytwarzany z surowego, pełnego mleka krowiego. Młody ser ma delikatny smak, który w trakcie dojrzewania nabiera intensywności. Pod nazwą ser Wiżajny sprzedawany jest ser, o trzech okresach leżakowania  „Ser Wiżajny”- „świeży” dojrzewa od 2-4 dni, ”leżakowany” dojrzewa od 5 do 30 dni, „dojrzały” dojrzewanie i leżakowanie sera powyżej 30 dni.", "url": "https://serywizajny.org.pl/ser-wizajny-i-mod-lipiec-bialowieski-maja-szanse-na-unijna-rejestracje/", "category": "podlaskie", "sub_category": "Miody", "phrase": "Mód wielokwiat z Sejneńszczyzny"}