{"meta_description": "", "title": "Ranking pieczywa z Biedronki", "content": "Według Głównego Urzędu Statystycznego w 2019 roku każdy z nas zjadł około 61 kg mięsa i produktów mięsnych. W tym rankingu przyjrzymy się wędlinom, czyli przetworom mięsnym z rozdrobnionego surowca w osłonce. Wędliny to dosyć różnorodna grupa produktów, różnią się od siebie ilością dodatków do żywności, wartością odżywczą i zawartością mięsa. W tym rankingu pokażemy Ci, jakie wędliny wybierać, a jakie omijać szerokim łukiem. Jeśli chcesz, aby w Twoim jadłospisie znajdowały się tylko dobre produkty zostań podopiecznym Centrum Respo (sprawdź ofertę). • Wędzonki – np. szynka, polędwica, baleron, boczek – jest to kawałek zazwyczaj peklowanego mięsa w całości (nierozdrobniony) poddany wędzeniu i czasem gotowaniu, • Kiełbasy – to mięso rozdrobnione w połączeniu z tłuszczem, wodą i różnymi dodatkami, którym napełnia się osłonki, wędzi i zazwyczaj poddaje obróbce cieplnej; wśród kiełbas wyróżniamy niewędzone lub wędzone, surowe, suszone, peklowane, parzone i pieczone • Wędliny podrobowe — ten rodzaj wędlin powstaje z solonych lub peklowanych podrobów, mięsa oraz tłuszczu i dodatków. W tej grupie są np. pasztetowe i salcesony • Produkty blokowe to m.in. rolady. Produkty te powstają z mięsa rozdrobnionego, tłuszczu i podrobów z dodatkami [1] Wędliny jako produkt mięsny są dobrym źródłem białka, ale w przeciwieństwie do nieprzetworzonego mięsa często mogą też być bogate w tłuszcz, sól i substancje dodatkowe. W przypadku wędlin wędzonych w procesie wędzenia mogą powstawać pewne ilości substancji kancerogennych, takich jak wielopierścieniowe węglowodory aromatyczne. Te cechy sprawiają, że wędliny nie powinny stanowić podstawy diety, choć mogą pojawiać się w niej od czasu do czasu. Zwracając uwagę na skład i wartość odżywczą wędlin, możesz zadbać o to, aby na Twoim stole pojawiały się jedynie wędliny wysokiej jakości. Wybierając wędliny, kieruj się zawartością mięsa, która podana jest jako wartość procentowa (im więcej mięsa, tym mniej miejsca na inne dodatki). Ze względu na proces produkcji wędliny mogą tracić wodę podczas wędzenia czy obróbki termicznej. W takim wypadku zawartość mięsa nie jest podana jako wartość procentowa, ale jako ilość mięsa użytego na 100 g gotowej wędliny, np. 100 g wędliny otrzymano ze 123 g schabu. Im więcej mięsa użyto do wytworzenia wędliny, tym lepiej. Poza mięsem zwróć uwagę na pozostałe składniki wędliny, czy nie znajduje się w niej dużo substancji wypełniających, tj. skrobi, błonnika i dodatków do żywności, np. konserwantów. Oto najczęściej pojawiające się dodatkowe składniki w wędlinach z Biedronki oraz dodatki do żywności wraz z informacją, w jakim celu są dodawane: • Substancja konserwująca : azotyn sodu. Ten dodatek należy do grupy konserwantów i jest dodawany po to, aby zapobiec rozwojowi niebezpiecznych dla zdrowia szczepów bakterii. To standardowy składnik soli peklowej, pojawia się nawet w wędlinach domowej produkcji i wędlinach ekologicznych. • Glutaminian sodu to substancja wzmacniająca smak. Zazwyczaj dodawany jest w celu zmniejszenia dodatku soli do wędliny. • Błonnik — jego dodatek ma ograniczyć straty podczas gotowania, wpływa także na cechy sensoryczne produktów: ich smak i konsystencję. Błonnik często jest dodawany do wędlin jako substytut tłuszczu. Jest to niewielki dodatek, nie można uznać wędliny za dobre źródło błonnika w diecie. • Tłuszcz roślinny najczęściej dodawany jako zamiennik tłuszczu zwierzęcego, może też zostać użyty jako składnik marynaty do mięsa. • Stabilizatory: difosforany i trifosforany. Fosforany wspomagają wiązanie wody dodanej do produktów mięsnych i emulgację tłuszczu, wpływając w ten sposób na teksturę wędliny. • Aromaty mają nadać wędlinie określone walory smakowe. Niestety, często stanowią zagrożenie dla osób z nietolerancją laktozy, alergią czy celiakią, ponieważ mogą zawierać substancje takie jak laktoza, gluten albo alergeny (np. seler, mleko). • Białko roślinne , np. sojowe. Soja jest tradycyjną substancją wiążącą wodę, często wykorzystywaną w produktach z mięsa rozdrobnionego. Stosuje się ją także w produktach niskotłuszczowych. Preparaty białkowe pochodzenia roślinnego mogą częściowo niwelować niekorzystny wpływ niskiej jakości mięsa na jakość przetworów (maskować niską jakość mięsa użytego do produkcji wędliny). • Przeciwutleniacze — ich głównym zadaniem jest dezaktywacja lub neutralizacja wolnych rodników, tak by spowolnić proces jełczenia (tzw. psucia się tłuszczu, polegającego na utlenianiu się kwasów tłuszczowych i powstawaniu szkodliwych dla zdrowia związków). • Skrobie są powszechnie wykorzystywane w przypadku wyrobów niskotłuszczowych. Skrobia pozwala zwiększyć wydajność produktu (więcej wędliny z tej samej ilości mięsa), zachować soczystość i kruchość oraz uzyskać wyrównaną jakość. • Ekstrakty przypraw . Dodawanie ekstraktów przypraw zamiast przypraw umożliwia wykorzystanie mniejszych ich ilości do uzyskania pożądanego smaku i zapachu. Dodatkowo ekstrakty niektórych przypraw mogą wydłużać termin przydatności do spożycia. Wiemy, że czytanie etykiet bywa trudne, żmudne i skomplikowane, dlatego stworzyliśmy dla Ciebie ranking, którego bohaterką jest wędlina z Biedronki. • Najzdrowszy wybór – to najlepsze wędliny w Biedronce. Zarówno ich skład, jak i wartość odżywcza sprawiają, że warto wybierać właśnie te wędliny. Mięso stanowi ponad 97% składników w każdej wędlinie z tej grupy, dodatkowo mają one wyższą zawartość białka oraz niższą zawartość tłuszczu, soli i cukrów. • Niezły wybór – Te wędliny też będą dobrym wyborem, choć nie warto ich wybierać w pierwszej kolejności. Wędliny w tej kategorii charakteryzują się większą ilością dodatków do żywności lub niższą wartością odżywczą od wędlin z pierwszej grupy. Mają mniej białka, ale mięso nadal stanowi około 90% wędliny. Kiedy wędliny z pierwszej grupy nie są akurat dostępne, można sięgnąć po produkty z tej grupy. • Odradzane produkty – mają zazwyczaj niższą zawartość białka, mniej mięsa w składzie oraz więcej dodatków do żywności lub wyższą zawartość soli, cuktu czy tłuszczu. Zostały wyprodukowane z mniejszej ilości mięsa niż wędliny z poprzednich grup. Te wędliny nadal są bezpieczne, ale z pewnością nie powinny pojawiać się regularnie w zdrowej diecie. Poszczególne produkty przyporządkowaliśmy do powyższych grup, a ich kolejność w obrębie danej grupy jest już losowa. Twoja dieta powinna Ci smakować, więc wybieraj wędliny, które będą nie tylko zdrowe, ale też smaczne. Pamiętaj, aby na co dzień bazować na nieprzetworzonym mięsie i innych źródłach białka, np. jajach, produktach mlecznych oraz nasionach roślin strączkowych i ich przetworach, np. tofu. Wysokie spożycie przetworzonego czerwonego mięsa, związane jest z większym ryzykiem zachorowania na choroby układu krążenia, nowotwór jelita grubego, nadciśnienie tętnicze, a także z wyższą śmiertelnością. Badanie pokazały też, że dodanie do diety już zaledwie 3 procent kalorii pochodzących ze źródeł roślinnych oznacza o 5 procent niższe ryzyko zgonu. [2]", "url": "https://centrumrespo.pl/dieta/wedliny-z-biedronki-ranking/", "category": "małopolskie", "sub_category": "Mięso świeże oraz produkty mięsne", "phrase": "Szynka wiejska sądecka tradycyjna"}