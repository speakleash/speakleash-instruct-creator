{"meta_description": "", "title": "Sądeckie wędliny na Liście Produktów Tradycyjnych", "content": "Kiełbasa wiejska sądecka, karczek sądecki tradycyjny, szynka swojska sądecka tradycyjna oraz polędwica wiejska sądecka tradycyjna trafiły pod koniec ubiegłego roku na prowadzoną przez Ministerstwo Rolnictwa i Rozwoju Wsi Listę Produktów Tradycyjnych. Wyroby zostały zgłoszone na listę przez ich producenta – Zakłady Mięsne Szubryt z Chełmca. Na ministerialnej liście jest obecnie 1346 produktów, w tym 134 z terenu Małopolski. Trafiają na nią wyroby których jakość lub wyjątkowe cechy i właściwości wynikają ze stosowania tradycyjnych metod produkcji. Wyroby z wielu kategorii (m.in. produkty produkty mięsne, mleczne, rybne, warzywa, owoce, wypieki, tłuszcze, oleje, miody, napoje, dania gotowe) dostają się na Listę Produktów Tradycyjnych na wniosek producentów, ale ci nie nabywają z tego powodu żadnych praw, bowiem chronione są same produkty a nie ich wytwórcy. Firma Szubryt zgłosiła dziesięć swoich tradycyjnych wyrobów (wnioski o wpis na listę weryfikuje marszałek województwa z pomocą Rady ds. Produktów Tradycyjnych). Ostatecznie cztery wyroby Szubryta zostały wpisane na listę 22 grudnia ub. r. Na internetowej stronie Ministerstwa Rolnictwa możemy szczegółowo poczytać o najnowszych pozycjach na Liście Produktów Tradycyjnych: kiełbasie wiejskiej sądeckiej, polędwicy wiejskiej sądeckiej tradycyjnej, karczku sądeckim tradycyjnym oraz szynce swojskiej sądeckiej tradycyjnej. Wśród małopolskich wyrobów umieszczonych na Liście Produktów Tradycyjnych jest więcej specjałów z Nowego Sącza i okolic. Znajdziemy na niej m.in. sądeckie lody, łukowicką śliwkę suszoną, jabłka łąckie, polską fasolę z orzełkiem, kukiełkę podegrodzką, placki z blachy, sądecki miód spadziowy, pierogi łomniczańskie, kapuśniorkę z grzybami oraz łącką śliwowicę.", "url": "https://twojsacz.pl/sadeckie-wedliny-na-liscie-produktow-tradycyjnych/", "category": "małopolskie", "sub_category": "Mięso świeże oraz produkty mięsne", "phrase": "Szynka wiejska sądecka tradycyjna"}