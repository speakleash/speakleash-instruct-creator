{"meta_description": "Naszemu czujnemu dziennikarskiemu oku nie umknie żaden news. Jako pierwsi wiemy i z przyjemnością Was informujemy o tym, co ważnego dzieje się, bądź wydarzyło się w branży.", "title": "Festiwal Kulinarny ?Cieszyńskie Smaki? częścią obchodów Jubileuszu 1200 ? lecia legendarnego założenia Cieszyna", "content": "W sobotę 12 czerwca na rynku w Cieszynie odbył się wielki kulinarny Festiwal „Cieszyńskie Smaki\", który stanowił część obchodów Jubileuszu 1200 – lecia legendarnego założenia miasta Cieszyna. 9 ekip z kraju i z zagranicy rywalizowało o miano mistrza kuchni cieszyńskiej, a mieszkańcy i odwiedzający Cieszyn turyści mogli zasmakować typowych dla regionu śląska cieszyńskiego specjałów. O wrażenia artystyczne zadbały zespół Torka, uzdolnione artystycznie dzieci – podopieczni Fundacji Braci Golec oraz gwiazda wieczoru grupa Myslovitz. Festiwal rozpoczął się konferencją prasową, która odbyła się w Sali Sesyjnej Urzędu Miejskiego w Cieszynie, podczas której głos zabrali m.in.: przedstawiciele miasta – burmistrz Bogdan Ficek oraz kierownik Biura Promocji i Informacji Urzędu Miejskiego Renata Karpińska. Gospodarz miasta w bardzo ciekawy sposób przedstawił pokrótce jego historię, podkreślał jego różnorodność i wyjątkowość. Zwrócił uwagę na wagę kuchni i tradycji lokalnych jako czynnika promującego miasto i region. Pani Renata Karpińska przybliżyła działania prowadzone przez Biuro Promocji i Informacji na rzecz promocji miasta, jego historii, kultury i tradycji. Festiwal „Cieszyńskie Smaki” nie jest pierwszą inicjatywą promującą kuchnię cieszyńską gdyż jak podkreślała Kierownik Biura Promocji i Informacji UM w Cieszynie, już kilka lat temu wpadła na pomysł zebrania starych, tradycyjnych przepisów w formie książki kucharskiej, która cieszyła się i nadal cieszy się sporym powodzeniem. Jak sama o sobie mówi jest zapaloną dokumentalistką swego miasta czego efektem jest szereg publikacji. Pani Karpińska zwróciła również uwagę na kalendarz imprez Cieszyna, który jest niezwykle bogaty. Przedstawiciele Śląskiej Organizacji Turystycznej – wicemarszałek województwa śląskiego Zbyszek Zaborowski i dyrektor biura ŚOT Agnieszka Sikorska opowiedzieli o pracy stowarzyszenia na rzecz promocji regionu śląskiego, o sukcesach w przełamywaniu stereotypowego postrzegania naszego regionu. Służy temu m.in. promocja kuchni regionalnej, co znalazło odzwierciedlenie na liście produktów tradycyjnych: „Miejscowe specjały zajmują znaczną pozycję na ogólnopolskiej liście produktów tradycyjnych. Wśród sześciuset potraw aż 110 pochodzi z województwa śląskiego, z tego większość to dania kuchni cieszyńskiej. Jako pierwszy był zarejestrowany murzin, a zaraz po nim cieszyńska kita wędzona, miodula czy drobne ciasteczka cieszyńskie. Jest to kuchnia jedna z najlepiej ukształtowanych w naszym województwie”– podkreślał Zbyszek Zaborowski, wicemarszałek i jednocześnie prezes Śląskiej Organizacji Turystycznej. Także mnogość imprez i inicjatyw lokalnych jest na Śląsku imponująca. Agnieszka Sikorska wspomniała również o innych prowadzonych właśnie kampaniach promocyjnych na rzecz regionu śląskiego. Panowie jurorzy: Jean Bos oraz Waldemar Hołówka opowiedzieli zebranym o pokazach kulinarnych, które przygotowali na festiwal. Pokaz Waldemara Hołówki zatytułowany „Co cieszyniacy jedli 1200 lat temu” przybliżył mieszkańcom Cieszyna kuchnię staropolską, natomiast Jean Bos w swoim pokazie „Co cieszyniacy będą jedli za 1200 lat” przybliżył wszystkim zebranym na cieszyńskim rynku kuchnię molekularną, która zrywa z konwencjonalnym smażeniem, gotowaniem czy pieczeniem. Ma ona na celu osiągniecie idealnego, czystego i doskonałego smaku potraw, serwowanych w zaskakujących formach. Poszerza spektrum klasycznej sztuki kulinarnej i otwiera nowe światy smakowe, aromatyczne, a wytwory tej magicznej kuchni są czasem tak zachwycające, że można je wystawiać jako eksponaty w galeriach sztuki. Dodatkowo Jean Bos jako prezes Euro – Toques Polska przybliżył zebranym cele, które Stowarzyszenie stara się realizować, a mianowicie: poszanowanie różnorodnych tradycji w krajach i regionach rozszerzonej Europy oraz ochrona zdrowej żywności w oparciu o jakość produktów. Kucharze zrzeszeni w Euro – Toques bronią żywności naturalnej i tradycyjnych receptur, bacząc, by różnorodność europejskiego dziedzictwa kulinarnego i trwałość produktów została zachowana, a produkty stosowane w kuchni były świeże i przygotowywane na miejscu. Duży nacisk kładziony jest ponadto na to by produkty wykorzystywane były sezonowo, w odniesieniu do naturalnych cykli, co zapewnia autentyczność i gust. Kucharze z Euro – Toques stoją na straży różnorodności smaków i składników co ich zdaniem przyczynia się do poprawy jakości smaku oraz układania odpowiedniej dla konsumenta diety. Jean Bos podkreślił, że bardzo cieszą go tego typu inicjatywy jak Festiwal „Cieszyńskie Smaki” , a Euro – Toques z ochotą wpiera tego typu działania. Dyrektor Hotelu Orbis „Halny” Ilona Porwoł poinformowała o wynikach konkursu na nazwę dla ciacha cieszyńskiego z wizerunkiem najbardziej znanych zabytków Cieszyna. Ostatecznie za najlepszą uznano nazwę „słodka legenda”. Należy wspomnieć także o mistrzu kulinarnym Robercie Sowie, którego od samego rana oblegały tłumy fanów, a który przy okazji konferencji mówił o tym, że promocja kuchni regionalnej jest doskonałym sposobem na reklamę miasta, regionu co pokazują doświadczenia krajów europy zachodniej. To ona ma największe szanse na pokazanie indywidualnego charakteru regionu, to o nią trzeba zadbać, zachować jej oryginalny charakter. Katarzyna Soboszek z Cieszyńskiego Centrum Numizmatycznego oraz Krzysztof Dubiński – Projekt Antykwarnia w sposób niezwykle ciekawy opowiedzieli o jubileuszowych bonach i monetach. Pan Dubiński przybliżył zebranym bogate tradycje numizmatyczne Cieszyna, który posiadał swego czasu własną mennicę. Podczas festiwalu miała miejsce premiera bonu cieszyńskiego o nominale 20 „PIASTÓW CIESZYŃSKICH”, o wartości 20,50 zł. Katarzyna Soboszek zaprezentowała drugi dukat jubileuszowy, a mianowicie „7 LESZKÓW”. Główną atrakcją „Cieszyńskich Smaków” były konkursy kulinarne mające na celu nie tylko zaprezentowanie tradycyjnych dań śląska cieszyńskiego, ale także przybliżenie jego kultury i tradycji, oraz promocję dań regionalnych. Ekipy startujące w konkursie miały za zadanie przygotowanie potraw wywodzących się z tradycji kuchni cieszyńskiej. Zmagania konkursowe oceniane były przez jury w składzie:   JURY PROFESJONALNE Festiwal Cieszyńskie Smaki • Jean Bos – Prezes Euro – Toques Polska • Wiesław Wróblewski – Wiceprezes Euro – Toques Polska • Robert Sowa – Mistrz Kulinarny, Honorowy Prezes OSSKiC • Karel Drapal – Członek Zarządu Czeskiego Stowarzyszenia Kucharzy i Cukierników • Waldemar Hołówka – Winterhalter, OSSKiC • Wolfgang P. Menge – Vicepresident Euro-Togues International JURY TECHNICZNE • Paweł Malewski – Stalgast, • Jan Rado – Sekretarz Euro – Toques Polska   W konkursowych zestawach musiały znaleźć się: zupa, danie główne oraz deser. Poziom umiejętności, jaki zaprezentowali uczestnicy sprawił, że szacowne jury miało twardy orzech do zgryzienia – wszystkie potrawy były bowiem niezwykle smaczne, efektownie podane i każda z nich odpowiadała tradycyjnej kuchni cieszyńskiej. Podczas festiwalu odbyły się dwa konkursy kulinarne, dla profesjonalistów oraz dla uczniów szkół gastronomicznych. W pierwszej kolejności ocenie zostały poddane zespoły młodych adeptów sztuki kulinarnej, a główne wyróżnienie dla najlepszej drużyny za wyróżniające się umiejętności kulinarne i znajomość potraw kuchni cieszyńskiej otrzymał team z Czech – Szkoła Gastronomiczna w Jablonkowie – Dalibor Chrascina i Matej Kuba. Wśród profesjonalistów najlepsi okazali się Kucharze z Beskidzkiego Klubu Kulinarnego – Tomasz Cieślar i Dawid Klimaniec, którzy zaprezentowali: „Zupę pokrzywową z czosnkiem niedźwiedzim, Wędzoną polędwiczkę z dzika faszerowaną słoniną, podawaną z zapiekanymi kluskami śląskimi z sosem śliwkowym i sałatką z marynowanych buraków, Placuszki z kwiatuszkami bzu na kwaszonej śmietanie z musem truskawkowo – miętowym”. Danie główne zachwyciło Pana Roberta Sowę, który stwierdził, że dawno nie jadł tak pysznej dziczyzny. II miejsce zajęli Jan Jakeś, Lucie Sohrova – Gurmán Team „Pivovarský šenk”, którzy zaprezentowali: „Zupę ziemniaczaną z grzybami i śmietaną, Piersi z kaczki z nadzieniem z wątróbki kaczej podanej z knedlami oraz z białą i czerwoną duszoną kapustą, Domowe ciasto francuskie z jabłkami, rodzynkami, orzechami i miodem”. III miejsce przypadło w udziale drużynie „Beskydská golfová”, w składzie: Jan Rejman, Miroslav Vojnar, którzy przygotowali: „Kapuśniak, Pierś z kaczki z sosem grzybowym i kluskami śląskimi, Naleśniki z truskawkami”. Zwycięzcy zostali obdarowani nagrodami rzeczowymi w postaci sprzętu gastronomicznego ufundowanego przez firmy Mirometr i Technica. Wszyscy uczestnicy konkursu otrzymali pamiątkowe dyplomy i upominki, które wręczył Burmistrz Cieszyna Bogdan Ficek.       Z okazji Jubileuszu Mennica wybiła medal okolicznościowy oraz monetę „3 talary cieszyńskie”. Zostały one wręczone osobom, które w szczególny sposób zasłużyły się dla obchodów 1200-lecia legendarnego założenia miasta Cieszyna. Dla numizmatyków natomiast przygotowano inną niespodziankę – w 2010 roku specjalnie z okazji święta Cieszyna wybite zostały 3 dukaty lokalne. Drugi z nich o nominale 7 LESZKÓW zaprezentowany został właśnie po raz pierwszy podczas festiwalu, nie lada atrakcją był również bon o nominale 20 PIASTÓW CIESZYŃSKICH. Podczas imprezy na cieszyńskim rynku mieliśmy okazje podziwiać pokazy mistrzów sztuki kulinarnej m.in. Pana Waldemara Hołówki oraz pana Jean’a Bos, którzy przygotowali specjały kuchni staropolskiej i molekularnej. Podczas festiwalu trwał również kiermasz kulinarny, na którym każdy chętny mógł się zaopatrzyć w regionalne przysmaki. Ogromnym zainteresowaniem cieszył się gulasz cieszyński przyrządzany na ogromnej patelni o średnicy 1,7 m, z którego sprzedaży dochód został rozdzielony pomiędzy Fundację Braci Golec, która przeznaczy go na wsparcie swoich podopiecznych – uzdolnionych artystycznie dzieci a Towarzystwo Przyjaciół Dzieci – oddział Cieszyn, z przeznaczeniem na wypoczynek dzieci i młodzieży z Cieszyna. Sponsorami gulaszu cieszyńskiego były firma Eurospar, która podarowała mięso do jego przyrządzenia oraz Inwex, który dostarczył pieczywo.", "url": "https://newsgastro.pl/wydarzylo-sie/festiwal-kulinarny-cieszyskie-smaki-czci-obchodow-jubileuszu-1200-lecia-legendarnego-zaoenia-cieszyna/", "category": "śląskie", "sub_category": "Mięso świeże oraz produkty mięsne", "phrase": "Cieszyńska kita wędzona"}