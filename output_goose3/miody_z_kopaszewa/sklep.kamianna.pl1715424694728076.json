{"meta_description": "MIODY Naturalne miody pszczele nektarowe, spadziowe i nektarowo-spadziowe z naszej Pasieki", "title": "MIODY - Sklep Pasieka", "content": "- produkt wytwarzany przez pszczoły wyłącznie z nektaru kwiatów (miody nektarowe) lub spadzi (miody spadziowe). To mieszanina węglowodanów, głównie cukrów prostych - glukozy i fruktozy (ok. 75%). Zawiera witaminy A, B2, C, B6, PP. Zawiera też inhibinę, która hamuje rozwój drożdży, pleśniaków i niektórych bakterii - jest zatem naturalnym konserwantem.    Prawie wszystkie miody ulegają krystalizacji (wyjątek stanowi np. czysty miód akacjowy czy miód z szakłaka, również niektóre rodzaje spadzi). Jest to naturalny proces zmiany struktury miodu z płynnej w stałą. W zależności od gatunku czas krystalizacji miodu może być różny - miody z większą zawartością glukozy krystalizują szybciej (np. miód rzepakowy), z większą zawartością fruktozy - wolniej (np. miód ze spadzi iglastej czy miód akacjowy z niewielką domieszką innych nektarów może być w postaci płynnej nawet przez trzy lata). Miód krystalizując jaśnieje (np. ciemny, prawie czarny płynny miód gryczany zmienia kolor na jasny herbaciany). Również sposób przechowywania ma wpływ na czas krystalizacji - miód przechowywany w chłodnym pomieszczeniu skrystalizuje szybciej niż ten przechowywany w temperaturze pokojowej.  Zarodniki kryształotwócze (kryształy) w miodzie mogą być różnej wielkości - od bardzo drobnych do mających średnicę kilku milimetrów, co sprawia, że przebieg krystalizacji dla różnych miodów, nawet tego samego gatunku, może być różny. Krystalizacja miodu nie zmienia wartości odżywczo-leczniczych miodu.  Miód skrystalizowany można doprowadzić z powrotem do płynnej postaci, bez straty dla jego wartości, podgrzewając na łaźni wodnej lub w komorze cieplnej w temperaturze nie większej niż 40o C. Po tym działaniu upłynniony miód znów skrystalizuje, jednak ten proces potrwa już dużo wolniej i będzie przebiegał nierówno (często miód wygląda wtedy mało apetycznie). Skrystalizowany miód często miewa białe smugi - nie jest to wada, tylko oznaka uwięzionego w nim powietrza. Miód pszczeli jest higroskopijny, a więc bardzo łatwo pochłania wilgoć i obce zapachy. Powinien być zatem przechowywany w suchych pomieszczeniach w szczelnie zamkniętych naczyniach (najlepiej w szklanych słoikach). Optymalna temperatura przechowywania to 8oC, ale nie szkodzi mu również temperatura pokojowa 18oC - 25oC. Nie powinien być też narażony na działanie promieni słonecznych.", "url": "https://sklep.kamianna.pl/miody-c-1.html", "category": "wielkopolskie", "sub_category": "Miody ", "phrase": "Miody z Kopaszewa"}