{"meta_description": "", "title": "Zachodniopomorskie - Miód z Dargomyśla wśród najlepszych na świecie", "content": "Ma niesamowicie łagodny oraz umiarkowanie słodki, miodowo – ziołowy smak. Miód pitny „Słodycz łąki” z rodzinnej pasieki „Dziki Miód” zdobył srebrny medal na najbardziej prestiżowym i największym na świecie konkursie poświęconym miodom pitnym – The Mazer Cup International Denver 2018. – Po licznych laurach krajowych, w końcu o Pasiece z Dargomyśla usłyszał cały świat. Jest czego gratulować, bo Mazer Cup to jeden z najbardziej uznanych konkursów. Ich sukces to najlepszy dowód, że Pomorze Zachodnie to kraina miodem płynąca. – powiedział wicemarszałek województwa zachodniopomorskiego Jarosław Rzepa. Konsystencja, kolor, aromat i oczywiście smak. To te główne z kryteriów jakimi kierują się sędziowie oceniający jakość miodów. W Denver podczas prestiżowego konkursu Mazer Cup kubki smakowe przeszły prawdziwie słodką próbę, gdyż w konkursie miodów pitnych komercyjnych zgłoszono aż 420 produktów z całego świata. Najpierw wyłoniono kilkanaście najlepszych, następnie zwycięzców, a wśród nich srebrny medal zdobyła pasieka „Dziki Miód” z Pomorza Zachodniego, którą nagrodzono za trójniaka „Słodycz Łąki”. Trójniak „Słodycz łąki” od lat zdobywa medale w miodowych konkursach, m.in.: złoty medal na VI Konkursie Polskich Win i Cydrów ENOEXPO 2014, a także srebrne medale w dwóch kolejnych edycjach tego prestiżowego konkursu. Konkurs The Mazer Cup International odbył się w dniach 16 -17 marca 2016 r. w Stanach Zjednoczonych w Denver. Warto przypomnieć, że na ministerialną listę produktów tradycyjnych zostało wpisanych aż 9 miodów z Pomorza Zachodniego: Miód Drahimski, Miody przelewickie, Miody wałeckie, Akacjowy miód cedyński, Miody z Lasu Świętej Marii, Miody Puszczy Barlinieckiej, Miody Pojezierza Choszczeńskiego, Miody dębickie i miody rusinowskie. Czy będą kolejne? Jak na razie to słodka tajemnica i zapewne kwestia czasu, który trzeba dać zachodniopomorskim pszczołom.", "url": "https://www.eswinoujscie.pl/2018/03/23/zachodniopomorskie-miod-z-dargomysla-wsrod-najlepszych-na-swiecie/", "category": "zachodniopomorskie", "sub_category": "Miody", "phrase": "Miody Puszczy Barlinieckiej"}