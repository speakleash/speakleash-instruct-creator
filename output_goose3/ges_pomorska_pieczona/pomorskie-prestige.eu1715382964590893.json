{"meta_description": "", "title": "Pomorska gęsina na św. Marcina - gdzie zamówić pyszną kolację?", "content": "Hodowla gęsi rozpoczyna się wiosną, a kończy jesienią. Nie bez powodu mówi się, że najlepsza gęsina jest na św. Marcina. Pomorskie restauracje celebrują ten czas, serwując swoim gościom gęsinę w najlepszym możliwym wydaniu aż do końca listopada. Z powodu obostrzeń związanych z koronawirusem, gęsinę wyjątkowo możemy zamówić na wynos. Gdzie dostaniemy najlepszą gęsinę? Dobrym kierunkiem jest Muzeum Kultury Ludowej Pomorza w Swołowie, gdzie corocznie w listopadzie odbywa się jedna z największych imprez regionalnych z gęsiną w roli głównej. Niestety, z powodu pandemii w tym roku wydarzenie nie odbędzie się. Mimo wszystko, warto odwiedzić to klimatyczne miejsce, aby poznać liczne wystawy oferowane przez muzeum. Odwołana impreza w Swołowie nie oznacza jednak, że musimy obejść się smakiem. Gęsinę możemy zamówić w pomorskich restauracjach. Prezentujemy kilka miejsc, gdzie dostaniemy gęsinę najlepszej jakości w wersji na wynos. Naszą ucztę zaczynamy od gdańskiej restauracji Filharmonia, gdzie na wynos zapakują nam aromatyczne udko z gęsi w towarzystwie borowików i buraka w czerwonym winie. Całość zostanie podana z dodatkiem demi-glace z wywaru wołowo-warzywnego, oliwy majerankowej oraz kaszy pęczak. Zanim mięso trafi na nasze talerze, przechodzi długi proces przygotowań. Gęsinę najpierw zaprawia się w solance, a następnie poddaje obróbce termicznej metodą confit. Taki zestaw z pewnością zadowoli najbardziej wyrafinowanych smakoszy. Brovarnia Hotelu Gdańsk oferuje na wynos liczne dania z gęsiną w roli głównej. W karcie znajdziemy takie propozycje jak: pierogi z kaszubską gęsiną, udziec z gęsi oraz wątróbkę. Jednak największą atrakcją tego miejsca jest gęś rozmarynowa pieczona w całości. Danie zostało nagrodzone Bursztynowym Laurem Marszałka Województwa Pomorskiego w kategorii „Najlepsze Pomorskie Danie Regionalne”. Co decyduje o wyjątkowości tej potrawy? – Gęś już w trakcie ekologicznego chowu, na jednej z lokalnych farm na Pomorzu, karmiona jest rozmarynem i ziołami, które później nadają mięsu niepowtarzalny smak. Sama potrawa przygotowywana jest według tradycyjnej gdańskiej receptury. Swój delikatny smak mięso zawdzięcza również 8-godzinnemu pieczeniu – mówi szef gastronomii Jakub Kuszewski. Wielbicieli regionalnego smaku w nowoczesnym wydaniu zapraszamy do restauracji Szafarnia 10, gdzie szef kuchni Rafał Wicki przygotuje niejedno danie z gęsiną w roli głównej. Zachęcamy do spróbowania m.in. udka gęsiego, zupy na wywarze z gęsi oraz pierogów nadzianych gęsią. Szef kuchni szczególnie poleca gęsie udko, które podczas kilkugodzinnego marynowania i konfitowania nabiera wyjątkowej delikatności w smaku. Tak przygotowana gęsina, w połączeniu z buraczaną kaszą jęczmienną, kwaśno-słodkimi owocami, delikatną pianką majerankową i gęstym sosem demi-glace będzie dostępna w Szafarni 10 przez cały listopad w wersji na wynos. Nasza ostatnia propozycja to wisienka na torcie, prawdziwa gęsia uczta, na którą zaprasza właściciel restauracji Nordowi Mol Marek Hewelt. A w 3-daniowym menu: pasztet z gęsich wątróbek z lekko pikantną konfiturą na bazie jabłek i cebuli, zupa z brukwi ugniecionej z marchwią, selerem i ziemniakami, okraszona pietruszką i majerankiem oraz udo z gęsi faszerowanej jabłkiem i porem w towarzystwie frytek z żółtej brukwi, karmelizowanej marchewki z tymiankiem oraz puree z kwaśnych jabłek. Na św. Marcina najlepsza gęsina, temu hasłu w restauracji Nordowi Mól hołdujemy od początku swojej działalności, czyli od 14 lat. Cyklicznie w listopadzie w restauracji odbywa się gęsia uczta, gdzie oprócz specjalnie na ten dzień przygotowanych potraw można zakupić wszelkie rarytasy z tego cennego mięsa – podsumowuje Marek Hewelt. Niestety nie będziemy mogli celebrować uczty na miejscu, ale gwarantujemy porównywalne doznania smakowe w wersji na wynos.", "url": "https://pomorskie-prestige.eu/kulinaria/pomorska-gesina-na-sw-marcina-gdzie-zamowic-pyszna-kolacje/", "category": "pomorskie", "sub_category": "Gotowe dania i potrawy", "phrase": "Gęś pomorska pieczona"}