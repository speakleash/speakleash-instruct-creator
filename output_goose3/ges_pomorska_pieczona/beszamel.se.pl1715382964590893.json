{"meta_description": "Tradycyjnie pieczoną gęś przygotowujemy na świętego  Marcina, czyli 11 listopada. Wtedy rozpoczyna się sezon na gęsinę, który trwa przez całą zimę. Warto jeść z...", "title": "Jak upiec gęś - rady Agaty Wojdy [WIDEO]", "content": "Tradycyjnie pieczoną gęś przygotowujemy na świętego Marcina, czyli 11 listopada. Wtedy rozpoczyna się sezon na gęsinę, który trwa przez całą zimę. Warto jeść zdrową gęsinę, jednak trzeba umieć gęś przyrządzić. Poznajcie sposoby Agaty Wojdy (szefowej kuchni hotelu Bellotto oraz gwiazdy programu Smaki Agaty) na wyśmienitą pieczoną gęś! Możemy kupić najróżniejsze gatunki gęsi z zaznaczonym np regionem, z którego pochodzą (gęś pomorska, biłgorajska, kołudzka owsiana). Najpopularniejsze przepisy polskie podpowiadają, by gęś piec z nadzieniem z kaszy gryczanej i serwować w towarzystwie słodkich owocowych dodatków. Według mnie gęś jest mięsem, które najlepiej zjeść tuż po upieczeniu, bo podgrzewanie bardzo je wysusza. Gęsi tłuszcz, gęsi smalec, jest niezwykle zdrowy i ma wiele walorów kulinarnych. Wśród szefów kuchni popularne jest konfitowanie, czyli powolne gotowanie w gęsim smalcu mięsistych kawałków typu pierś lub udko. Aby tak przygotować części gęsi lub kaczki, należy z wyprzedzeniem przygotować 2 kg gęsiego tłuszczu (znajdziemy go np. w zamrażalnikach supermarketów!), potrzymać przez noc 4 udka w grubej soli morskiej, młotkowanym pieprzu i przekrojonych na pół główkach czosnku, a potem zatopić w rozpuszczonym do temperatury pokojowej smalcu. Ustawiamy mały gaz i gotujemy do całkowitej miękkości. W zależności od gatunku mięsa może nam to zająć 4-5h. Odsączone udka rumienimy w piecu lub na patelni. Poezja.", "url": "https://beszamel.se.pl/porady/jak-zrobic/jak-upiec-ges-rady-agaty-wojdy-aa-T32g-9Vug-MAqC.html", "category": "pomorskie", "sub_category": "Gotowe dania i potrawy", "phrase": "Gęś pomorska pieczona"}