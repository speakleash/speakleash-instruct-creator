{"meta_description": "", "title": "Na świętego Marcina pomorska gęsina… – w Swołowie | www.", "content": "Świąteczny weekend z okazji 105. rocznicy odzyskania przez Polskę Niepodległości, seniorzy z Niechorza, Rewala i Pobierowa podsumowali podróżą do Muzeum Kultury Ludowej Pomorza w Swołowie, gdzie od lat organizowana jest impreza dla miłośników historii i kuchni regionalnej. Degustacja potraw i przetworów z gęsiny, targ produktów wiejskich, a do tego występy zespołów muzycznych, pokazy gotowania, konkursy kulinarne, darcie pierza i zabawy dla dzieci – to najważniejsze punkty wydarzenia, które już po raz kolejny odbyło się w swołowskim muzeum. Pilotem i przewodnikiem podczas podróży był historyk Paweł Pawłowski – pełnomocnik Wójta Gminy Rewal ds. dziedzictwa kulturowego. Impreza w Swołowie to wyjątkowa okazja, by skosztować pomorskiej gęsiny, gdyż to właśnie w okolicy dnia św. Marcina (11 listopada) dawniej bito i spożywano gęsi na Pomorzu. Gęś pieczona, półgęski wędzone na zimno, pierogi i kartacze z gęsiną, żołądki gęsie, pasztety, okrasy, galarety, gęsi smalec, tarty, gęsie burgery, szarpana gęsina z dodatkami oraz kartoflanka i brukwianka na gęsinie, żurek to tylko niektóre smakołyki, jakich można było spróbować lub kupić na wynos na jednym spośród wielu stoisk. Potrawy z gęsi serwowało ponad sześćdziesięciu wystawców: Koła Gospodyń Wiejskich, pasjonaci kulinarni, przetwórcy, rolnicy oraz gospodarstwa agroturystyczne, lokalni hodowcy i restauratorzy. Od samego początku pomysłodawcą i organizatorem jest otwarte dla zwiedzających w 2008 r. Muzeum Kultury Ludowej Pomorza w Swołowie. To instytucja zrodzona z pasji i potrzeb pasjonatów kultury ludowej i regionalistów, będąca inspiracją dla budowanego przez Stowarzyszenie Miłośników Tradycji Rybołówstwa Bałtyckiego w Niechorzu, Rybackiego Parku Etnograficznego. To ważna placówka kultury regionu Pomorza, zachowująca swoją specyfikę, jako jedno z wielu muzeów na wolnym powietrzu, jest drugim, obok Kluk, zlokalizowanym w starej wsi. Wsi niezwykle urokliwej, bo w czarno-białą kratę, ale i wyjątkowej, bo wśród ludzi, którzy tu mieszkają i pracują. Ciekawym zjawiskiem widocznym już na pierwszy rzut oka, jest tu łączność muzealników z mieszkańcami wsi. Muzeum nie tylko pełni funkcję wystawienniczą, ale żyje pełnią działań, przyciąga wielu gości, organizuje markowe imprezy Jest również ośrodkiem naukowym, w którym prowadzi się badania terenowe i ciekawe etnograficzne projekty, poruszające tematy niezwykle bliskie życiu na dawnej wsi pomorskiej oraz współczesnych przemian społecznych i gospodarczych. Wszyscy, którzy tu przyjeżdżają, zgadzają się, że Swołowo, położone na środku polskiego Pomorza, ma swój klimat i wyjątkowe otoczenie, a to wszystko składa się na osobliwość tego miejsca. Muzeum Kultury Ludowej Pomorza w Swołowie to idealne miejsce spotkań. Seniorzy z Gminy Rewal byli tu już po raz kolejny. Różnorodność tematyczna wystaw, wydarzeń kulturalnych, w połączeniu z urodą Krainy w kratę sprawia, że chce się tu bywać, odpoczywać i wracać. Przewodnicząca koła seniorów w Niechorzu Anna Szkódlińska pragnie serdecznie podziękować przewodniczącym Kół Seniorów z Rewala i Pobierowa – Paniom Ewie Broneckiej i Beacie Sipiak za współpracę oraz firmie przewozowej Trans Servis Karola Słoty za pomoc w organizacji wyjazdu, który sprawił wiele radości i na długo pozostanie w miłej pamięci uczestników. Do zobaczenia w Swołowie za rok!", "url": "https://rewal.pl/na-swietego-marcina-pomorska-gesina-w-swolowie/", "category": "pomorskie", "sub_category": "Gotowe dania i potrawy", "phrase": "Gęś pomorska pieczona"}