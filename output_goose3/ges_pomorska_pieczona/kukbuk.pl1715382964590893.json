{"meta_description": "Polecamy restauracje na Pomorzu, które serwują równie wyśmienitą gęsinę, co poznańskie restauracje. Zobaczcie, co i gdzie zamówić na 11 listopada.", "title": "Gdzie zjeść gęś w Święto Niepodległości?", "content": "Hodowla gęsi rozpoczyna się wiosną, a kończy jesienią. Nie bez powodu mówi się, że najlepsza gęsina jest na św. Marcina. Pomorskie restauracje celebrują ten czas, serwując swoim gościom gęsinę w najlepszym możliwym wydaniu aż do końca listopada. Z powodu obostrzeń związanych z koronawirusem gęsinę wyjątkowo możemy zamówić na wynos. Ten artykuł przeczytasz w mniej niż 6 minut! Gdzie dostaniemy najlepszą gęsinę? Dobrym kierunkiem jest Muzeum Kultury Ludowej Pomorza w Swołowie, gdzie corocznie w listopadzie odbywa się jedna z największych imprez regionalnych z gęsiną w roli głównej. Niestety, z powodu pandemii w tym roku wydarzenie się nie odbędzie. Mimo wszystko warto odwiedzić to klimatyczne miejsce, aby poznać prezentowane w muzeum wystawy. Odwołana impreza w Swołowie nie oznacza jednak, że musimy obejść się smakiem. Gęsinę możemy zamówić w pomorskich restauracjach. Prezentujemy kilka miejsc, gdzie dostaniemy najlepszej jakości gęsinę w wersji na wynos. Naszą ucztę zaczynamy od gdańskiej restauracji Filharmonia, w której na wynos zapakują nam aromatyczne udko gęsi w towarzystwie borowików i buraka w czerwonym winie. Danie zostanie podane z dodatkiem demi-glace z wywaru wołowo-warzywnego, oliwy majerankowej oraz pęczaku. Zanim mięso trafi na nasze talerze, przechodzi długi proces przygotowań. Gęsinę najpierw zaprawia się w solance, a następnie poddaje obróbce termicznej metodą confit. Taki zestaw z pewnością zadowoli najbardziej wyrafinowanych smakoszy. Brovarnia w hotelu Gdańsk oferuje na wynos liczne dania z gęsiną w roli głównej. W karcie znajdziemy takie propozycje jak pierogi z kaszubską gęsiną, udziec gęsi oraz wątróbka. Jednak największą atrakcją jest tutaj gęś rozmarynowa pieczona w całości. Danie zostało nagrodzone Bursztynowym Laurem Marszałka Województwa Pomorskiego w kategorii „najlepsze pomorskie danie regionalne”. Co decyduje o wyjątkowości tej potrawy? – Gęś już w trakcie ekologicznego chowu, na jednej z lokalnych farm na Pomorzu, jest karmiona rozmarynem i ziołami, które później nadają mięsu niepowtarzalny smak. Potrawa jest przygotowywana według tradycyjnej gdańskiej receptury. Swój delikatny smak mięso zawdzięcza również ośmiogodzinnemu pieczeniu – mówi szef gastronomii Jakub Kuszewski. Wielbicieli regionalnych smaków w nowoczesnym wydaniu zapraszamy do restauracji Szafarnia 10, w której szef kuchni Rafał Wicki przygotuje niejedno danie z gęsiną w roli głównej. Zachęcamy do spróbowania między innymi udka gęsiego, zupy na wywarze z gęsi oraz pierogów nadziewanych gęsiną. Szef kuchni szczególnie poleca gęsie udko, które podczas kilkugodzinnego marynowania i konfitowania nabiera wyjątkowej delikatności w smaku. Tak przygotowana gęsina, w połączeniu z buraczaną kaszą jęczmienną, kwaśno-słodkimi owocami, delikatną pianką majerankową i gęstym sosem demi-glace, będzie dostępna w Szafarni 10 przez cały listopad w wersji na wynos. Nasza ostatnia propozycja to wisienka na torcie, prawdziwa gęsia uczta, na którą zaprasza właściciel restauracji Nordowi Mól Marek Hewelt. A w trzydaniowym menu: pasztet z gęsich wątróbek z lekko pikantną konfiturą na bazie jabłek i cebuli, zupa z brukwi ugniecionej z marchwią, selerem i ziemniakami, okraszona pietruszką i majerankiem oraz udo gęsi faszerowane jabłkiem i porem w towarzystwie frytek z żółtej brukwi, karmelizowanej marchewki z tymiankiem oraz purée z kwaśnych jabłek. – Na św. Marcina najlepsza gęsina! Temu hasłu w restauracji Nordowi Mól hołdujemy od początku swojej działalności, czyli od 14 lat. Cyklicznie w listopadzie w restauracji odbywa się gęsia uczta, przy okazji której, oprócz specjalnie na ten dzień przygotowanych potraw, można zakupić wszelkie rarytasy z tego cennego mięsa – podsumowuje Marek Hewelt. Choć tym razem nie będziemy mogli celebrować uczty na miejscu, gwarantujemy porównywalne doznania smakowe w wersji na wynos.", "url": "https://kukbuk.pl/artykuly/pomorska-gesina-na-sw-marcina-gdzie-zamowic-pyszna/", "category": "pomorskie", "sub_category": "Gotowe dania i potrawy", "phrase": "Gęś pomorska pieczona"}