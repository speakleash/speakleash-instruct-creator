{"meta_description": "Odkryj tajniki prostoty i cierpliwości w procesie wypieku. Chleb żytni staropolski tworzy niezapomniany smak, którym chce się delektować.", "title": "Chleb żytni staropolski", "content": "W Polsce chleb to pożywienie mistyczne, otoczone zasłużoną czcią. Nie bez powodu pierwsze krojenie ma często charakter rytualny, a w tradycji ogólnokrajowej oraz regionalnych znajdziemy mnóstwo odniesień do tego, ważnego dodatku, niekiedy, jak wskazuje historia, stanowiącego główny i jedyny posiłek. W kuchni staropolskiej dominowały chleby żytnie, ciężkie, słodzone miodem i, w zależności od okazji, faszerowane dodatkami w postaci ziaren albo bakalii. Wpisuje się to w tradycję północnoeuropejską, gdzie preferowane są wypieki razowe, bogate w witaminy oraz charakteryzujące się wysoką wartością odżywczą. Co interesujące, co najmniej do końca średniowiecza w naszym kraju praktycznie nie stosowano drożdży; pojawiają się one w chlebowych, przekazywanych jeszcze w tym okresie ustnie, recepturach dopiero w XVI w. Chleb żytni staropolski stanowił istotny element tej kulinarno-historycznej mozaiki. Ponieważ jestem absolutnie zafascynowany naszym, rodzimym dziedzictwem kulinarnym, sięgnięcie po prosty, staropolski chleb było tylko kwestią czasu. Klucz do jego smaku stanowią trzy składniki: krystalicznie czysta woda, wysokiej jakości mąka oraz, będący niejako „kręgosłupem” wypieku – zakwas. Pierwszy ze składników to jeden z zachodniopomorskich, odwiecznych skarbów – źródlana woda ze złóż uzdrowiskowych w Połczynie Zdroju. Mąka także pochodzi z regionalnych zasobów, wysokiej jakości razową typ 2000 dostarczyły słynne nie tylko nad Bałtykiem młyny stoisławskie. To właśnie w oparciu o wyżej wymienione, przez blisko tydzień dojrzewał zakwas. Przepis na ten ważny element pochodzi z rewelacyjnej książki autorstwa Pawła Kucharskiego, kontynuatora jeszcze przedwojennej, polskiej tradycji piekarskiej. Sama receptura na chleb to jedna z wersji, jaką usłyszałem w mojej rodzinnej Wielkopolsce. Opiera się o mało skomplikowany schemat określany jako 1-1-1, czyli taką samą ilość wody, mąki oraz zakwasu, wyrażoną w gramach (w przypadku wody 1 gram = 1 mililitr). Jego prostota nie dziwi, wszak chleb wypiekano niegdyś w każdym domu, nie podpierając się recepturami pisanymi. Ot każdy gospodarz, czy gospodyni mieli go w pamięci i taki też podawano kolejnym pokoleniom. Wprowadziłem do niej nieznaczną modyfikację dodając nieco oleju rzepakowego, co podnosi trwałość pieczywa podczas przechowywania. Nie jest to jednak składnik niezbędny. Przy wypieku tradycyjnego, staropolskiego chleba czwartym, kluczowym składnikiem jest… czas. Zarówno hodowanie zakwasu, oparte na fermentacji, jak i samo wyrastanie ciasta wymagają cierpliwości, procesów tych nie sposób przyspieszyć. W rzeczywistości, jeśli zaczynamy od przysłowiowego zera, od momentu zmieszania pierwszej porcji wody i mąki, do chwili, gdy umieścimy przyszły bochenek w foremce, należy zarezerwować sobie co najmniej cztery lub pięć dni. Warto jednak poczekać, by móc cieszyć się smakiem z pewnością znanym kilkaset lat temu. Piekąc każdy rodzaj chleba warto pamiętać także o finałowym etapie, jakim jest studzenie bochenka. Wyjęty prosto z pieca albo piekarnika nie powinien być kładziony na płaskiej powierzchni, ponieważ jego spodnia część skórki sparzy się i będzie miękka. Z tego powodu układa się go na sicie, albo, jak w moim przypadku, na gałązkach oddzielających bochenek od deski. Przyznam, że te sposób chłodzenia powstał z potrzeby chwili przed kilkoma laty. Zastosowane wówczas „doraźnie” kawałki gałązek wierzbowych służą mi do dzisiaj. Oczywiście wszystkie składniki, zgodnie z ideą witryny, wykorzystujemy w stu procentach. Mając w głowie przesłanie zero waste warto poświęcić jeszcze nieco uwagi na to, co zrobić z czerstwym chlebem albo pozostałym po wypieku zakwasem. Ten pierwszy to doskonała baza dla, naznaczonego także wielką rękojmią historyczną, kwasu chlebowego, zakwas natomiast pozwoli nam na przyrządzenie żuru.", "url": "https://zeromarnowania.pl/chleb-zytni-staropolski/", "category": "podlaskie", "sub_category": "Wyroby piekarnicze i cukiernicze", "phrase": "Chleb staropolski – chleb żytni"}