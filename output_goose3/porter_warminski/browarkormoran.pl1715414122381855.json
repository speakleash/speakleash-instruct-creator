{"meta_description": "", "title": "Porter Warmiński z Wiśnią", "content": "Porter Bałtycki to styl mocno związany z Polską. Jest to piwo ciemne, mocne, ekstraktywne, którego urzekający smak rodzi się w czasie długiego leżakowania. Jednym słowem klasyk! Jednak porter to także doskonała baza do tworzenia nowych, intrygujących doznań dla podniebienia. W ten sposób powstał Porter Warmiński w Wiśnią. Do leżakowanego przez pół roku Porteru Warmińskiego dodajemy naturalny sok wiśniowy i znów leżakujemy. Nie dosładzamy, nie aromatyzujemy. Pozwalamy jedynie, aby palona, czekoladowa słodycz piwa zharmonizowała się z kwaskową i wytrawną owocowością wiśni. Efekt jest piorunujący! Piwo zyskuje nowy wymiar. Pozostaje nieprzejrzyście czarne, a obecność owocowego akcentu zdradza jedynie kolor piany. O ile w wersji podstawowej jest ona kremowo-beżowa, to po dodaniu wiśni zyskuje delikatnie czerwonawy odcień. W aromacie obok typowo porterowych nut gorzkiej czekolady, kawy, czy czekoladek pojawia się znacznie lżejsza, lekko kwaśna nuta wiśniowej owocowości. Porter Warmiński z Wiśnią smakuje niczym najlepsze belgijskie praliny. Jest deserowe, pełne w smaku, czekoladowe, aksamitne, a nuta szlachetnego alkoholu delikatnie pieści i rozgrzewa podniebienie. Wszystko to, zbalansowane delikatnie kwaskową, wręcz wytrawną wiśnią, tworzy pięknie zharmonizowaną kompozycje o zadziwiająco wysokiej pijalności.", "url": "https://browarkormoran.pl/piwa-browaru-kormoran/porter-warminski-z-wisnia/", "category": "warmińsko-mazurskie", "sub_category": "Napoje (alkoholowe i bezalkoholowe) ", "phrase": "Porter warmiński"}