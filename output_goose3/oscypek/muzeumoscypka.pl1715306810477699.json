{"meta_description": "", "title": "poznaj oscypka", "content": "Oscypek to twardy, wędzony, owczy ser wytwarzany głównie na Podhalu. Robi się go ręcznie z owczego mleka zwierząt rasy Polska Owca Górska, czasem z niewielką domieszką mleka Polskiej Krowy Czerwonej, w okresie od maja do września. Niektórzy znawcy tematu twierdzą, że oscypek powinien nazywać się „oszczypek”, gdyż zawdzięcza on swą nazwę „scypaniu”. Jest to jeden z etapów produkcji, polegający na rozdrabnianiu sera w celu pozbycia się serwatki. Może także chodzić o rozdzielanie, rozszczepianie drewnianych form zwanych „oscypiorkami”. Służą one do ostatecznego formowania kształtu wyrabianego sera i nadawania mu charakterystycznych dla niego zdobień. Po wydojeniu owiec zlewa się mleko przez lniane płótno, zwane „sata” do drewnianego wiadra czyli „puciery”, aby pozbyć się zanieczyszczeń, np. ździebeł słomy. Następnie mleko jest podgrzewane nad ogniskiem w kotliku.", "url": "https://www.muzeumoscypka.pl/oscypek/poznaj-oscypka", "category": "łódzkie", "sub_category": "Sery i inne produkty mleczne", "phrase": "Oscypek"}