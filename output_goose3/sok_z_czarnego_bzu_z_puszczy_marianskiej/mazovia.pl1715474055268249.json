{"meta_description": "", "title": "Sok z czarnego bzu z Puszczy Mariańskiej - Witryna", "content": "Tereny Puszczy Mariańskiej należą do miejsc, które od zawsze obfitowały w mnogość dzikorosnącej roślinności, w tym czarnego bzu. Porastał on żyzne tereny znajdujące się nad licznymi strumykami i rzeczkami. Zamieszkująca tam ludność zajmowała się zbieractwem leśnych i dzikorosnących owoców, z których zbierano m.in. borówki, jeżyny oraz dziki bez. Czarny bez nierównomiernie dojrzewa, dlatego zbierano go przez kilka tygodni w sierpniu i wrześniu. Część z tych owoców zjadano, a resztę po ususzeniu przechowywano na zimę. Owoce czarnego bzu suszono, jak również robiono z niego soki. Owoce czarnego bzu musiały być dojrzałe, gdyż tylko takie nadawały się na sok. Sok z owoców czarnego bzu wyciskano przez prasę do sera. Owoce umieszczone w lnianym lub płóciennym worku podkładano pod prasę do tłoczenia. Później do wyciskania soku z czarnego bzu stosowano maszynki takie jak do mięsa, które były bardziej dostępne w gospodarstwach. Sypano do niej owoce i kręcono korbką. Tak wyciśnięty sok przelewano do butelek lub słoików i pasteryzowano. Po przestudzeniu przenoszono sok do spiżarni, gdzie w dość niskiej temperaturze mógł przetrwać zimę. Czarny bez traktowany był jako roślina lecznicza. Sok z jego owoców powszechnie spożywano w razie przeziębienia, bólu gardła lub problemów z trawieniem. Dodawano go do wody lub herbaty. Z uwagi na jego wyśmienity smak, a także właściwości odżywcze i lecznicze, do dnia dzisiejszego jest wykorzystywany w lokalnych zwyczajach żywieniowych i praktykowanej medycynie ludowej.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/napoje-alkoholowe-i-bezalkoholowe/sok-z-czarnego-bzu-z-puszczy-marianskiej.html", "category": "mazowieckie", "sub_category": "Napoje (alkoholowe i bezalkoholowe)", "phrase": "Sok z czarnego bzu z Puszczy Mariańskiej"}