{"meta_description": "Produkt wpisany na listę produktów tradycyjnych w dniu 2015-01-09 w kategorii Produkty mleczne w woj. podkarpackim.", "title": "Bryndza łemkowska - - Portal Gov.pl", "content": "W zależności od naczynia, zazwyczaj pakowana po około 150-250 g. Dość słony, ostry charakterystyczny dla bryndzy z końcowym posmakiem lekkiej goryczy. Łemkowie to grupa etniczna zamieszkująca niegdyś tereny Beskidu Niskiego. Przez naukowców klasyfikowani są jako potomkowie karpackich nomadów zwanych Wołochami. Przed wysiedleniami po II wojnie światowej żyli oni głównie z upraw polowych i hodowli zwierząt. Silnie kultywowali oni też tradycje serowarskie oparte na metodach wołoskich. Łemkowie wytwarzali m.in. bundz, bryndzę, sery twarde (łemkowskie) i twarogi. Bryndza jest serem pochodnym od bundzu. Jest to ser podpuszczkowy dojrzewający uzyskany przez zmiksowanie dojrzałego sera świeżego – bundzu z solą. „Na pastwisku nie prowadzono przeróbki mleka. Noszono je do wsi a tam za pomocą klagu (podpuszczka z cielęcego żołądka) robiono z niego „bundz”, a następnie „bryndziu”” (prof. R. Reinfuss, „Śladami Łemków”). Krowy doi się w pomieszczeniach przewiewnych i suchych. Do pozyskania skrzepu (klagania) używany jest enzym podpuszczki stosowanej obecnie w mleczarstwie. Natomiast dawniej podpuszczka pozyskiwana była z wysuszonych żołądków osesków (cieląt). Ponadto podkreślić należy, że charakterystyczny bogaty smak bryndzy łemkowskiej wynika z wypasania krów na ekstensywnie użytkowanych łąkach i pastwiskach. Latem krowy pasą się swobodnie na dużych przestrzeniach łąk o bogatym w zioła i inne gatunki traw poroście, ze stałym dostępem do wodopoju i miejsc ocienionych. Natomiast zimą żywione są paszami pochodzącymi z tych łąk, które nie służyły do bezpośredniego wypasu. Bryndzę łemkowską można spożywać bezpośrednio lub wykorzystywać do zapiekania czy przyrządzania regionalnych potraw.", "url": "https://www.gov.pl/web/rolnictwo/bryndza-lemkowska", "category": "podkarpackie", "sub_category": "Sery i inne produkty mleczne", "phrase": "Bundz łemkowski"}