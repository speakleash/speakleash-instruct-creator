{"meta_description": "Produkt wpisany na listę produktów tradycyjnych w dniu 2018-07-24 w kategorii Produkty mleczne w woj. podkarpackie.", "title": "Ser podpuszczkowy z leśną nutą - - Portal Gov.pl", "content": "Ser podpuszczkowy o karbowanej powierzchni, na przekroju porowata struktura, z widocznymi zielonymi fragmentami czosnku niedźwiedziego. Specyfika gospodarki pasterskiej w Bieszczadach wykształciła osobliwą profesję oraz swoistą kulturę pasterskiego życia. Przez lata ludzie żyjący w ciężkich górskich warunkach zżywali się ze sobą tworząc nową społeczność o odmiennych zwyczajach, mowie i mentalności. Ludność mieszkająca w górach, a zwłaszcza pasterze na połoninach mieli ograniczony dostęp do darów ziemi, która nie była na tych terenach urodzajna. Znaczna część pożywienia na połoninach bazowała na przetworach mlecznych z owczego lub krowiego mleka. Na zachodniej Bojkowszczyźnie, zwłaszcza na pograniczu bojkowsko-łemkowskim, dominowała na przełomie XIX i XX w. hodowla krów, wołów i byków. Jeśli chodzi o krowy i owce to w rejonie zachodniego Zakarpacia dominowały krowy, tzw. rasy pincgauskiej (czerwono-bura, czerwono-czarna), które dobrze znosiły wypas w górach. Do produkcji sera używano enzymu - podpuszczki produkowanego jako proszek ze startych, wcześniej wysuszonych żołądków cielęcych. Świeże mleko podgrzewano i dodawano do niego szczyptę proszku. Następowało szybkie ścięcie mleka i wydzielenie się z niego serwatki. Po jej wyciśnięciu formowano z ser w charakterystyczny kształt układając go w specjalnych formach. Na końcu nacierano powierzchnię dookoła solą. Często dodawano do sera zieleninę znalezioną w lesie, o właściwościach zdrowotnych i leczniczych, zwaną czosnkiem niedźwiedzim. Obecnie ser podpuszczkowy z czosnkiem z jest wystawiany na różnego rodzaju konkursach promujących produkty regionalne terenów Podkarpacia.", "url": "https://www.gov.pl/web/rolnictwo/ser-podpuszczkowy-z-lesna-nuta", "category": "podkarpackie", "sub_category": "Sery i inne produkty mleczne", "phrase": "Ser podpuszczkowy z nutą leśną"}