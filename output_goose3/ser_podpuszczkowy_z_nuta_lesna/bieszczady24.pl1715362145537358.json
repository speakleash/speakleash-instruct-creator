{"meta_description": "", "title": "Kobieta z „Perłami”. „W swoje sery wkładam serce”", "content": "Pani Bożena urodziła się w Bukowcu i odziedziczyła gospodarstwo po rodzicach, ale przez wiele lat była dwuzawodowcem. Zajmowała się gospodarstwem i kierowała stacją paliw w Solinie. W latach 90. rodzina postanowiła wejść w biznes turystyczny i rozpoczęła budowę domków dla turytów, ale interes powoli się rozkręcał. Gdy mąż pani Bożeny przeszedł na emeryturę, żona postanowiła też zrezygnować z pracy na stacji paliw i poświęcić się gospodarstwu. Do dyspozycji miała 9 ha łąk i gruntów ornych, kawałek lasu i 3 krowy simentale. Na początku odstawiała mleko do mleczarni, ale uznała, że to słaby interes. Zaczęła robić twarogi, tak jak nauczyła ją mama. Wreszcie wybrała się do Smolnika pod Komańczą, gdzie podpatrzyła jak się robi bundz. Wróciła stamtąd z prezentem – podpuszczką i zaczęła sama eksperymentować z wyrobem serów podpuszczkowych. Smak sera zrobił furorę podczas konkursu w Medyni Głogowskiej w 2019 roku, a serowarka otrzymała kolejną pierwszą nagrodę. Później przyszła pandemia, więc nastąpiła przerwa w popularyzacji regionalnej żywności, ale w tym roku konkurs znowu się odbył. Pani Bożena pojechała do Medyni Głogowskiej ze swoim najnowszym hitem, czyli z „bieszczadzkim serem z ziołami”, których skład sama skomponowała. Za ten wyrób otrzymała nominacje do kolejnej „Perły” konkursu „Polagra”, która ma nadzieję zdobyć, licząc na to, że pandemia nie pomiesza organizatorom szyków. Nasz rozmówczyni odnosi sukcesy nie tylko w serowarstwie. Z dzieciństwa pamiętała smak napoju, który nazwała „napojem bojkowskim”. Nie znała jego receptury, ale udało się jej go odtworzyć dzięki pomocy starszych mieszkańców Bieszczadów. Jest to napitek doskonale gaszący pragnienie. W smaku jest winny i rześki. Robiono go z żyta, zakwasu, wody, soli czosnku, kopru i obierków z ogórków. Nie wszystko idzie jednak idealnie. Brakuje rąk do pracy. Pani Bożena pracuje z synem, w wakacje przyjeżdża jeszcze wnuk do pomocy. Kłopoty są też z mlekiem. Choć obecnie w gospodarstwie jest 6 krów, to surowca jest za mało, a nie ma go gdzie kupić, gdyż hodowla bydła jest w Bieszczadach praktycznie w zaniku.", "url": "https://bieszczady24.pl/a/kobieta-z-perlami-w-swoje-sery-wkladam-serce-5170/", "category": "podkarpackie", "sub_category": "Sery i inne produkty mleczne", "phrase": "Ser podpuszczkowy z nutą leśną"}