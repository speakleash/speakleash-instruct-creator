{"meta_description": "Oficjalna strona Produkt Lokalny Krasna Chata - Krasnystaw. Właściciel: LGD Krasnystaw PLUS.", "title": "Produkt Lokalny Krasna Chata - Sery z ziołami. Gospodarstwo Ekologiczne Doroty i Jerzego Moń w Krupem", "content": "Ziemia Krasnostawska to miejsce atrakcyjne nie tylko turystycznie i krajobrazowo, ale także słynące ze swoich walorów przydatnych w hodowli bydła. Dzięki czystości i nieskażeniu pól i łąk możliwe jest otrzymywanie m.in. wysokiej jakości mleka, a co za tym idzie wyśmienitego masła, śmietany oraz serów. Państwo Dorota i Jerzy Moń zajmują się produkcją doskonałych podpuszczkowych serów z ziołami. Mleko na sery pochodzi od krów rasy czerwonej polskiej hodowanych w gospodarstwie. Rasa ta wyróżnia się nie tylko umaszczeniem, ale także daje smaczniejsze mleko. Rasa polska czerwona wywodzi się od dzikiego bydła krótkorogiego, które popularne jest w Europie Wschodniej, Środkowej oraz w Skandynawii. W okresie międzywojennym rasa polska czerwona stanowiła 25% polskiej populacji bydła. Niewiele osób wie, że krowy rasy polskiej czerwonej objęte są programem odbudowy bioróżnorodności Arka Smaku. W gospodarstwie Państwa Moń produkowane są m.in. takie sery, jak popiołek z Krupego wpisany na Listę Produktów Tradycyjnych, sery z czarnuszką, czosnkiem niedźwiedzim, żurawiną, papryką i szczypiorkiem oraz kozieradką czy pokrzywą, który uhonorowany został certyfikatem marki lokalnej Krasna Chata. Wszystkie sery powstają w małej przydomowej serowarni z wykorzystaniem lokalnych ziół i dodatków. Pani Dorota lubi eksperymentować z dodatkami do serów, stąd można spodziewać się rozszerzenia smakowego asortymentu. Sery podpuszczkowe uzyskuje się z mleka i podpuszczki, a następnie poddaje dojrzewaniu. Sery pochodzące z gospodarstwa Państwa Moń wyróżniają się bogactwem dodatków, delikatnym, mlecznym smakiem oraz ciekawą konsystencją. Pani Dorota nie ukrywa, że jest samoukiem i pasjonatką. Jej przygoda z serowarstwem rozpoczęła się w dniu, w którym dostała podpuszczkę. Gromadząc literaturę dotyczącą serowarstwa Pani Dorota wraz z mężem stworzyli małą domową serowarnię i rozpoczęli przerabianie mleka, którego im nie brakowało. Najlepszy ser podpuszczkowy wychodzi z mleka niepasteryzowanego i dokładnie z takiego mleka swoje sery robi Pani Dorota. Mleko na ser powinno zostać podgrzane do temperatury 38 stopni. Warto pamiętać o dokładnym mieszaniu co zapobiegnie przywieraniu mleka do dna oraz sprawi, że w całym garnku temperatura mleka będzie jednakowa. Gotowy, odciśnięty i uformowany ser koniecznie zanurzyć trzeba w solance. Do jej przygotowania potrzebna będzie sól kamienna i przegotowana woda. Małe sery powinny moczyć się około 2 godziny, aby nabrały odpowiednio słonego smaku. Warto jednak pamiętać, że czas moczenia sera uzależniony jest od tego, jak słony ser lubimy. Po wyjęciu sera z solanki należy odstawić go na 4 do 5 godzin na kratce, co pozwoli na odcieknięcie nadmiaru zgromadzonej wody. Serem, który otrzymał certyfikat marki lokalnej Krasna Chata jest ser podpuszczkowy z pokrzywą. Pokrzywa obok czosnku niedźwiedziego jest popularnym ziołem dostępnym na terenie Ziemi Krasnostawskiej. Ser z dodatkiem pokrzywy ma wyrazisty i niepowtarzalny smak.", "url": "https://krasnachata.org/aktualnosci/sery-z-ziolami-gospodarstwo-ekologiczne-doroty-i-jerzego-mon-w-krupem", "category": "lubelskie", "sub_category": "Sery i inne produkty mleczne", "phrase": "Popiołek z Krupego - ser w popiele"}