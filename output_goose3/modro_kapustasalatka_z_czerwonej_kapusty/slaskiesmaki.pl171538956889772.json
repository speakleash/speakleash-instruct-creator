{"meta_description": "Szczególnie ważną rolę w kuchni śląskiej odgrywała kapusta. Twarde i duże główki kapusty białej i modrej przechowywano w stanie świeżym do Godów. Inne trochę mniej d", "title": "Modro kapusta – czerwona kapusta - Śląskie Smaki", "content": "Szczególnie ważną rolę w kuchni śląskiej odgrywała kapusta. Twarde i duże główki kapusty białej i modrej przechowywano w stanie świeżym do Godów. Inne trochę mniej dorodne szatkowano i ubijano w kamiennych garach lub beczkach. Modra kapusta była i jest podawana na ciepło, do wielu dań mięsnych, ale przede wszystkim do rolad wołowych. Informacje te potwierdzają wywiady przeprowadzone wśród mieszkanek Radzionkowa, Bytomia, Piekar Śląskich. Według Wery Sztabowej, autorki pozycji Krupnioki i Moczka, czyli gawędy o kuchni Śląskiej, Śląski niedzielny obiad zupełnie nie może się obejść czerwonej kapusty czyli, jak się tu powiada, bez „szałotu z modrej kapusty”. Podaje się ją do wielu dań mięsnych, do pieczonej gęsi, białej pieczeni schabowej duszonej z kminkiem i rolad wołowych. Elżbieta Łabońska – autorka Śląskiej kucharki doskonałej opisująca tradycje i zwyczaje kulinarne na Śląsku, wielokrotnie wspomina o modrej kapuście podawanej podczas niedzielnych i świątecznych obiadów, wesel i innych uroczystości. Wesele (…) rozpoczyna obiad. Składa się on obowiązkowo z rosołu z makaronem domowym, czyli „rosołu z nudlami”, rolad wieprzowych i wołowych, klusek śląskich i „modrej kapusty”. (…) Obiad przygotowywano w niedzielę wcześniej niż w dzień powszedni. Składał się głównie z rosołu z makaronem, ziemniakami lub lanym ciastem. Drugie danie stanowiły rolady z kluskami białymi lub czarnymi i modrą kapustą. (…) Obiad w drugi dzień świąt Wielkanocnych zbliżony był do innych obiadów świątecznych (…) Obok potraw mięsnych występowały typowe dodatki takie jak: kluski, ziemniaki, kiszona kapusta, modro kapusta, sałatka z białej kapusty. Autorka Kuchni Śląskiej z przyprawami leczącymi Barbara Jakimowicz-Klein pisze w swojej książce: Nie można wyobrazić sobie kuchni śląskiej bez przekazywanego z pokolenia na pokolenie przepisu na czerwoną (modrą) kapustę. Każda matka przekazywała go swoim córkom i w ten sposób przetrwał do dziś. Najważniejsza reguła prawdziwej śląskiej modrej kapusty głosi: poza tłuszczem i spoiwem siedem rzeczy składa się na tę potrawę, a przy przygotowaniu jej należy co jakiś czas policzyć szybko czy niczego nie zapomnieliśmy.", "url": "https://www.slaskiesmaki.pl/staticcontent/141236/modro-kapusta--salatka-z-czerwonej-kapusty", "category": "śląskie", "sub_category": "Gotowe dania i potrawy", "phrase": "„Modro kapusta”–sałatka z czerwonej kapusty"}