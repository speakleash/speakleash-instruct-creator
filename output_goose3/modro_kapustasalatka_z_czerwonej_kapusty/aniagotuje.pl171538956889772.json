{"meta_description": "Prosty przepis na delikatną surówkę z czerwonej kapusty. To najlepsza sałatka z czerwonej kapusty z majonezem. Idealna jako dodatek do tradycyjnego, polskiego, obiadu, a przy tym lubiana przez dzieci.", "title": "Surówka z czerwonej kapusty", "content": "Idealna, delikatna surówka z czerwonej kapusty z dodatkiem majonezu lub oleju. to pyszna i łatwa do przygotowania sałatka do obiadu, a przy tym bardzo lubiana przez dzieci. Kalorie policzone zostały na podstawie użytych przeze mnie składników. Jest to więc orientacyjna liczba kalorii liczona na podstawie produktów, których użyłam w danym przepisie. Z podanej ilości składników otrzymasz około 1200 gramów surówki z czerwonej kapusty. Przed szykowaniem surówki zachęcam też do przeczytania najpierw całego wpisu. W treści podaję bowiem dużo ciekawych porad dotyczących składników oraz ich zamienników.  Do tej surówki użyj jednej małej główki kapusty o wadze około jednego kilograma lub nawet odrobinę cięższej. Zdejmij pierwsze liście z kapusty. Kapustę podziel na pół. Usuń jasny głąb a obie połówki poszatkuj drobno nożem. Możesz też użyć malaksera/maszynki do mielenia z odpowiednią nakładką.   Do miski z kapustą dodaj również obraną i drobno posiekaną cebulę. Lekko kwaśne i twarde jabłko obierz i zetrzyj na tarce, na dużych oczkach. Marchewkę obierz i również zetrzyj na dużych oczkach. Do miski z warzywami dodaj też poszatkowaną natkę pietruszki i koperek.   W mniejszej misce umieść resztę składników: majonez (warto użyć tych najlepszych), ocet, sól, pieprz oraz cukier. Wymieszaj całość i dodaj do dużej miski z poszatkowaną cebulą, marchwią, jabłkami oraz kapustą. Całość dobrze wymieszaj. Surówka najlepiej smakuje po 1 godzinie przechowywania w lodówce. Porada 1: Ocet jabłkowy ma dość delikatny smak, jednak mimo to na początku możesz go dodać trochę mniej. Po wymieszaniu wszystkich składników sprawdź, czy ta ilość octu jest dla Ciebie odpowiednia i ewentualnie dodaj łącznie całe pięć łyżek. Porada 2: Majonez można zastąpić olejem rzepakowym. Do rozdrobnionych warzyw dodaj wówczas 4-5 łyżek oleju oraz przyprawy (nie mieszamy ich już razem, tak jak z majonezem).   Na zdjęciu poniżej surówka z czerwonej kapusty z majonezem i kapustą poszatkowaną w maszynce.  Na zdjęciu poniżej surówka z czerwonej kapusty z olejem i kapustą posiekaną tylko nożem. Dodałam też trochę więcej marchewki.Surówka z czerwonej kapusty surowej idealnie komponuje się z tłuczonymi ziemniakami i kotlecikiem mielonym. Bardzo dobra będzie również z rybą lub schabem. Roladki schabowe z serem i szpinakiem albo schab duszony też pasują idealne.", "url": "https://aniagotuje.pl/przepis/surowka-z-czerwonej-kapusty", "category": "śląskie", "sub_category": "Gotowe dania i potrawy", "phrase": "„Modro kapusta”–sałatka z czerwonej kapusty"}