{"meta_description": "", "title": "Kaszubskie orzechy z marchwi", "content": "Święta coraz bliżej, dlatego warto już teraz pomyśleć o wypiekach. Chcemy Wam polecić kaszubskie orzechy z marchwi. Tradycja ich wytwarzania sięga 1928 r. Orzechy z utartej marchwi wypiekano najczęściej przy okazji Świąt Bożego Narodzenia. Był to najczęściej jedyny przysmak dla dzieci i młodzieży. Składniki: 2 kg marchwi, 1 kg mąki żytniej, 1 kg mąki wrocławskiej, 1 palma, 2 proszki do pieczenia, 4 przyprawy do piernika, 0,5 kg cukru, sól i pieprz (trochę, „na oko”) Marchew trzemy na najmniejszych oczkach, palmę roztapiamy. Wszystkie składniki razem ugniatamy. W czasie ugniatania ciasto będzie się mocno lepić. Można wtedy dodać trochę mąki. Po ugnieceniu oddzielamy małą część ciasta i kulamy rulonik, który dzielimy na malutkie części, z których formujemy orzeszki. Następnie kładziemy je na blachę i pieczemy w piekarniku przez 40 min. w temperaturze 180 stopni. Po upieczeniu i ostygnięciu wkładamy orzeszki do metalowego pojemnika z zamknięciem. Na drugi dzień powinny być miękkie. Można przed podaniem na stół posypać orzechy cukrem pudrem. Na zdjęciu prezentujemy orzechy, które zostały wykonene w naszej orlickiej kuchni. Inicjatorem całego przedsięwzięcia była s. Edyta. Uważamy jednak, że było to dzieło wspólnotowe, gdyż my pomagałyśmy w ich konsumpcji. :)", "url": "http://nowicjat-orlik.blogspot.com/2016/12/kaszubskie-orzechy-z-marchwi.html", "category": "pomorskie", "sub_category": "Wyroby piekarnicze i cukiernicze", "phrase": "Kaszubskie orzechy z marchwi"}