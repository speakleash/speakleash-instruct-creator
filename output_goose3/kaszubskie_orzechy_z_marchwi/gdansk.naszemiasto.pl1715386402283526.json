{"meta_description": "Co region, to obyczaj. Prócz potraw wspólnych dla całego kraju istnieją także te regionalne, jedzone wyłącznie w niektórych województwach. Na śląsku zjemy np. ciulim lelowski, zozworki, siemieniatka i garus, zaś w małopolsce - siuśpaj i susorki iwkowskie. A jakie potrawy na wigilijnym stole czekają nas na Kaszubach?", "title": "Kaszubskie specjały świąteczne. Wigilijne dania, których nie znajdziesz w innych regionach", "content": "Niegdyś w dniu wigilii Kaszubi aż do wieczora powstrzymywali się od jedzenia, by dopiero po zachodzie słońca zasiąść przy wspólnym posiłku zwanym godowa wieczerzô. Kolacja była bardzo skromna, zwłaszcza w uboższych domach i obowiązkowo postna. Świąteczne dania były oparte w szczególności na płodach ziemi – grochu i fasoli, maku, suszonych grzybach i owocach, kapuście, ziemniakach i siemieniu konopnym. Po dziś dzień w niektórych domach wciąż można zjeść tradycyjną zupę brzadową – postną i szybką w przygotowaniu. Na całym obszarze Kaszub jedną z potraw wigilijnych były śledzie, natomiast w części nadmorskiej lub w okolicach jezior wiele innych gatunków ryb przyrządzanych na różne sposoby. Na Nordzie (północna część Kaszub), wigilijnym specjałem był gotowany węgorz z kluskami i śliwkami lub węgorz solony z ziemniakami (pulkami) w mundurkach.", "url": "https://gdansk.naszemiasto.pl/kaszubskie-specjaly-swiateczne-wigilijne-dania-ktorych-nie/ar/c17-9144409", "category": "pomorskie", "sub_category": "Wyroby piekarnicze i cukiernicze", "phrase": "Kaszubskie orzechy z marchwi"}