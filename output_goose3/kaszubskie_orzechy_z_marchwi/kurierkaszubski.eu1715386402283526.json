{"meta_description": "", "title": "Somonino. Gala konkursu „Posmakuj Kaszuby”. Aby tradycja kuchni kaszubskiej została zachowana", "content": "W urzędzie gminy odbyła się uroczystość rozdania nagród w konkursie kulinarnym, zorganizowanym przez wydział promocji urzędu. Wśród jego laureatów dominowały gminne koła gospodyń wiejskich. Dzięki przysmakom przygotowanym przez Kamelanki hasło konkursu się urzeczywistniło. Gala odbyła się w sali obrad urzędu, która wypełniła się uczestnikami i… zapachami typowych potraw kuchni kaszubskiej przygotowanych przez KGW Kamelanki. Gospodarzami byli wójt Marian Kowalewski i Karolina Szmołda, kierownik Referatu Rozwoju i Promocji. Okazało się, że w konkursie udział wzięły nie tylko gminne KGW, ale również producenci wyrobów regionalnych. – Cieszę się, że taki konkurs u nas się odbywa, bo kiedy przez 24 lata pracowałem w ośrodku kultury, to promowaliśmy kuchnię kaszubską na różne sposoby m.in. organizowaliśmy Festiwal Potraw Kaszubskich, który dobrze się przyjął i o którym jego uczestnicy jeszcze dziś wspominają. To dobrze, że nasz wydział promocji takie pomysły realizuje, bo nigdy nie można zapomnieć o tradycji kuchni kaszubskiej – mówił M. Kowalewski. Żartobliwe dodał, że sam potrafi gotować, smażyć, wekować i zastanawiał się, czy nie wystąpić w tym konkursie. Konkurs wygrało Koło Gospodyń Wiejskich „Kiełpinianki”, które przygotowało bùlwòwé ceszónci ze sledzã, czyli ziemniaczane kieszonki ze śledziem. Drugie miejsce ex aequo zajęło panie z KGW Sławki z potrawą gäsi cëc z upiekło krëszką – pierś z gęsi z pieczoną gruszką i Koło Gospodyń Wiejskich „Mezowscze Karno” z gęsią na bani. Miejsce trzecie zajęło KGW w Miechucinie, które przygotowano griz z kaszubską malëną – kaszę manną z truskawkami. Kolejne miejsce zajęli ex aequo: Iwona Chlechowicz i jej pulki babci Heleny oraz Mirosław Paczoska i pstrąg bosmana. Piątą lokatę zajęła Marta Gleinert i botwinka z „górką”. Wyróżnieniami nagrodzono: Reginę Szymańską i jej chleb wiejski, Emilię Maćkowską – kaszubskie orzechy z marchwi oraz Angelikę Szulfer – orzechy z marchwi Babci Anastazji. Dodatkowym efektem konkursu jest publikacja kulinarna pod tym samym tytułem. Jak podkreśliła K. Szmołda, może być to dobry produkt turystyczny, który promuje kuchnię kaszubską. Wypełnieniem gali był wykład mistrza kuchni Rafała Nowakowskiego – „Wpływ kuchni kaszubskiej na rozwój obszarów wiejskich”. Dzięki niemu uczestnicy gali poznali wiele ciekawostek związanych z tradycją kuchni kaszubskiej. Swobodny wykład był na tyle ciekawy, że zachodziła interakcja pomiędzy uczestnikami. Dopełnieniem rozważań, rozmów, nagród związanych z kuchnią kaszubską, była uczta przysmaków regionalnych przygotowanych przez panie z KGW Kamelanki. Wśród nich królował tradycyjny zylc, śledź po kaszubsku i młodze kuch. Wszystko było pyszne.", "url": "http://kurierkaszubski.eu/somonino-gala-konkursu-posmakuj-kaszuby-aby-tradycja-kuchni-kaszubskiej-zostala-zachowana/", "category": "pomorskie", "sub_category": "Wyroby piekarnicze i cukiernicze", "phrase": "Kaszubskie orzechy z marchwi"}