{"meta_description": "", "title": "Zupa parzybroda – kuchnia podkarpacka", "content": "Zupa parzybroda, zwana też pazibrodą, to tradycyjna polska potrawa. Swoją nazwę zawdzięcza cienkim gorącym paskom kapusty, które podczas jedzenia zupy lubią przykleić się do brody jedzącego. Popularność parzybrody wynika przede wszystkim z jej smaku oraz z dostępności składników. Zupę tę można przygotować w wersji postnej, wyłącznie na warzywach takich jak kapusta, ziemniaki, marchewka, cebula i pietruszka. W wersji bogatszej zupa gotowana jest na rosole, który bywa wzbogacony wędzonką. W zależności od lokalnej tradycji przepisy różnią się odmianą kapusty używanej do gotowania zupy (białą lub włoską), różnorodnością pozostałych warzyw, czy rodzajem wywaru. Na Liście produktów tradycyjnych tworzonej przez Ministerstwo Rolnictwa i Rozwoju Wsi aż 5 województw szczyci się parzybrodą jako swoją tradycyjną regionalną zupą: kujawsko-pomorskie, pomorskie, wielkopolskie, śląskie i małopolskie. Również na Podkarpaciu zupa parzybroda jest dobrze znana, a zaprezentowany przeze mnie przepis pochodzi z północy regionu, z powiatu mieleckiego. Panie ze Stowarzyszenia „Klub Dobrej Współpracy” w Grochowem I (gmina Tuszów Narodowy) wspominają, że zupa ta była niegdyś bardzo popularną, codzienną potrawą. Tradycją było też gotowanie postnej wersji parzybrody w poniedziałek przed Wielkanocą i spożywanie jej przez wszystkie kolejne dni Wielkiego Tygodnia. Kapustę drobno szatkujemy i wrzucamy do dużego garnka z gotującą się wodą. Wody musi być tyle, żeby przykryła kapustę. Po kilku / kilkunastu minutach, kiedy kapusta zmięknie, odcedzamy ją. Do garnka nalewamy zimną wodę, wkładamy kapustę, obrane ziemniaki, ziele angielskie, liście laurowe, poszatkowaną marchew, całą obraną i opaloną cebulę, kawałek boczku i kości. Solimy i doprawiamy kminkiem, stawiamy na niewielkim ogniu. Gdy mięso odchodzi od kości wyciągamy je, obieramy, rozdrabniamy i dodajemy z powrotem do zupy. Boczek kroimy w kostkę i również dodajemy do parzybrody. Miękkie ziemniaki w kapuście rozgniatamy. Zupę doprawiamy i podajemy na gorąco. Jest kompletnym daniem, ale można też podać ją z chlebem. i nie tylko", "url": "https://trzecitalerz.blogspot.com/2020/08/zupa-parzybroda-kuchnia-podkarpacka.html", "category": "kujawsko-pomorskie", "sub_category": "Gotowe dania i potrawy", "phrase": "Kujawska parzybroda"}