{"meta_description": "", "title": "Korowaj i gąski weselne (Janina Trochimowicz)", "content": "Korowaj to tradycyjne weselne ciasto drożdżowe wypiekane dawniej w piecu chlebowym, obecnie w elektrycznym. Bogato zdobiony korowaj zwiastować miał powodzenie parze młodej. Przygotowując ciasto zwracano uwagę, czy elementy o znaczeniu symbolicznym udały się gospodyniom właściwie. Jeżeli któryś z elementów się nie udał, oznaczało to złą wróżbę dla młodej pary, związaną ze znaczeniem symbolicznym tego elementu. Wielkość korowaju i liczba gąsek rozdawanych dzieciom zależała od zamożności rodziny panny młodej. Do wyrobu korowaja dopuszczane były tylko kobiety zamężne, określane mianem korowajnic. Korowaj Lipski wytwarzany jest z własnej, pszennej mąki. Jest w kształcie walca z warkoczem po obwodzie ciasta. Warkocz spleciony z trzech wałków ciasta. Zdobią go również gąski (od 8 do 14), zawsze do pary, cztery kłosy skierowane na cztery strony świata oraz gniazdko w środku. Warkocz, biała wstążka oraz zielone gałązki symbolizują czystość panny młodej, kłosy i gąski to bogactwo i powodzenie pary młodej w przyszłym gospodarstwie, gniazdko to symbol nowej rodziny. Korowaj, wyparty przez weselny tort, po latach zapomnienia powrócił na stoły weselne. W rodzinie twórczyni wypiekany jest on od trzech pokoleń. Oglądać go można w wielu polskich muzeach. Pierwszy dyplom za wypiek korowaju rodzina producentki uzyskała 6.IX.1980r. -03.VII.2005 roku uzyskano certyfikat programu „Czym chata bogata” Izby Gospodarczej Rynków Wschodnich, certyfikat to przyznanie statusu Produktu Lokalnego i Terytorialnego w polskiej i litewskiej części Euroregionu Niemen w Izbie Gospodarczej Rynków Wschodnich - 28.IX.2005 „korowaj lipski” oraz „gąski weselne” zostały wpisane na Listę Produktów Tradycyjnych w kategorii Wyroby piekarnicze i cukiernicze: \\\" Pieczywo obrzędowe weselne - „korowaj lipski” i gąski weselne\\\".  -21.09.2007 Nagroda Marszałka Województwa Podlaskiego za I miejsce w VII edycji konkursu Nasze Kulinarne Dziedzictwo Również w lipcu 2007r w Suwałkach na Jarmarku Folkloru i Jadła Kresowego korowaj uzyskał Dyplom za najoryginalniejszą potrawę Jarmarku. Natomiast w sierpniu 2007r na IX BIEBRZAŃSKICH TARGACH ‘’ STO POMYSŁÓW DLA BIEBRZY’’ w Osowcu Korowaj i Gąski weselne otrzymały DYPLOM ‘’BIEBRZAŃSKI PRODUKT REGIONALNY 2007’’.", "url": "https://www.wrotapodlasia.pl/pl/bogactwo_roznorodnosci/podlaska_marka_roku/edycja_2007/pomysl/Korowaj_i_gaski_weselne_(Janina_Trochimowicz).html", "category": "podlaskie", "sub_category": "Wyroby piekarnicze i cukiernicze", "phrase": "Pieczywo obrzędowe weselne - „korowaj lipski” i gąski weselne"}