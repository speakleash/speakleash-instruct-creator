{"meta_description": "Gdyby odczytywać lubelską listę produktów tradycyjnych kolorami, to ze względu na ubiegłoroczne wpisy miałaby ona barwę malinową. Na trzynaście nowo", "title": "Malinowy zawrót głowy, czyli lubelskie produkty tradycyjne 2011", "content": "Gdyby odczytywać lubelską listę produktów tradycyjnych kolorami, to ze względu na ubiegłoroczne wpisy miałaby ona barwę malinową. Na trzynaście nowo zarejestrowanych smakołyków, aż pięć dotyczyło właśnie tego soczystego owocu. Podsumowując ostatnie dwanaście miesięcy warto wspomnieć, że ta pokaźna liczba zgłoszeń zapewniła województwu lubelskiemu trzecie miejsce wśród najaktywniej rejestrujących produkty tradycyjne. Dzięki nim Lubelszczyzna utrzymuje się też nieustannie w czołówce regionów pod względem liczby zarejestrowanych lokalnych rarytasów. Przypomnijmy, że lista produktów tradycyjnych to podstawowe narzędzie służące rozpowszechnieniu informacji i jednocześnie promowaniu wyrobów wytwarzanych tradycyjnymi, historycznie ugruntowanymi metodami, które stanowią element dziedzictwa kulturowego regionu i decydują o tożsamości społeczności lokalnej. I choć brzmi to bardzo pompatycznie, to na liście znaleźć się mogą całkiem zwyczajne produkty mięsne, mleczne czy rybne, a także warzywa, owoce, wyroby piekarnicze i cukiernicze, oleje, tłuszcze oraz miody produkowane od co najmniej 25 lat. Swoje miejsce mają tu także gotowe dania, potrawy i napoje. W 2011 roku na lubelskiej liście zaroiło się od owocowych przysmaków: maliny kraśnickiej oraz jej przetworów – soku i maliniaka, a także od słodkości z Mikołajówki – syropu malinowego i powideł śliwkowych. Wzbogaciły ją także: nalewka ziemiańska oraz miodowe wypieki – pierniczki ozdobne i miodownik z Jaszczowa. Z powodzeniem zarejestrowano tu również makaron jajeczny z Ludwina, olej tarnogrodzki i wafle tortowe suche. Nie zabrakło też miejsca na pyszną zupę cebulową z Goraja i ludwińskie prosię pieczone faszerowane. Przekrój smakołyków mogących znaleźć się na liście produktów tradycyjnych jest naprawdę bardzo szeroki, a i procedury nieskomplikowane… Tym, którzy chcieliby w ten sposób upamiętnić ulubione smaki dzieciństwa, podpowiadamy, że wnioski o wpisy z regionu Lubelszczyzny przyjmuje i ocenia Urząd Marszałkowski Województwa Lubelskiego w Lublinie. Następnie zgłoszenia przekazywane są do Ministra Rolnictwa i Rozwoju Wsi, który koordynuje całość zadań i prowadzi ogólnopolską listę. Dziś jest już na niej 929 produktów, z czego aż 84 pochodzi z Lubelszczyzny!  Na zgłoszenia oraz pytania w sprawie wpisów na listę produktów tradycyjnych czekają pracownicy marszałkowskiego Departamentu Rolnictwa i Środowiska: tel. (81) 44 16 538, e-mail: wrwsi@lubelskie.pl.", "url": "https://www.wrp.pl/malinowy-zawrot-glowy-czyli-lubelskie-produkty-tradycyjne-2011/", "category": "lubelskie", "sub_category": "Mięso świeże oraz produkty mięsne", "phrase": "Ludwińskie prosię pieczone faszerowane"}