{"meta_description": "", "title": "Nagrodzone produkty tradycyjne z Gminy Ludwin : Urząd Gminy Ludwin", "content": "W sali kolumnowej Urzędu Marszałkowskiego odbyła się uroczysta gala z okazji wpisania setnego wyrobu na Listę Produktów Tradycyjnych Województwa Lubelskiego. W gronie nagrodzonych znalazły się również produkty z Gminy Ludwin. Podczas uroczystości goście mogli spróbować tradycyjnych potraw, porozmawiać o przepisach i metodach ich przyrządzania. Pierwszy produkt z województwa lubelskiego umieszczony został na Liście 28 września 2005 roku i był to „Olej świąteczny roztoczański” zgłoszony przez Tomasza Kostrubca z Ruszowa na Zamojszczyźnie. Na pozycji numer 100 znalazły się natomiast „Woleńskie kartofelki” przyrządzone przez Gminny Ośrodek Kultury w Borkach z siedzibą w Woli Osowińskiej.  Ale w tym roku do setki najlepszych trafiły także nasze wyroby: „Ludwińskie prosię pieczone faszerowane” w wykonaniu Wiesława Wójcika z Zezulina Pierwszego oraz „Makaron tradycyjny z Ludwina” Wytwórni Makaronu Domowego Pol-Mak SA, reprezentowanej przez Grzegorza Polaka. W gali uczestniczył także wójt Andrzej Chabros. – Nowoczesną formą patriotyzmu jest kupowanie produktów pochodzących od polskich rolników, co wpływa na ich zasobność oraz możliwość inwestowania w dalszy rozwój i konkurencyjność na rynkach zbytu. Rolnictwo jest jednym z motorów napędowych gospodarki naszego regionu, a produkcja żywności lokuje nas na czołowych miejscach w kraju. Poszerzanie naszej oferty o kolejne zdrowe i smaczne produkty tradycyjne to zwiększanie ilości alternatywnych źródeł dochodu na obszarach wiejskich i pobudzanie przedsiębiorczości – powiedział marszałek Krzysztof Hetman, cytowany przez stronę www.lubelskie.pl. – Wysoka jakość tradycyjnych produktów spożywczych to jeden z kierunków, w którym powinna iść nowoczesna polska wieś – dodała z kolei wiceminister rolnictwa Zofia Szalczyk.  Listę prowadzi Ministerstwo Rolnictwa, a nominacji na poziomie regionalnym dokonuje Departament Rolnictwa i Środowiska – organizator uroczystości.", "url": "https://gminaludwin.pl/nagrodzone-produkty-tradycyjne-z-gminy-ludwin/", "category": "lubelskie", "sub_category": "Mięso świeże oraz produkty mięsne", "phrase": "Ludwińskie prosię pieczone faszerowane"}