{"meta_description": "Prosię pieczone nadziewane sprawdzony, prosty przepis na to danie i nie wymagający dużego nakładu pracy!", "title": "Prosię pieczone nadziewane", "content": "Oczyszczone prosię myjemy w zimnej wodzie i dokładnie osuszamy. Od wewnątrz nacieramy solą, pieprze, majerankiem i na godzinę odstawiamy w chłodne miejsce. Przygotowujemy farsz: wątróbkę opłukujemy, sparzamy i drobno siekamy lub przepuszczamy przez maszynkę. Płucka oraz serce gotujemy, studzimy i mielimy, wywar po podrobach pozostawiamy, gdyż ugotujemy na nim kaszę. Potrzeba 2x tyle objętościowo wywaru, co kaszy, wtedy kasza ugotuje się na pół twardo. Słoninę kroimy w kostkę i topimy w rondlu, wrzucamy surową kaszę gryczaną i prażymy ją na patelni, następnie dodajemy cebule, a na koniec zalewamy wszystko wywarem po podrobach, dodajemy majeranek, gałkę muszkatołową, 4 roztarte z solą ząbki czosnku i gotujemy, aż kasza wchłonie cały płyn. Na koniec doprawiamy całość solą i pieprzem. Nadziewamy prosię i zszywamy. Skórę smarujemy masłem, uszy i ogon owijamy folią aluminiową, żeby się nie przypaliły. Układamy na ruszcie w piekarniku nagrzanym do 180ºC, pod spodem umieszczamy rynienkę na spływający tłuszcz. Co 15 minut smarujemy prosię słoniną nabitą na szpikulec i moczoną w piwie. Gdyby na skórze powstawały pęcherze, zmniejszamy temperaturę, a pęcherze przekłuwamy szpikulcem. Prosię należy piec około 45–50 minut na każdy kilogram wagi. Przed końcem pieczenia zdejmujemy folię i kiedy po wbiciu szpikulca w kark wypływa bezbarwny płyn, możemy wyjmować prosię i ułożyć je na desce. Odcinamy głowę, łopatki, nóżki i kroimy tułów prostopadle do kręgosłupa – wzdłuż żeberek. Składamy prosię na półmisku na zgiętych nóżkach. Obkładamy piklami, duszoną kapustą, chrzanem. Czekamy na komplementy licznych biesiadników.", "url": "https://kuron.com.pl/artykuly/przepisy/potrawy-miesne/prosie-pieczone-nadziewane/", "category": "lubelskie", "sub_category": "Mięso świeże oraz produkty mięsne", "phrase": "Ludwińskie prosię pieczone faszerowane"}