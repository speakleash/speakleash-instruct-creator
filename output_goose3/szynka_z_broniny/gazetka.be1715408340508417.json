{"meta_description": "Portal ogłoszeniowo - reklamowy czasopisma polonijnego w Belgii", "title": "SMAKOWITE WĘDRÓWKI PO POLSCE", "content": "Planując wakacje w Polsce, zastanawiamy się nad trasą, zabytkami, atrakcjami. Jednak warto przed wyjazdem w dane miejsce dowiedzieć się także, jakie są charakterystyczne dla danego regionu produkty i potrawy oraz gdzie możemy spróbować lokalnych specjałów. Wszyscy wiedzą, że osypek to serek rodem z Tatr, a obwarzanki są najsmaczniejsze w Krakowie. Ale w zasadzie każdy region Polski słynie z typowych dla siebie potraw wyrabianych i podawanych w tradycyjny sposób. W czasie wakacji warto więc przygotować się na ucztę smaków. W województwie świętokrzyskim rozciąga się urocza kraina spowita wokół rzeki Nidy – to właśnie Ponidzie. Ze względu na walory klimatyczne zwana jest „małą Prowansją” (chodzi zwłaszcza o okolice Buska Zdroju), bo notuje się w niej największą liczbę dni słonecznych w roku. 14 gmin z Ponidzia i Powiśla tworzy regionalny „Szlak kulinarny”. Wśród 46 tradycyjnych produktów jest suszona śliwka damacha ze Stopnicy, groch „piękny Jaś” z Nowego Korczyna, truskawka „faworytka” z Błońca i Nowej Wsi, karp z Wójczy, ogórki kiszone ze Skalbmierza, kiełbasa z Pacanowa czy szynka z Broniny. Nie można też nie spróbować takich potraw jak np.: żabieckie gały – gotowane kluski z surowych ziemniaków z omastą, dzionie wiślickie – „odświeżone” ciasto drożdżowe z rodzynkami i migdałami, czy zolipskie pirogi – z farszem ze słodkiej kapusty i wiejskiej kiełbasy. To ostatnie danie podaje się także w nietuzinkowy sposób – zawsze na talerzach ręcznie malowanych w kwiaty przez malarki z Zalipia (region od XIX w. słynie z dekoracji domów, studni, płotów motywem kwiatowym). Ponieważ ta część Polski znana jest z wód leczniczych, których zdrowotne działanie wykorzystują tutejsze sanatoria, lista „Dziedzictwo Kulinarne Świętokrzyskiego” obejmuje też naturalną wodę mineralną „Buskowianka Zdrój”. Mieszanina wpływów polskich, czeskich i niemieckich zaważyła na tej kuchni, w której występują obok siebie smaki śląskie, czeskie i kresowe. Kto nie słyszał o kluskach śląskich, czyli charakterystycznych kulkach z ugotowanych ziemniaków z dziurką w środku, czy o roladzie – plastrze wołowiny przyprawionym musztardą i gruboziarnistym pieprzem, zawiniętym z kiełbasą, boczkiem, cebulą i ogórkiem kiszonym, podawanym z modrą (czerwoną) kapustą, ugotowaną i zasmażaną na boczku z cebulą. Tam także możemy spróbować kołacza z marmoladą, serem czy jabłkiem. To obrzędowe ciasto przygotowuje się zazwyczaj na uroczystości takie jak ślub, ale także wcześniej, aby rozdać je wraz z zaproszeniami na wesele. Tak czyniono zawsze i także dziś kultywuje się ten zwyczaj. Warto dodać, że tradycyjnie w tym regionie Polski na wigilię podaje się moczkę – coś w rodzaju słodkiego ciemnobrązowego budyniu z suszonych owoców, miodu i specjalnego piernika. Natomiast wodzionka, której właśnie tu możemy skosztować, to zupa z czerstwego chleba, tłuszczu i wody, podawane z czosnkiem. Na stronie Ministerstwa Rolnictwa i Rozwoju Wsi www.minrol.gov.pl w dziale Jakość Żywności znajdziemy listę tradycyjnych potraw z każdego polskiego województwa wraz z opisem pochodzenia potrawy, jej składników i wyglądu popartego kolorowym zdjęciem. Na tej liście znaleźć się mogą tylko produkty stanowiące element dziedzictwa kulturowego regionu oraz takie, które wytwarzane są tradycyjnymi metodami, i to od co najmniej 25 lat. W całym kraju zarejestrowanych jest już ponad 1200 produktów tradycyjnych. Coraz więcej restauracji, pensjonatów, a nawet sanatoriów ma w swoim menu potrawy i napoje kuchni regionalnej. Są one przygotowywane z najlepszych lokalnych produktów i silnie osadzone w kulturze ludowej. W Poznaniu Pyra Bar serwuje przede wszystkim dania z ziemniaków. Słowo pyra jest bowiem regionalnym określeniem tego popularnego warzywa. Sztandarowe potrawy do spróbowania to zwłaszcza pyry z gzikiem – ziemniaki w mundurkach z twarogiem ze śmietaną i cebulą oraz ze szczypiorkiem, a także szare kluski z kapustą kiszoną (www.pyrabar.pl). Coraz więcej też jest gospodarstw agroturystycznych i producentów, których specjalnością jest produkowanie żywności lokalnej i tradycyjnej. Gospodarstwo agroturystyczne Zofii Tarasiewicz „U Zofii” we wsi Tartak na Suwalszczyźnie oferuje smaczną, domową kuchnię na bazie własnych produktów, a przy tym właścicielka zdobyła I miejsce w konkursie „Nasze kulinarne dziedzictwo” za sielawę wędzoną po wigiersku. Z kolei w Kruszynianach na Podlasiu spróbujemy specjałów kuchni tatarskiej w „Tatarskiej Jurcie” (www.kruszyniany.pl). Warto też śledzić ogłoszenia o festiwalach kulinarnych, a jest ich całkiem sporo w całej Polsce. Małopolski Festiwal Smaku, Festiwal Śląskie Smaki czy Pomorskie Święto Produktu Regionalnego oferują szeroki wybór wielu lokalnych smakowitych produktów i potraw. Zaś w trakcie takich imprez jak Festiwal Rosołu czy Festiwal Zalewajki możemy się raczyć kilkunastoma wersjami jednego dania i porównywać przepisy i smaki z własnej kuchni z tymi, które przygotowują goszczący na festiwalach uczestnicy. Warto wejść na oficjalne strony poszczególnych regionów Polski; np. na stronie www.malopolska.pl w dziale Turysta znajdziemy poddział Małopolski Smak, a tam informacje na temat imprez związanych z regionalnymi produktami i potrawami oraz adresy sklepów i restauracji, w których można kupić lub zjeść małopolskie przysmaki. Dodatkowo zamieszczone są tam przepisy na np. sernik krakowski, krupnik grzybowy z kaszą perłową czy awanturkę z pstrąga.", "url": "https://gazetka.be/artykuly/kuchnia/350-nr-143-lipiec-2015250/1148-smakowite-wdrowki-po-polsce213", "category": "świętokrzyskie", "sub_category": "Mięso świeże oraz produkty mięsne", "phrase": "Szynka z Broniny"}