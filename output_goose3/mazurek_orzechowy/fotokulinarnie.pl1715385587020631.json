{"meta_description": "Banalnie prosty, szybki i lekki mazurek wielkanocny - pyszna orzechowa beza na waflu. Przygotujecie go w kilkanaście minut, a efekt Was zachwyci!", "title": "Mazurek orzechowy na waflu", "content": "Banalnie prosty, szybki i lekki mazurek wielkanocny – pyszna orzechowa beza na waflu. Przygotujecie go w kilkanaście minut wraz z pieczeniem, a efekt Was zachwyci – gwarantuję! Jak zwykle w przepisach z bezą, najważniejsze jest dobre jej przygotowanie. Pamiętajcie, by nie przebić białek – gdy tylko będą lekko sztywne, to dodawajcie partiami cukier (koniecznie partiami!). Najlepszy do przygotowywania bezy jest drobny cukier – rozpuszcza się o wiele łatwiej i szybciej niż gruby, a jednocześnie w optymalnym czasie, który pozwala na dobre połączenie cukru z białkiem, a przeciwieństwie do bez przygotowywanych z cukru pudru. W samej bezie orzechowej nie ma glutenu, jeśli zatem użyjecie bezglutenowych wafli, to cały mazurek będzie bezglutenowy. Jeśli użyjecie gotowych mielonych orzechów włoskich, to dodatkowo zaoszczędzicie sporo czasu – w sklepach można już znaleźć dobrej jakości mielone orzechy włoskie.", "url": "https://fotokulinarnie.pl/mazurek-orzechowy-na-waflu", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Mazurek orzechowy"}