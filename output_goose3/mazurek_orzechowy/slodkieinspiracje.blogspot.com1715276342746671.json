{"meta_description": "", "title": "Staropolski mazurek orzechowy", "content": "Tego mazurka nie może zabraknąć na wielkanocnym stole. Lubią go nawet osoby, które generalnie nie przepadają za słodyczami ;) Przepis pochodzi z książki 'W staropolskiej kuchni' i jest naprawdę rewelacyjny. Jedyną zmianą, jakiej dokonuję to zamieniam czasem wafle na kruchy, maślany spód - wtedy ciasto jest jeszcze smaczniejsze. Podczas przygotowywania ciasta może się wydawać, że masa orzechowa jest zbyt gęsta, ale nie należy jej niczym rozrzedzać, ona właśnie taką ciastowatą konsystencję ma mieć. Uważajcie tylko, by go nazbyt nie spalić. Podany czas pieczenia jest czasem sugerowanym, w tym wypadku polecam kierować się intuicją i po prostu sprawdzać barwę 'bezy' - ma być brązowa i zarumieniona, nie jak w Pavlowej, ale nie spalona :) Żółtka utrzeć z cukrem pudrem na kogel-mogel. Dodać masło, dokładnie zmiksować. Stopniowo dodawać mąkę pszenną i orzechy włoskie, cały czas ucierając masę. Będzie ona gęsta i plastyczna, a nie lejąca. Białka ubić na sztywno, dodać cukier puder i miksować jeszcze kilka minut. Formę (u mnie blaszka o wym 27x21 cm) wyłożyć papierem do pieczenia i ułożyć na dnie wafle. Na to wyłożyć masę orzechową i rozprowadzić (ja to robię dłonią). Wyłożyć białka i udekorować połówkami orzechów włoskich. Piec w piekarniku nagrzanym do 170 st. C przez 25-30 min.", "url": "http://slodkieinspiracje.blogspot.com/2017/04/staropolski-mazurek-orzechowy.html", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Mazurek orzechowy"}