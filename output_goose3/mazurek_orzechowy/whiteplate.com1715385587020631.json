{"meta_description": "", "title": "Mazurek orzechowy – White Plate", "content": "Nie przepadam za tradycyjnymi mazurkami. Właściwie jest to jedno z niewielu świątecznych ciast, bez których mogłabym się obyć. Trochę żałuję, bo mazurki pięknie wyglądają na wielkanocnym stole.  Trudno nie ulec ich czarowi, dlatego co roku poszukuję nowych pomysłów, które są czymś innym niż kruchym ciastem z masą.  Dziś postanowiłam wypróbować łatwy przepis na mazurek orzechowy. Jest bardzo aromatyczny, słodki, delikatnie ciągnący, z polewą, która przypomina w smaku bezę. Taki w starym stylu, dla miłośników ciast z orzechami. Ciasto:  szklanka orzechów* (użyłam 300 g, L.) 15 dag masła 8 łyżek cukru pół szklanki mąki (użyłam 80 g, L) 3 białka tłuszcz i tarta bułka do formy polewa:  3 żółtka 8 łyżek cukru cukier z prawdziwą wanilią 1 łyżeczka mąki ziemniaczanej orzechy do dekoracji sposób przygotowania Orzechy mielę w malakserze.  Masło ucieram do białości, stopniowo dodaję cukier.  Z białek ubijam sztywną pianę. Składniki ciasta delikatnie mieszam, dodając do utartego masła na przemian przesiana mąkę, pianę i zmielone orzechy.  (Wymieszałam masę orzechową z mąką, a na końcu dodałam pianę z białek, lekko mieszając ją łyżką, L.) Ciasto wkładam do formy wysmarowanej tłuszczem i wysypanej tartą bułką (użyłam formy o wymiarach 23×33 cm, ale sądzę, że można w większej, wyłożonej papierem do pieczenia, L.). Piekę około 30 minut w umiarkowanie gorącym piekarniku (piekłam 20 minut w 180 st C, L). Przygotowuję polewę : żółtka ucieram z cukrem i cukrem z prawdziwą wanilią. Przesiewam do masy żółtkowej mąkę ziemniaczaną i dokładnie mieszam. Upieczone ciasto wyjmuje z piekarnika i natychmiast smaruję polewą, dekoruję kawałkami orzechów i ponownie wstawiam do piekarnika na 3-4 minuty (Piekłam 7 minut, L). *Orzechy uprażyłam wcześniej przez 10 minut w piekarniku rozgrzanym do 190 st C, L.", "url": "https://whiteplate.com/2010/03/mazurek-orzechowy/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Mazurek orzechowy"}