{"meta_description": "Produkt wpisany na listę produktów tradycyjnych w dniu 2017-08-11 w kategorii Wyroby piekarnicze i cukiernicze w woj. łódzkim.", "title": "Sernik z Nagawek - - Portal Gov.pl", "content": "Na wsiach Polski środkowej jeszcze pod koniec XIX w. ciasta pieczono tylko na Wielkanoc, Zielone Świątki, wesela lub chrzciny. Dawne placki świąteczne przyjmowały skromną formę najczęściej okrągłych bochenków, dopiero w okresie międzywojennym zaczęto rozszerzać ich asortyment. Po drugiej wojnie światowej w pożywieniu chłopskim zaszły bardzo duże zmiany. Kobiety poświęcały wtedy więcej czasu obowiązkom domowym, m.in. pieczeniu i gotowaniu. Rozszerzył się również dostęp do oświaty, dzięki czemu kobiety wiejskie miały więcej możliwości spotykania się we własnym gronie i praktykowania sztuki kulinarnej. W tamtym okresie na terenie Nagawek popularne stało się pieczenie ciast. Jednym z najpopularniejszych ciast pieczonych przez ówczesne kobiety był sernik. Kobiety wypiekały go z ciasta kruchego lub ciasta drożdżowego. Jego głównym składnikiem był dobrze odciśnięty, tłusty twaróg, uszlachetniony jajkami, cukrem i masłem, aromatyzowany najczęściej otartą skórką z cytryny. Często jego wierzch posypywano kruszonką lub polewano lukrem. Sernik ten wytwarzany był według starej, sprawdzonej receptury, co wyróżniało go spośród innych ciast. Do dnia dzisiejszego sernik z Nagawek jest często elementem promocji regionu łódzkiego podczas lokalnych i regionalnych imprez kulturowych. Zdobywa nagrody podczas konkursów kulinarnych w grupie produktów tradycyjnych regionu.", "url": "https://www.gov.pl/web/rolnictwo/sernik-z-nagawek", "category": "łódzkie", "sub_category": "Wyroby piekarnicze i cukiernicze", "phrase": "Sernik z Nagawek"}