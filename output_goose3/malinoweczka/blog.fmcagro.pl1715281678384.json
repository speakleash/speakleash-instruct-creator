{"meta_description": "Szkodniki są jednym z większych zagrożeń w uprawie malin. Sprawdź, które szkodniki malin są szczególnie niebezpieczne? Na co zwrócić uwagę?", "title": "Szkodniki malin. Które z nich są najgroźniejsze i jak je zwalczyć?", "content": "Polska jest czołowym producentem malin w Unii Europejskiej, a piątym na świecie. Jednym z największych zagrożeń dla plantacji malin są szkodniki, a ich zwalczanie jest konieczne. Z planem lustracji oraz wykonywania zabiegów ochronnych nie można zwlekać do ostatniej chwili. Na które szkodniki w malinie należy zwrócić szczególną uwagę? Na malinach owocujących, na pędach jednorocznych duże zagrożenie stanowią mszyce takie jak malinowa i malinianka. Stanowią one wektor przenoszący wirusy takich groźnych chorób jak żółtaczka nerwów liści maliny oraz cętkowana plamistość maliny. Na dolnych częściach pędów największym zagrożeniem mogą być pryszczarki – namalinek i malinowiec. Larwy tych szkodników mogą uszkodzić ponad 60% pędów na roślinie. Na spodniej stronie liści, wysysając sok z miękiszu, mogą również żerować przędziorek – chmielowiec i malinowiec. Liście malin silnie zasiedlonych przez przędziorki pokryte są charakterystyczną delikatną pajęczyną. Kolejnym zagrożeniem są żarłoczne gąsienice motyli zwójki różóweczki i malinóweczki. Z kolei, na malinach owocujących na pędach dwuletnich należy również liczyć się z zagrożeniem ze strony kwieciaka malinowca. Za robaczywienie owoców malin odpowiadają larwy takich szkodników jak kistnik malinowiec oraz bardzo groźna w ostatnich latach muszka plamoskrzydła. Dla przeprowadzania racjonalnych i skutecznych zabiegów ochronnych niezbędna jest wnikliwa lustracja plantacji. Ponieważ niektóre szkodniki, takie jak przędziorki, są mikroskopijnych rozmiarów, bardzo ważne jest zaopatrzenie się w binokular lub szkło powiększające. Sama lustracja plantacji musi być prowadzana starannie i systematycznie. Ze względu na duży dynamizm wiosennej wegetacji i rozwoju owadów, w tym okresie, lustracja plantacji musi odbywać się częściej niż latem. Należy pamiętać, że wcześniejsze stadia rozwoje szkodników są bardziej podatne na działanie insektycydów. Ze względu na błyskawiczne zmiany na rynku środków ochrony roślin oraz wycofywanie kolejnych substancji czynnych z obrotu warto zapoznać się z dostępnym wykazem dopuszczonych do użytku insektycydów. Wykaz ten można znaleźć w rejestrze środków ochrony roślin publikowanym na stronie gov.pl. Przy czym, należy zauważyć, że niektóre środki otrzymują czasowe zezwolenia na stosowanie w uprawie określonych grup roślin. Taka sytuacja miała miejsce w przypadku środka Exirel® 100 SE , który otrzymał czasowe zezwolenie na zwalczanie muszki plamoskrzydłej w uprawie maliny.", "url": "https://blog.fmcagro.pl/szkodniki-malin-na-ktore-z-nich-nalezy-zwrocic-szczegolna-uwage/", "category": "lubelskie", "sub_category": "Napoje (alkoholowe i bezalkoholowe)", "phrase": "Malinóweczka"}