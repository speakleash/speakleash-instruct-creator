{"meta_description": "Biała kiełbasa to prawdziwy przysmak, ale coraz mniej osób decyduje się na samodzielne robienie jej w domu za sprawą pracochłonnego nadziewania. Można jednak", "title": "Białą kiełbasę w słoiku robię zawczasu. Wyciągam gotową gdy mam smaka", "content": "Klasyczny przepis na domową białą kiełbasę wymaga sporo pracy, gdyż mięso najpierw trzeba przyprawić i zmielić, a następnie nabijać ręcznie lub za pomocą specjalnej końcówki w kształcie lejka. Taki proces zajmuje trochę czasu, a zwykle robimy to w okresie przedświątecznym, gdy i tak mamy sporo na głowie. Można to jednak zrobić sprytniej. Kiełbasa w słoiku powstaje znacznie szybciej i można ją zrobić już teraz, a na święta tylko wyciągnąć gotowy specjał na stół. Ten przepis to prawdziwy hit, nie tylko ze względu na łatwość przygotowania, ale i długą przydatność do spożycia. Wszystko dlatego, że kiełbasa ze słoika zachowuje świeżość nawet przez kilka miesięcy. Samo przygotowanie jest natomiast banalnie proste, gdyż nie wymaga najbardziej czasochłonnego kroku, czyli nadziewania. Wystarczy tylko zmielić i przyprawić mięso jak zwykle, a następnie wypełnić nim słoiki, dokładnie je zakręcić i odpowiednio ugotować. Zobaczcie, o czym trzeba pamiętać i koniecznie spróbujcie tego przysmaku. Wszystkie mięsa mielimy - z łopatki wieprzowej grubo, a boczek nieco drobniej, a wołowinę najdrobniej. Następnie mieszamy je razem z przeciśniętym przez praskę i roztartym z solą czosnkiem. Dodajemy też roztarty w dłoniach suszony majeranek i kilka łyżek przegotowanej wody, aby masa nabrała odpowiedniej konsystencji i lepiej się mieszała. Całość dokładnie wyrabiamy w dłoniach tak długo, aż mięso nabierze gładkiej, jednolitej konsystencji. Gotową mięsną masę przekładamy do czystych, wyparzonych słoików, po czym szczelnie zakręcamy pokrywki. Następnie kiełbasa w słoikach ląduje w dużym garnku (dno można wcześniej wyłożyć ściereczką) i zalewamy ją wodą do 3/4 wysokości. Tak przygotowane słoje gotujemy przez około 60 minut. Następnie odstawiamy je do całkowitego wystudzenia i gotowe. Jeśli lubicie, gdy w słoikach jest więcej galarety, możecie kolejnego dnia ponownie gotować słoiki, tym razem przez 45 minut.", "url": "https://www.mojegotowanie.pl/artykul/biala-kielbase-w-sloiku-robie-zawczasu-wyciagam-gotowa-gdy-mam-smaka", "category": "kujawsko-pomorskie", "sub_category": "Mięso świeże oraz produkty mięsne", "phrase": "Biała kiełbasa w słoiku"}