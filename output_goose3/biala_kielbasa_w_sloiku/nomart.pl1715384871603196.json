{"meta_description": "", "title": "Wielkanocna tradycja. Biała kiełbasa na gorąco i w słoikach. - Blog kulinarny", "content": "Biała kiełbasa to wielkanocna tradycja. Zarówno podawana w żurku jak i na gorąco z wody. Nieodłącznie kojarzę ją z tymi świętami – tak samo jak jajka. Białą można też wykorzystywać na wiele innych sposobów. Świetna jest gdy wykonamy ją na grillu czy smażymy na patelni. W innym wpisie pokazałem, że można ją też suszyć. Tu znajdziecie jeszcze jeden sposób na zagospodarowanie nadmiaru kiełbasy, ale wcale się nie zdziwię, jeżeli wielu z Was uzna, że to może być nieraz podstawowy powód wykonania tej kiełbasy. Szczegóły w dzisiejszym materiale. Zapraszam. • Dodatkowo 1 łyżeczka soli, 1 ząbek czosnku, kilka listków laurowych i kilka ziaren angielskiego ziela – to dodam do wody, w której będę parzył kiełbasę. Mięso oczyszczam ze zbędnych błon i innych niepożądanych fragmentów. Na początku jest więc go nieco więcej. Okrawki te nie idą na zmarnowanie – potem się jeszcze przydadzą. Oczyszczone mięso z łopatki dzielę na najładniejsze fragmenty, które należy pokroić nożem w kostkę około 1 cm lub zmielić na szarpaku. Pozostałą łopatkę i boczek mielę na oczku 8 mm Dodaję przyprawy. Czosnek rozdrabniam wyciskarką, a jedną łyżeczkę gorczycy mielę. Mieszam dokładnie, ładuję mięso do nadziewarki i niezbyt ścisło wypełniam jelita wieprzowe 28-30 mm. Na koniec skręcam je w odcinki po 10-15 cm – według uznania. Czas na parzenie. Wodę nagrzewam do 85 st. C. Dodaję do niej wcześniej przygotowane przyprawy. Wkładam do wody całość uzyskanej kiełbasy. Wody powinno być niewiele – tyle ile jest konieczne by kiełbasę zakryć. Przez cały czas intensywnie grzeję, bo zimna kiełbasa powoduje gwałtowny spadek temperatury i należy szybko ją wyrównać. Docelowo stabilizuję temperaturę na poziomie około 80 st. C. Czas parzenia to 30 minut. Po parzeniu wyjmuję całość kiełbasy do obszernej miski i kiełbasa jest gotowa do podania na stół. Dodatek czarnej gorczycy wprowadza do kiełbasy smaki musztardy i chrzanu, co czyni ją smakowitą. Kiełbasę też można odgrzewać na grillu lub patelni. Białą kiełbasę można też suszyć. Garnek z wodą, w której parzyła się kiełbasa wraca na kuchenkę. Dokładam do niego wcześniej uzyskane okrawki mięsa. Zagotowuję, szumuję i lekko gotuję przez 30 minut. W tym czasie do słoików wkładam nadmiar białej kiełbasy, a po zakończeniu gotowania wywaru – zalewam nim kiełbasy w słoiku tak by były zakryte. Słoiki zakręcam, i pasteryzuję przez 40 minut w wodzie o temperaturze około 85 st. C. Po ostudzeniu słoików – chowam je do lodówki. W ten sposób mam gotową bazę na zupę typu żurek. Oczywiście potrzebny będzie też zakwas. Wywar stworzony na bazie parzenia kiełbasy i gotowania mięsa jest dość treściwy i w warunkach chłodniczych może się zestalić tworząc galaretkę.", "url": "https://nomart.pl/wordpress/wielkanocna-tradycja-biala-kielbasa-na-goraco-i-w-sloikach/", "category": "kujawsko-pomorskie", "sub_category": "Mięso świeże oraz produkty mięsne", "phrase": "Biała kiełbasa w słoiku"}