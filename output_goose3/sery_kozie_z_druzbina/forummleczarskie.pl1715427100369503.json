{"meta_description": "Czy można dziś wyobrazić sobie półkę z serami w super- lub hipermarkecie bez produktów z koziego mleka? Absolutnie nie! Kozie serki z artykułów niszowych stały się artykułami „must", "title": "Sery kozie: Kozie znaczy dobre", "content": "W Polsce sery kozie z grupy dojrzewających proponuje m.in. firma Eurial Polska oferująca pod marką Merci Chef! półtwardy ser kozi gouda. Taki rodzaj sera ma w ofercie także Lactalis Polska – wśród oferowanych pod marką President produktów jest m.in. dojrzewający minimum 10 dni, a zazwyczaj 2 tygodnie (do miesiąca) Chèvre Sainte Maure – ser cechujący się delikatnym miąższem i skórką pokrytą nie tylko naturalną pleśnią, ale czasem i popiołem. Inna propozycja to produkowany we francuskim regionie Poitou-Charentes ser La Brique de Chèvre, o bardzo wyrazistym smaku, w cienkiej i miękkiej pleśniowej skórce. Wart uwagi jest również wprowadzony na rynek stosunkowo niedawno produkt Buche de Chevre du Vivarois – oryginalny francuski ser z rodzaju miękkich, pokryty skórką z porostem białej pleśni. Dla odmiany w ofercie firmy Eurial Polska znajdziemy kozie roladki Soignon, Melusine i Sainte Maure (dla amatorów mocniejszych smaków – wersja specjalna, czyli Sainte Maure Selection) oraz ser pleśniowy Merci Chef!, produkowany z mieszanki mleka koziego i krowiego. Na polskim rynku można też już znaleźć sery kozie oraz topione – taki produkt ma w ofercie firma Agro Danmis. Naturalny? Z czosnkiem? A może z miodem? Dziś w sklepach coraz częściej znaleźć można nawet tak ciekawe odmiany serów kozich, jak ser z ziołami czy algami albo kulki z sera koziego z ziołami i czosnkiem w oleju. Zwłaszcza producenci serów kozich twarogowych wykazują inwencję w tym względzie, proponując najczęściej domieszkę ziół lub pieprzu. Wśród wzbogaconych dodatkami serów kozich na uwagę zasługują m.in. produkty Agro Danmis – rolada z sera koziego do wyboru z pieprzem lub papryką oraz ser Festkoz w oleju z przyprawami. Z kolei przedstawiciel francuskiego producenta wyrobów nabiałowych, firma Eurial Polska w ramach gamy serów twarogowych Merci Chef! oferuje sery do smarowania w wersji z czosnkiem i ziołami oraz z miodem, zaś w postaci rolady – produkt z pieprzem lub z miodem. Swoją obecność w tym segmencie zaznacza także Mleczarnia Turek proponująca ser do smarowania NaTurek Kozi naturalny i z ziołami (już za chwilę pod nazwą NaTurek), zaś w ramach produktów importowanych – francuski kozi ser twarogowy Chavroux naturalny, który – ze względu na to, że jest produkowany ze śmietanki mleka koziego – charakteryzuje się łagodnym, śmietankowym smakiem. Wśród kozich przysmaków z dodatkami z zagranicznym rodowodem znajdziemy też holenderską roladę kozią z żurawiną oraz ser kozi z czosnkiem pochodzący z Niemiec. Kozie sery są utożsamiane ze zdrowym odżywianiem oraz ekologicznym podejściem do żywienia, co sprawia, że zainteresowanie konsumentów często zwraca się w kierunku mniejszych wytwórców, a co za tym idzie – marka takich gospodarstw rośnie w siłę. Zagrodowa produkcja serów kozich nie jest jeszcze w Polsce zbyt powszechna, ale rosnący popyt na tę kategorię zapewne sprawi, że będzie coraz częściej spotykana, a wybór polskich serów z mleka koziego ze źródeł farmerskich znacznie się powiększy. Już dziś zauważalnym trendem jest, że coraz bardziej w cenie są produkty regionalne, jak np. wpisany na listę produktów tradycyjnych Ministerstwa Rolnictwa i Rozwoju Wsi ser kozi łomnicki, delikatny, lekko kwaśny, ze zwartym, sprężystym, elastycznym miąższem, który w miarę dojrzewania twardnieje, a skórka staje się szorstka, a także sery kozie z Drużbina o delikatnie korzennym, lekko słonym smaku i kremowej konsystencji. W Drużbinie tradycja hodowli kóz i pozyskiwania sera z koziego mleka trwa od niemal 300 lat, a gminę Pęczniew, w której położona jest wieś Drużbin, ze względu na rozpowszechniony handel kozami, ich mlekiem i serami, do połowy XX wieku nazywano wręcz „kozim miastem”. Sery kozie z Drużbina są wytwarzane tradycyjną metodą, przekazywaną z pokolenia na pokolenie. Pochodzące stamtąd przysmaki słyną z braku nieprzyjemnego dla wielu odbiorców zapachu, co zawdzięczają specjalnej metodzie wytwarzania, w oparciu o miejscowe tradycje, wodę i zioła. Pojawia się też coraz więcej nowych graczy, którzy próbują swoich sił. Podróże, które przeciętnego konsumenta przekonują do eksperymentowania z nowymi produktami, niektórych zachęcają do pójścia krok dalej – jak w przypadku położonej w pobliżu Morąga Koziej Farmy Złotnej, mającej dziś status Certyfikowanego Gospodarstwa Ekologicznego, której pomysł wziął się ze wspomnień o kozich przysmakach spożywanych w Bułgarii i Grecji. Do krajów, w których sery kozie cieszą się szczególną atencją należy Francja, w której produkuje się około 100 rodzajów serów z mleka koziego lub z mieszanki z mlekiem krowim bądź owczym. Inne europejskie regiony z mocną pozycją w tym względzie, wynikającą z długiej tradycji spożywania kozich przysmaków, to Szwajcaria oraz kraje bałkańskie. W Polsce po sery kozie sięgają dziś przedstawiciele prawie wszystkich pokoleń – zarówno osoby młode i w średnim wieku, jak i osoby starsze. Zdecydowana większość z nich może jednak pochwalić się przynajmniej średnimi dochodami, ponieważ wśród nielicznych minusów tej kategorii należy wymienić koszt ich pozyskania i co za tym idzie – cenę detaliczną. Mleko kozie jest kilkukrotnie droższe od krowiego, a wydajność sera koziego jest mniejsza niż krowiego – na wyprodukowanie 1 kg sera koziego potrzeba 10-12 l mleka. Cena finalna kozich serów jest więc stosunkowo wysoka i stanowi pewną barierę w bardziej dynamicznym rozwoju rynku serów kozich w Polsce, który pozwoliłby nam zbliżyć się do poziomu konsumpcji notowanego w Europie Zachodniej, gdzie przeciętne zarobki obywateli prezentują się bardziej okazale. To wszystko wpływa na fakt, że wolumen sprzedaży serów kozich w Polsce nie jest oszałamiający. Jednocześnie jednak, właśnie ze względu na cenę, segment serów tego gatunku jest jednym z najbardziej wartościowych w kategorii serów ogółem, a jednocześnie bardzo perspektywicznym – prognozy rynkowe przewidują, że w ciągu następnych kilku lat kategoria serów z mleka koziego będzie rozwijała się w co najmniej dwucyfrowym tempie. Pozwala to mieć nadzieję, że producenci i importerzy będą w najbliższej przyszłości zaskakiwać amatorów kozich przysmaków ciekawymi propozycjami.", "url": "https://www.forummleczarskie.pl/raporty/646,sery-kozie?strona=3", "category": "łódzkie", "sub_category": "Sery i inne produkty mleczne", "phrase": "Sery kozie z Drużbina"}