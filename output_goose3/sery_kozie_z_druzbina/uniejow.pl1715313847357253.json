{"meta_description": "", "title": "Niedzielny poranek z miasteczkiem TVN", "content": "Dwudniowy pobyt ekipy telewizyjnej programu „Dzień Dobry TVN” w Uniejowie dobiegł końca. W dzisiejszym poranku ze studia plenerowego w pobliżu zamku mieliśmy okazję zobaczyć Panie z Koła Gospodyń Wiejskich w Wilamowie, prezentujące własnej roboty wypieki oraz sery kozie z Drużbina, wpisane na listę dziedzictwa kulinarnego województwa łódzkiego. Oprócz smakowitych potraw i serów, zachęcaliśmy do aktywnego spędzania czasu w naszym uzdrowisku np. poprzez udział w spływie kajakowym. Tuż za mostem od tego roku funkcjonuje przystań kajakowa oferująca spływy kajakowe jednodniowe, wielodniowe, indywidualne i grupowe po rzece Warcie. Czas występami tanecznymi umiliły zwyciężczynie majowych XXIII Mistrzostw Polski Mażoretek, które zostały Mistrzami Polski w kategorii scena mażoretki klasyczne kadetki, Mażoretki Driady Uniejów. Wystąpiły w przepięknych strojach, dając pokaz niezwykłych umiejętności, pod czujnym okiem trenerki Oliwii Olczyk. O przepięknych, puchatych i „niebezpiecznych” drapieżnikach dała lekcję edukacyjną rodzina sokolników – firma Ptasznik-Usługi Sokolnicze I Edukacyjne Mateusz Moszczyński. Co niektórzy odważyli się nawet wziąć pustułkę na rękę… Na zakończenie programu o nowym, wspólnym produkcie turystycznym na mapie Łódzkiego pod nazwą TOM, czyli „Termy Uniejów”, Orientarium Zoo Łódź i Mandoria Park Rozrywki, opowiedzieli ich przedstawiciele. Mamy nadzieję, że poranki TVN-u z Uniejowa spodobały się Państwu i przybliżyły moc atrakcji oraz aktywności, które proponuje Uzdrowisko Termalne Uniejów.", "url": "https://uniejow.pl/twoja-gmina-twoj-urzad/niedzielny-poranek-z-miasteczkiem-tvn/", "category": "łódzkie", "sub_category": "Sery i inne produkty mleczne", "phrase": "Sery kozie z Drużbina"}