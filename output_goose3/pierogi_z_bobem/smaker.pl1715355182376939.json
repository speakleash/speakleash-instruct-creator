{"meta_description": "Cienkie, aksamitne ciasto pierogowe i sezonowy farsz.", "title": "Pierogi z bobem, czosnkiem i koperkiem", "content": "WYKONANIE CIASTA PIEROGOWEGO: Mąkę przesiewamy do miski, dodajemy sól. We wrzącej wodzie rozpuszczamy masło i stopniowo dodajemy do mąki, mieszając drewnianą łyżką. Gdy wszystkie składniki się połączą, przekładamy na stolnicę obsypaną mąką i wyrabiamy ok. 10 minut, aż ciasto będzie idealnie gładkie (ciasto jest bardzo miękkie, więc niespecjalnie się zmęczymy). Gotowe ciasto odstawiamy na 30 minut i przykrywamy ściereczką (niech odpocznie, podczas gdy my zajmiemy się przygotowaniem farszu). WYKONANIE FARSZU: Bób myjemy i wrzucamy do wrzącej, osolonej wody. Gotujemy ok. 10-15 minut. Odcedzamy i przelewamy zimną wodą. Obieramy ze skórki. Na maśle podsmażamy pokrojoną w kostkę szalotkę i dodajemy do bobu razem z olejem i przeciśniętymi przez praskę ząbkami czosnku. Całość blendujemy, uważając, aby nie wyszła nam pulpa/papka, a wyczuwalne były małe grudki bobu. Dodajemy posiekany koperek i doprawiamy solą i pieprzem. Mieszamy, aż wszystkie składniki się połączą. Farsz powinien być dość wyrazisty w smaku. Ciasto pierogowe dzielimy na 3 części i kolejno rozwałkowujemy na cienkie placki, posypując stolnicę i wałek mąką. Resztę ciasta trzymamy pod przykryciem. Szklanką wykrawamy kółka (ponieważ jako antytalent do lepienia ułatwiam sobie pracę maszynką do pierogów, dobieram szklankę do średnicy swojej maszynki), na środek nakładamy 1 łyżeczkę farszu. Zlepiamy. Gotowe pierogi układamy na desce/stolnicy solidnie posypanej mąką i przykrywamy ściereczką, aby nam nie obeschły. W dużym garnku zagotowujemy wodę, solimy, dodajemy łyżkę oleju. Do gotującej się wody wrzucamy pierogi i gotujemy aż wypłyną na wierzch (ja zazwyczaj daję im jeszcze minutę na powierzchni). Ja podałam pierogi z podsmażoną na maśle białą cebulką. SMACZNEGO!", "url": "https://smaker.pl/przepisy-dania-glowne/przepis-pierogi-z-bobem-czosnkiem-i-koperkiem,163755,ania-gutfut.html", "category": "podkarpackie", "sub_category": "Gotowe dania i potrawy", "phrase": "Pierogi z bobem"}