{"meta_description": "", "title": "Pierogi z bobem", "content": "Zamrożony bób wsypać do osolonego wrzątku i gotować do miękkości przez 10-15 minut. Przelać przez sito. Gdy lekko ostygnie, obrać z łupin. Na stolnicę wysypać mąkę. Zrobić kopczyk, w kopczyku dołeczek. Wlać maślankę – obowiązkowo w temperaturze pokojowej. Zagarnąć nożem. Gdy zrobią się kluski, rękoma wyrobić gładkie ciasto, od czasu do czasu podsypując mąką. Przykryć folią i zostawić na stolnicy, by odpoczęło. Boczek pokroić w drobną kostkę. Przełożyć na patelnię, podlać odrobiną oleju i podsmażyć. Pod koniec dorzucić drobno pokrojoną cebulę i usmażyć na złoty kolor. Obrany, zimny bób rozdrobnić widelcem. Dodać ricottę, złocisty boczek z cebulą (trochę zostawić do podania) i czosnek przeciśnięty przez praskę. Doprawić solą i pieprzem oraz świeżym rozmarynem (same igiełki – drobno posiekane). Wymieszać. Farsz można włożyć na chwilę do lodówki, by stężał. Ciasto podzielić na pół i rozwałkować na grubość ok. 3 mm. Wyciąć zgrabne kwadraty (mogą być krążki). Na każdy nałożyć porcję farszu i dokładnie zlepić. Tak samo zrobić z drugą porcją ciasta. Gotowe pierogi ugotować w osolonym wrzątku. Gdy wypłyną, zostawić w ukropie 1-2 minuty. Po tym czasie przełożyć łyżką cedzakową do miski z zimną wodą, następnie szybko przerzucić na sito. Podawać z boczkiem zezłoconym z cebulką.", "url": "https://ewawachowicz.pl/przepisy,,923.html", "category": "podkarpackie", "sub_category": "Gotowe dania i potrawy", "phrase": "Pierogi z bobem"}