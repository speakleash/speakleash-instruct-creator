{"meta_description": "Pierogi z bobem to sezonowy przysmak, który zachwyci każde podniebienie. Idealnie miękkie i elastyczne ciasto, skrywające w sobie sycące i wyraziste nadzienie t", "title": "Farsz do tych pierogów zrobiony jest z przysmaku, na który właśnie ruszył sezon. Pychota, jakich mało", "content": "Farsz z bobu: Ziemniaki myjemy, obieramy i gotujemy 20 minut do miękkości. Odcedzamy i studzimy. Bób płuczemy i gotujemy przez około. 7 minut w osolonej wodzie, a następnie odcedzamy i studzimy. Ziemniaki i nieobrany bób mielimy. Jedną cebulę i czosnek siekamy, podsmażamy na rozgrzanym oleju. Dodajemy do bobu i ziemniaków. Mieszamy, doprawiamy. Sekretem dobrego farszu do pierogów z bobem jest odpowiednie przygotowanie tego warzywa. Jeśli więc nie wiecie jak ugotować bób, spieszymy z krótką instrukcją krok po kroku. Po pierwsze, ziarenka bobu należy dokładnie umyć, a następnie zalać zimną wodą. Aby bób nie działał na nas wzdymająco, warto namoczyć go przez godzinę przed gotowaniem. Aby ugotować bób, zalewamy go wodą w proporcji 2:1. Na kilogram bobu dodajemy więc 2 litry wody i dosypujemy jedną łyżeczkę cukru. Jeśli lubicie bardziej aromatyczne dania, do wody możecie dodać też ząbek czosnku, 2-3 liście laurowe oraz kilka gałązek koperku (to dodatkowo zmniejszy efekt wzdymający bobu). Sól dodajemy dopiero pod koniec gotowania! Wystarczy jedna płaska łyżeczka. Od momentu kiedy woda zacznie wrzeć, gotujemy bób przez około 15 minut (w zależności od tego czy mamy młody czy starszy bób oraz od tego jaki stopień miękkości lubimy). Młody bób powinien zmięknąć już w kilkanaście minut, natomiast starsze ziarenka mogą potrzebować nawet do 30 minut gotowania. Ważne jednak, aby nie przeciągnąć czasu gotowania zbyt mocno, gdyż rozgotowany bób traci zarówno na smaku, jak i na wartościach odżywczych. Kiedy skórka się pomarszczy i bób stanie się miękki, odcedzamy go z wody. Jeśli chcemy, aby ziarenka były lekko al dente, powinniśmy w tym momencie zahartować je zimną wodą, która natychmiastowo przerwie proces gotowania. Jeśli natomiast podajecie bób na ciepło, możecie dodać do niego odrobinę masła, które rozpłynie się pod wpływem temperatury ziarenek i otuli je z każdej strony swoim smakiem. Ugotowany bób możemy konsumować ze skórką lub bez, w zależności od własnych upodobań. Jeśli zdejmujemy skórkę, to warto zrobić to od razu po ugotowaniu, gdyż wtedy zejdzie ona najłatwiej. Bób sam w sobie jest dość delikatny w smaku, dlatego warto dorzucić do niego sporo przypraw, ziół i dodatków. Farsz do pierogów z bobem doprawiamy więc zwykle podsmażonym czosnkiem oraz cebulką, a także solą i sporą dawką pieprzu. Bób fantastycznie komponuje się z ziołami, dlatego warto wykorzystać również koperek, miętę, tymianek, natkę pietruszki czy szałwię. Nadzienie z bobu można wzbogacić też dodatkiem podsmażonego boczku, a w wersji wegetariańskiej dorzucić kilka posiekanych suszonych pomidorów. Co zrobić z bobu? Inne przepisy na dania z bobem Pierogi to nie jedyny smakowity pomysł na te zielone ziarenka. Z czym jeść bób? Warto wykorzystać go do sałatki, zapiekanki, omletu czy risotto. Z tego warzywa można też zrobić wspaniałą zupę, zarówno klasyczną jak i krem. Ugotowany i zblendowany bób wspaniale nadaje się również na wszelkiego rodzaju pasty, dipy, hummusy i smarowidła do kanapek. Takie puree z bobu może być też bazą do wspaniałego sosu do makaronu. To warzywo świetnie sprawdzi się też do jarskich obiadów, gdyż po panierowaniu i podsmażeniu masy z bobu otrzymamy przepyszne kotlety, falafele i pulpeciki.", "url": "https://www.mojegotowanie.pl/przepis/pierogi-z-nadzieniem-z-bobu", "category": "podkarpackie", "sub_category": "Gotowe dania i potrawy", "phrase": "Pierogi z bobem"}