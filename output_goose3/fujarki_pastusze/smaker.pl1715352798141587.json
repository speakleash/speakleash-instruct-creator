{"meta_description": "Dania regionalne i desery to dwie kategorie przekąsek, w których można znaleźć mnóstwo przykładów dziwnych nazw potraw. Pochodzenie jednych jest", "title": "Zemsta teściowej i pijana wiśnia robią furorę. Zobacz jak zrobić te niezwykłe ciast", "content": "Dziwne nazwy potraw to cecha charakterystyczna zarówno wielu regionalnych frykasów, jak i popularnych dań deserowych. Ruchanki, fujarki pastusze, zemsta teściowej – jaka jest geneza ich nazw i jak się je przygotowuje? Odpowiedzi na te pytania mogą zaskoczyć niejednego! Zemsta teściowej plasuje się wysoko na liście z dziwnymi nazwami potraw. Deser ten to połączenie delikatnej bezy, kremu na bazie serka mascarpone i wiśniowej galaretki, która idealnie balansuje smak słodkich komponentów. Kropką nad i jest tutaj kruszonka z płatków migdałowych. Jaka historia kryje się za nazwą zemsty teściowej? Otóż podobno jakaś teściowa chciała dokonać ,,słodkiej” wendety na swoim zięciu i do galaretki dodała niewydrylowane owoce, w nadziei, że krnąbrny mężczyzna złamie sobie na jednej z nich ząb. My do przygotowania tego przysmaku polecamy użyć wydrylowanych wiśni, ale ciasto będzie równie pyszne, jeżeli dasz ponieść się fantazji i wyczarujesz galaretkę malinową, truskawkową, a nawet jagodową. Migdały w oryginalnym przepisie można zastąpić innymi bakaliami, w tym orzechami brazylijskimi, nerkowcami, a nawet pistacjami. Gdy pomyślisz o dziwnych nazwach potraw, na myśl przychodzą ci ruchanki? Trzeba przyznać, że nasi przodkowie byli dosyć pomysłowi, jeżeli chodzi o wymyślanie osobliwych nazw przekąsek. Jednak dla rodowitych Kaszubów – ponieważ to z ich kuchni wywodzi się to danie – nie ma w niej nic dziwnego. Nazwa placuszków w dialekcie kaszubskim oznacza po prostu proces, podczas którego ciasto rośnie i pęcznieje. Ruchanki wykonuje się z mąki pszennej, mleka, drożdży, jajek, masła, cukru oraz soli. Niektórzy wzbogacają je również o jabłka, dlatego niekiedy przypominają one swoim charakterem racuchy. Doskonałym zwieńczeniem delikatnego smaku ruchanek będzie sowita ilość cukru pudru. Jeśli jesteś spragniony letnich smaków, możesz dodatkowo przygotować owocowy mus, którym polejesz placuszki. Innym regionalnym delikatesem o osobliwej nazwie są fujarki pastusze. Zostały one wpisane na listę produktów tradycyjnych w 2013 roku, a dziwna nazwa potrawy pochodzi z dawnych lat. W przeszłości były one najczęściej przyrządzane nad ogniskiem przez pasterzy pilnujących zwierząt. Dawniej fujarki składały się z pieczarek i bobu smażonego na patyku, dzisiaj mają kształt 10-centymetrowej rurki, nadziewanej farszem z warzyw i grzybów. Jest to wyrób charakterystyczny dla regionu podkarpackiego i można go znaleźć w większości lokalnych sklepów i restauracji. Mimo dziwnej nazwy potrawy, jaką jest pleśniak, gros osób uwielbia ją za prostotę wykonania oraz niepowtarzalny smak. Przekąskę przyrządza się na bazie klasycznego kruchego ciasta i uzupełnia o dżem lub marmoladę z agrestu, porzeczek lub śliwek. Zwieńczeniem deseru są ubite białka, które na końcu posypuje się kruszonką. Nazwa pleśniaka bierze się prawdopodobnie z jego wyglądu. Warstwa ubitych białek sprawia wrażenie, że ciasto pokryte jest białawą pleśnią – w połączeniu z agrestowym dżemem może rzeczywiście zadziałać na wyobraźnię. Co ciekawe, inna nazwa pleśniaka to skubaniec, ponieważ posypka z kruchego ciasta może być skubana zamiast tarta. Geneza pijanej wiśni prawdopodobnie stanowi najprostszy orzech do zgryzienia spośród wszystkich dziwnych nazw potraw na naszej liście. Wypiek prezentuje się iście królewsko i równie wyśmienicie smakuje, więc nic dziwnego, że stał się popisowym deserem w wielu polskich domach. Najważniejszym krokiem w realizacji przepisu na pijaną wiśnię jest przygotowanie tytułowego składnika. Wiśnie zalewa się pół litra mocnego alkoholu i zasypuje sowitą ilością cukru. Owoce potrzebują około dwóch tygodni leżakowania. Po tym czasie można zabrać się za wyczarowanie ciemnego biszkoptu, który stanowi bazę ciasta. Shrek to nie tylko pocieszny bohater jednej z dziecięcych bajek, to również smaczny deser bez pieczenia. Receptura wypieku została wymyślona na cześć popularnego protagonisty. Świetnie sprawdzi się w przypadku osób, które dopiero stawiają swoje pierwsze kroki w świecie kulinariów. Spód shreka wykonuje się z gotowych biszkoptów i zalewa masą budyniową zabarwioną sokiem przecierowym na bazie zielonych owoców. Kolejną warstwą ciasta jest masa śmietankowa z galaretką agrestową. Jeśli czujesz się na siłach, spód ciasta można upiec samodzielnie. Leśny mech to wypiek, który swoim wyglądem przywodzi na myśl runo leśne i to właśnie jemu zawdzięcza swoją dziwną nazwę. Potrawa ta na szczęście w ogóle nie przypomina w smaku leśnego podłoża, szybko przenosząc cię w świat słodkiej rozkoszy. Czym jest ta przekąska? Leśny mech to nic innego jak ciasto szpinakowe, które przełożone jest kremowym serkiem, przyrządzanym ze śmietany lub serka mascarpone, galaretki agrestowej oraz czerwonych owoców – zazwyczaj pestek granatu – które mają wyglądać ja te porastające runo leśne. Wodzionka to kolejna regionalna propozycja na naszej liście dań z dziwnymi nazwami. Rozwikłanie zagadki jej nazwy dla większości osób nie stanowi problemu. Nawiązuje ona do głównego składnika i konsystencji potrawy. Wodzionka jest najbardziej tradycyjną śląską zupą. Jest to gęsta zawiesina, która gotowana jest na bazie czerstwego chleba ze skwarkami. W najbardziej klasycznej odsłonie jej receptura uwzględnia skórkę słoniny, liść laurowy, kminek oraz włoszczyznę. Dzisiaj można również bardzo często spotkać ją w wersji z czosnkiem. Lorneta z meduzą w pierwszej kolejności może skojarzyć się z owocami morza, jednak nic bardziej mylnego. Jest to warszawski przysmak pamiętający czasy PRL-u. Lorneta to nic innego jak kieliszek wódki, a co z meduzą? Meduza to nazwa wieprzowych nóżek w galarecie. Do dzisiaj stanowią one jedno z najbardziej tradycyjnych polskich dań. Ich przyrządzenie jest bajecznie proste – wystarczy gotować składnik do miękkości, a następnie zalać go wywarem warzywnym na bazie marchewki, pietruszki, selera oraz przypraw. Po oddzieleniu mięsa od kości zalewa się je jarzynową miksturą i odstawia w chłodne miejsce do ostygnięcia. Chcesz wyczarować jeden z powyższych przysmaków w zaciszu własnej kuchni? Wiedz, że w naszym serwisie znajdziesz nie tylko przepisy na dziwnie brzmiące przekąski, ale również liczne kulinarne inspiracje na zupy, dania mięsne, desery, a także świąteczne przysmaki. Zapraszamy! Zielony koktajl od Ewy Wachowicz. Pomoże „wymieść” toksyny z organizmu i wspomoże odchudzanie » Przejadły ci się lody? Spróbuj tego chłodnego deseru, który je zastąpi » Nie obieraj, a jeśli obierzesz, nie wyrzucaj. Zaskakujące właściwości skórek z ziemniaków »", "url": "https://smaker.pl/informacje-fujarki-ruchanki-zemsta-tesciowej-dziwne-nazwy-potraw-dowiedz-sie-skad-sie-wziely,1974232,a,.html", "category": "podkarpackie", "sub_category": "Gotowe dania i potrawy", "phrase": "Fujarki pastusze"}