{"meta_description": "W czasach pogańskich czerwiec był czasem świąt, związanych z płodnością, wzrostem i wegetacją jak Zielone Świątki czy Noc Kupały. Dlatego wybraliśmy książki, które skupiają się na przyrodzie i jej kulturowych znaczeniach.", "title": "TOP 10 książek o naturze i kulturze | Fundacja Bęc Zmiana", "content": "Czerwiec to piękny miesiąc. Trawa staje się soczyście zielona, wszystko bujnie kwitnie, noce są najkrótsze w roku, a powietrze wypełnia się słodkim rozleniwieniem, przeczuciem wakacji. To moment, gdy światło wygrywa z cieniem. W czasach pogańskich był to czas świąt, związanych z płodnością, wzrostem i wegetacją jak Zielone Świątki czy Noc Kupały. Dlatego wybraliśmy książki, które skupiają się na przyrodzie i jej kulturowych znaczeniach. Paweł Ochman w swojej książce zabiera nas w kulinarną podróż po Polsce. Dowiemy się czym są dziędziuchy na Lubelszczyźnie, fujarki pastusze na Podkarpaciu, czy bomby legnickie na Dolnym Śląsku. Ten specyficzny przewodnik po Polsce pokazuje, że na kuchnie regionalne miały wpływ położenie geograficzne, warunki przyrodnicze, miejscowa ludność, ale też lata zaborów. Ochman te kuchnie odkrywa oraz prezentuje w roślinnej wersji. Roślinna kuchnia regionalna to wegańska książka kucharska i przewodnik turystyczny w jednym. W sam raz dla fanów gastroturystyki. Kolejnym ciekawym przykładem przewodnika po Polsce jest książka Dobra nasza!, która jest kierowana do młodszych czytelników. Opisane jest w niej 60 przykładów wyróżniających się miejsc z podstawowymi informacjami praktycznymi. Miasta i knieje, miejsca mocy i świątynie, zamki i domki, katakumby i kopalnie, piękne krajobrazy, zabytki światowej klasy, rzadkie zwierzęta czy niezwykłe rośliny-te wszystkie rzeczy można zobaczyć w naszym kraju. Ahoj przygodo! Publikacja ta towarzyszy wystawie o tym samym tytule, która miała miejsce w 2016 roku w Zachęcie. Podjęto w niej temat zainteresowania władz PRL sztuką ludową w latach 50 i 60 oraz próbą wykorzystania jej do tworzenia wizerunku Polski jako „kraju folkloru”. Książka obejmuje analizę takich dziedzin jak architektura, wzornictwo, muzyka i wystawiennictwo oraz opisuje fenomen prowadzonych szerokich badań etnograficznych, z których czerpali artyści i projektanci. Praca Jana Szeliga i Krzysztofa Janasa jest przewrotną odpowiedzią na zbyt szybką formę życia w mieście, braku formy odpoczynku od miejskiego pędu i potrzebę wiejskiej ciszy. Tytułowy „Wieśland” to projekt nietuzinkowego parku rozrywki, który mógłby zostać wzniesiony w sąsiedztwie Stadionu Narodowego w Warszawie. Autorzy bawią się konwencją i proponują wiejską sielankę w otoczeniu wieżowców. Projekt skłania do refleksji nad współzależnością miasta, natury i środowiska oraz relacji centrum wobec peryferii. Inicjuje temat przyszłości architektury miejskiej i sposobie wypoczywania jego mieszkańców. Książka Łukasza Łuczaja to literacka pochwała radosnego, pozytywnego seksu w naturze. Stanowi zarówno praktyczny przewodnik, jak i esej odnoszący się do sztuki i etnografii. Jest napisana językiem naukowca-biologa z nutą ironii i humoru. Równocześnie prowadząc wywód z zakresu botaniki, opowiada o skrępowaniu i wyzwoleniu. Próbuje obudzić w czytelniku pierwotną energię, odsunąć wstyd wbudowany przez kulturę i przywrócić do świata natury, której jesteśmy częścią. Sztuka ludowa to twór wynikający ze styku dwóch światów – miejskiego gustu i pracy rąk mieszkańców wsi. Etnografka, Ewa Klekot, analizuje, w jaki sposób konstruuje się sztuka ludowa, jak wyglądają jej relacje z inteligencją i polityką. Pisze o uwikłaniu wiejskiej twórczości plastycznej w romantyczny, narodowy mit o ludowych korzeniach narodu. Przygląda się sztuce ludowej od połowy XIX wieku, przez warsztaty krakowskie, Spółdzielnię Artystów ŁAD, czas PRL-u po współczesność. To świetna książka o sztuce dla miłośników historii. 🛒 Wychylone w przyszłość. Jak zmienić świat na lepsze, Joanna Erbel Najnowsza książka Joanny Erbel, socjolożki i działaczki miejskiej, jest o aktywnym poszukiwaniu i testowaniu pomysłów na świat przyszłości. Żyjemy w czasach, które stawiają nas przed ogromnymi wyzwaniami, z których największym jest postępująca katastrofa klimatyczna. Potrzebujemy zmian społeczno-ekonomicznych i nowych narracji opartych na pozytywnych wizjach przyszłości. Autorka pokazuje, że najskuteczniejsze są działania lokalne, na małą skalę, które odbywają się dzięki współpracy najbliższych mieszkańców. Takie mikro-ruchy Erbel nazywa prototypowaniem przyszłości. Ta książka z pewnością się spodoba działaczom miejskim. Publikacja Diany Lelonek jest utrzymana w konwencji zielnika, lecz nie pokazuje zasuszonych roślin, a skutki działań człowieka na sposób egzystowania flory na wysypiskach i hałdach poprzemysłowych. Artystkę fascynowało to, w jaki sposób rośliny dostosowują się do życia na syntetycznych podłożach i zaczynają tworzyć hybrydalne formy, które nazwała śmiecioroślinami. Praca ta zwraca uwagę na zachodzące przemiany inicjowane przez człowieka w przyrodzie. Powodzie, susze, tsunami, migracje klimatyczne — tak może wyglądać świat po 2050 roku, jeśli nie uda nam się zatrzymać katastrofy klimatycznej. Nie przedstawia się to ciekawie. Jednak możemy stać bezczynnie, albo działać już teraz. Areta Szpura, influencerka i współzałożycielka marki Local Heroes, w swojej pozytywnej i merytorycznej książce, będącej zarówno podręcznikiem jak i zbiorem wywiadów z ekspertami, daje praktyczne rady, co możemy zrobić, aby już dzisiaj wpłynąć na przyszłość błękitnej planety. Czy jesteśmy w stanie osiągnąć neutralność klimatyczną? Jakie mamy alternatywy dla kapitalizmu, który niezaprzeczalnie wpływa na kondycję Ziemi? Jak będzie wyglądało rolnictwo przyszłości? Na te palące pytanie Szpura odpowiada wraz z ekspertami m.in. Mirosławą Proppé (WWF Polska), Janem Mencwelem (Miasto Jest Nasze), profesorem Bolesławem Rokiem (Akademia Leona Koźmińskiego, Forum Odpowiedzialnego Biznesu) czy Marianną Kłosińską (Fundacja Bullerbyn). Album Wszystko składane Macieja Rawluka zabiera nas na wycieczkę na przedmieścia stolicy. W miejsca, gdzie kończy się miasto. Składany rower i składany analogowy aparat Voigtländer 667 posłużyły jako narzędzia do rejestracji niedopisanego miejsca początku i końca. Fotograf na blisko 100 fotografiach stworzył swoisty raport tych miejsc. Uchwycił monotonną, chaotyczną przestrzeń będąca dziełem przypadku, odzwierciedlającą stan „pomiędzy”, bez oceniania i wartościowania.", "url": "https://sklep.beczmiana.pl/ksiazki-o-naturze-i-kulturze", "category": "podkarpackie", "sub_category": "Gotowe dania i potrawy", "phrase": "Fujarki pastusze"}