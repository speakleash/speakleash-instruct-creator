{"meta_description": "", "title": "PODKARPACKIE PLACKI Z ZIEMNIAKÓW I KISZONEJ KAPUSTY", "content": "Kuchnia łemkowska jest niezwykle roślinna i pełna zaskakujących smaków i połączeń. Najczęściej znajdziemy w niej ziemniaki, kapustę, kasze gryczaną, potrawy mączne i z wykorzystaniem kiszonek. Dania były proste, łatwe w przygotowaniu i sycące. Kuchnia województwa podkarpackiego jest w moim top 3. Za co? Za bogactwo roślinnych potraw. To w nowej książce „Kasze w roślinnej kuchni regionalnej”, Podkarpacie jest na podium. Znajdziecie w niej niezliczone potrawy, które są wegańskie z natury lub wegetariańskie w taki sposób, że łatwo je zweganizować. Uwielbiane przez wszystkich fuczki, czyli placki z kiszonej kapusty w cieście naleśnikowym, czy placki hreczane z nowej książki to dowód, jak wspaniała jest ta kuchnia. Dziś przedstawiam Wam przepis na placki z okolic Jasła. Masa z tartych ziemniaków została wzbogacona o kiszoną kapustę. Spotkacie dwie wersje tych placków. W jednej kapusta jest gotowana, a w drugiej surowa. Wybrałem drugą wersję, bo lubię wyrazisty i kwaśny smak surowej kapusty. Co jeszcze wyróżnia te placki? Spora ilość suszonego majeranku. Można również dodać mielonego kminku i tartej cebuli. Podawane są z sosem grzybowym lub ze śmietany, który wzbogacony jest w zioła i czosnek. Jeśli kochacie placki ziemniaczane, a znudziła Wam się wersja klasyczna, koniecznie spróbujcie tej. Jest wyjątkowa w smaku. – 1 kg mączystych ziemniaków  – 300 g kiszonej kapusty  – 3 łyżki mąki ziemniaczanej  – 2 łyżki suszonego majeranku  – sól i pieprz do smaku  – olej do smażenia – ziemniaki obrać i zetrzeć na tarce na najmniejszych oczkach. Dodać mąkę ziemniaczaną, majeranek, sporą ilość pieprzu i sól do smaku  – kapustę bardzo drobno posiekać i dodać do ziemniaków. Dokładnie wymieszać  – na patelni rozgrzać olej, nakładać łyżką porcję masy i formować cienkie placki. Smażyć z obu stron na rumiano  – podawać z sosem grzybowym lub na bazie roślinnej śmietanki (np. Plantona 15%) z tartym czosnkiem, koperkiem i szczypiorkiem", "url": "https://weganon.pl/podkarpackie-placki-z-ziemniakow-i-kiszonej-kapusty/", "category": "podkarpackie", "sub_category": "Gotowe dania i potrawy", "phrase": "Placki kapuściane – szandorki"}