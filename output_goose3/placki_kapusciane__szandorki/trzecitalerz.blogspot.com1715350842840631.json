{"meta_description": "", "title": "Szandorki – kuchnia podkarpacka", "content": "Szandorki to smażone wytrawne placki o charakterystycznym smaku. Ich głównym składnikiem jest kiszona kapusta oraz ciasto z mąki pszennej, mleka i jajka. Na południu Podkarpacia przygotowuje się podobne danie, zwane fuczkami, jednak w Bieszczadach do ciasta dodaje się gotowaną kiszoną kapustę. Natomiast w gminie Dębowiec w okolicach Jasła do ciasta również dodaje się kapustę kiszoną, ale smażoną na tłuszczu. W efekcie dębowieckie szandorki są bardziej wyraziste w smaku i lekko kwaśne. Nazwa szandorki pochodzi od szandorów. Lokalnie mianem tym określano kapustę gorszej jakości, taką która się nie zawiązała lub była słabo wyrośnięta. Wycięcie i poszatkowanie takiej kapusty wymagało dużo wysiłku, dlatego często zostawiano ją uboższym mieszkańcom wsi. Poszatkowane szandory kiszono, a następnie wykorzystywano do przygotowywania różnych potraw, w tym szandorków. Szandorki z gminy Dębowiec zostały wpisane na listę potraw tradycyjnych województwa podkarpackiego Ministerstwa Rolnictwa i Rozwoju Wsi. Kapustę kiszoną płuczemy, odcedzamy, drobno kroimy i smażymy na gorącym oleju. Kapusta musi odparować, zmięknąć i nabrać rumianego koloru. Mleko mieszamy z mąką i jajkiem. Dodajemy ostudzoną kapustę i doprawiamy całość solą i pieprzem. Ciasto powinno mieć konsystencję gęstej śmietany. Jeśli jest zbyt gęste, dodajemy trochę mleka. Na patelni rozgrzewamy olej i smażymy niezbyt grube placki, które powinny mocno się zrumienić z obu stron.", "url": "https://trzecitalerz.blogspot.com/2023/03/szandorki-kuchnia-podkarpacka.html", "category": "podkarpackie", "sub_category": "Gotowe dania i potrawy", "phrase": "Placki kapuściane – szandorki"}