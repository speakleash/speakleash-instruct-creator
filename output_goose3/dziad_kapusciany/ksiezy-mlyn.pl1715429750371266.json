{"meta_description": "Księży Młyn Słowo", "title": "Księży Młyn - Słowo.", "content": "Zalewajka to najpopularniejsza zupa łódzka w XIX w. Zjadana na obiad, kolacje i śniadanie. Po ugotowaniu ziemniaków należało zalać je zakwasem,  dlatego zupa ta nosiła miano zalewajki.  Zalewajkę robiło się na domowym żurze (z mąki żytniej, skórek chleba i wody), który po dwóch dniach kiszenia dawał zakwas. Potrzebne były ziemniaki, cebula, suszone grzyby i pajda chleba. Odświętnie robiło się zasmażkę lub skwarki ze świeżej słoniny, dodawało kiełbasę lub boczek, dla okrasy śmietanę  lub maślankę zaprawioną mąką. Z czasem do zalewajki zaczęto dodawać liść laurowy i majeranek. O zalewajko, potraw królowo, kto ciebie jada, ten czuje się zdrowo… mówi jedno z łódzkich przysłów. Przepis:  żur (z mąki żytniej, skórek chleba i wody)  ziemniaki (0,75 kg)  woda (1,5 l)  słonina (15-20 dkg)  czosnek (2 ząbki)  cebula średnia  grzyby (suszone zieleniatki lub gąski)  przyprawy (sól, pieprz)   Wsypać do glinianego garnka mąkę, zalać przegotowaną wodą, dodać skórkę chleba i pozostawić w ciepłym miejscu 2-3 dni do zakwaszenia. Gdy zaczyn dojrzeje wylać 2/3 całości, 1/3 pozostawić. Dodać ponownie mąkę, wodę, skórkę chleba i pozostawić w ciepłym miejscu do zakwaszenia.  Po dwóch dniach żur jest gotowy.  Obrać ziemniaki, pokroić w kostkę, zalać wodą i gotować. Dodać pokrojoną cebulę, czosnek, przyprawy oraz grzyby. Całość gotować do miękkości ziemniaków, zalać żurem, zagotować i odstawić z ognia. Do zupy wlać wytopioną słoninę ze skwarkami. Można dodać śmietanę lub koper. Zupa chrzanowa często podawana była w trakcie karnawału. Gotowana na mięsie, boczku, kiełbasie i jajkach pachniała wędzonką i smakowała chrzanem, który tarty dodawany był do zupy.  Jej bezmięsna odmiana, przygotowywana na maślance i zsiadłym mleku, bądź na wodzie, podawana była na śniadanie Wielkanocne. Przepis:  biała kiełbasa (75 dkg) lub 2,5 l wywar po ugotowaniu szynku bądź innego mięsa  korzeń chrzanu (15 dkg)  cebula  mąka (2 łyżki)  sól, pieprz  można dodać  kwaśną śmietanę (1 szklanka)  cytrynę (sok z 1)  liście laurowe (2)  ziele angielskie (5)  2,5 l wody wlać do garnka. Wrzucić liście, ziele i pieprz. Cebulę obsmażyć na suchej patelni i włożyć do wody wraz z przyprawami. Zagotować.  Dodać kiełbasę i gotować na małym ogniu. Po 1h wyjąć kiełbasę i odłożyć. Zetrzeć na tarce korzeń chrzanu i dodać do wywaru. Gotować 5-10 min.  Wywar przecedzić. Mąkę wymieszać z 2 łyżkami zimnej wody, wlać do zupy i wymieszać.  Zupę można przyprawić sokiem z cytryny, wlać śmietanę. Zupę podawać z białą kiełbasą pokrojoną w półplasterki lub paseczki. Doprawić solą i pieprzem.  Zupa gruszkowa gotowana ze świeżych lub suszonych gruszek polnych (ulęgałek, pierdziołków). Znana już w kuchni staropolskiej (zwana garusem lub famułą). W XIX w. była to najpopularniejsza zupa owocowa w Łodzi. Mówiono na nią gruscok, grusconka, pryta, bądź bryja. Zaprawiano ją mąką i śmietaną. Podawano z ugotowanymi ziemniakami okraszonymi słoniną. Z czasem do zupy gruszkowej zaczęto dorzucać jabłka, śliwki, a sól i śmietanę zamieniono  na cukier i cynamon. Inne, popularne, łódzkie zupy owocowe, to dyniowa i wiśniowa.  Przepis:  miękkie gruszki (400-500 g)  woda (500 ml)  śmietana lub mleko (250 ml)  sól (szczypta)  opcjonalnie:  żółtka jaj (1-3 szt)  cukier (3-4 łyżki)  Gruszki pokroić na małe cząstki. Połowę wody gotować z cukrem (lub ze szczyptą soli) i wrzucić do niej gruszki. Gotować mieszając i dodając powoli pozostałą wodę. Gdy owoce są miękkie wlać mleko i na małym ogniu gotować dalej. Można zagęścić zupę żółtkami jaj. Całość mieszać i podawać gorącą.  Zupa z czerstwego chleba ze skwarkami. Skwarki powstawały na bazie słoniny i cebuli.  Zupa gotowana na wodzie ze studni głębinowej zwana ślepym rosołem, rosopitkiem, lub gapim rosołem. W wersji luksusowej dodawano do niej śmietany. Przepis:  czerstwy chleb (2 duże pajdy)  woda (2 szklanki wrzątku)  skwarki na bazie słoniny i cebuli  sól, pieprz  opcjonalnie:  smalec (1/2 łyżki)  Chleb pokawałkować, czosnek pokroić w plasterki, dodać smalec i przyprawy do smaku. Zalać gorącą wodą i wymieszać.  Szare kluski przyrządzano na bazie surowych, startych ziemniaków. Czasem dodawano do nich mąkę. Formowało się z nich dłonią lub łychą kluchę i wrzucało na wrzątek. Do klusek podawano kapustę i skwarki. Później, w zamożniejszych domach, zaczęto podawać je z żeberkami. Przepis:  ziemniaki (1 kg)  mąka pszenna (6-8 łyżek)  mąka ziemniaczana (1 łyżka)  opcjonalnie:  sól na wierzch  jajko  Do klusek należy przygotować skwarki z boczku, cebuli i kapustę  Ziemniaki zetrzeć na drobnej tarce. Odcisnąć w lnianej ściereczce. Płyn odstawić na chwilę, wylać wszystko oprócz skrobi, która osadzi się na dnie.  Skrobię dodać do masy ziemniaczanej, dosypać mąkę, opcjonalnie wbić jajko, dobrze wymieszać. Masa ma być gęsta. Postawiona w niej łyżka powinna stać. W razie potrzeby dosypać więcej mąki. W szerokim garnku zagotować wodę i osolić. Zrzucać na wrzątek nieduże kluski. Gotować porcjami, by pływały swobodnie. Wyławiać po ok. 4-6 min. łyżką. Przekładać na patelnie ze skwarkami z boczku, cebuli i kiełbasy.  Placek przygotowywany z mąki gryczanej, z pełnego przemiału, pieczony na cegłach, w stałej temperaturze, o specyficznym i niepowtarzalnym smaku  i aromacie. Przepis jest przekazywany z pokolenia na pokolenie. Mimo, że sam w sobie nieskomplikowany: mąka, mleko, woda, drożdże, to jego sekret tkwi w proporcjach, no i w dobrym, ceglanym piecu. Przepis:  Tajemnica przekazywana z pokolenia na pokolenie. Sugerujemy wżenienie się w rodzinę znającą sekret.  Mocno solone śledzie z beczki patroszono (usuwano kręgosłup, skórę, oczy i ości) i moczono w wodzie oraz w mleku. Śledzia krojono, dodawano cebulę  i jabłka w kostkę. Całość zalewano śmietaną połączoną z mlekiem i podawano z nieobranymi ziemniakami pieczonymi w ognisku latem, bądź w osolonej wodzie zimą. Przepis:  śledzie (5 solonych filetów po wypatroszeniu)  cebula (1 duża)  jabłka (3)  ziemniaki (3)  śmietana (6 łyżek)  mleko  Zalej filety wodą i mocz około 2h. Odsącz z wody, zalej mlekiem i mocz jeszcze 2h. Odsączone filety pokrój w dzwonki bądź paseczki.  Ziemniaki w koszulkach ugotuj w osolonej wodzie. Drobno posiekaj cebulę i pokrój jabłka w niewielką kostkę. Wymieszaj z 6 łyżkami śmietany,  bądź w dowolnie dobranej mieszance mleka ze śmietaną.  Potrawa ta nie była tylko bardzo popularna na co dzień, pojawiała się też na stole podczas kolacji wigilijnej. Groch moczony przez kilka godzin w wodzie gotowano z kiszoną kapustą i grzybami. Mieszano go z ziemniakami lub kiszonymi burakami. Przepis:  kiszona kapusta (25 dag)  groch (10 dag)  suszone grzyby (garść)  pieprz, sól  Groch namoczyć na noc (jeśli łuskany na pół godziny przed gotowaniem). Gotować w wodzie, w której się moczył do miękkości. Odcedzić.  Kapustę przepłukać, by nie była za kwaśna, zalać wodą, dodać szczyptę soli i gotować 30 min. Odcedzić. Dodać groch. Wymieszać, doprawić.  Wrzucić grzyby i wymieszać. Chwilę zasmażać.", "url": "http://www.ksiezy-mlyn.pl/slowo-ksiazka-kucharska/", "category": "łódzkie", "sub_category": "Gotowe dania i potrawy", "phrase": "Dziad kapuściany"}