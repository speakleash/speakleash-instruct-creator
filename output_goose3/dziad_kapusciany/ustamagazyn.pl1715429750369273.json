{"meta_description": "", "title": "Łodzianizmy spożywcze – Ustamagazyn", "content": "Miejska Galeria Sztuki w Łodzi i Łódź Design Festival postanowili poszukać śladów wielokulturowej Łodzi w… kuchni. To już kolejna odsłona artystyczno-edukacyjnego przedsięwzięcia, którym organizatorzy pragną zwrócić uwagę na unikatowość swojego miasta. W przestrzeni Galerii Re:Medium od 26 kwietnia będzie można obejrzeć kilkanaście prac przedstawiających specyficzne dania i potrawy, z których słynie łódzka sztuka kulinarna. Dziad kapuściany, chałka z masłem, śledzie pod pierzynką, zalewajka, kluski żelazne czy leberka, wszystkie brzmią znajomo, jednak nie zawsze wiemy, skąd się wzięły na naszych stołach. Prace będą pokazywane w formie makatek kuchennych, zapomnianego już nieco elementu wystroju wnętrz, chociaż jeszcze do lat 70. XX w. obecnego w wielu domach. Autorami prac są: Karol Banach, Katarzyna Bogucka, Teodor Durski, Gosia Herba, Marta Ignerska, Jakub Kamiński, Hanna Kmieć, Natalia Konca (Namazane), Agata Królak, Ola Niepsuj, Patrycja Podkościelny oraz Paweł Szlotawa, którzy starali się ze swobodą i dużą dozą humoru pokazać wybrane przez siebie hasła i zaskoczyć graficznymi interpretacjami łódzkich potraw, zarówno łodzianki i łodzian, jak również gości przybyłych z innych regionów Polski. Oprócz wymienionych już potraw, wśród zilustrowanych pojęć znalazły się jeszcze takie specjały, jak: polewka gruszkowa, wodzianka, drygle, garus czy żulik. Jak zauważa kuratorka wystawy Adriana Usarek: Trzeba mieć świadomość, że tylko nieliczna grupa mieszkańców Łodzi zaliczała się do bogatej elity świata kapitału. Większość ludności prowadziła nader skromne, a nawet rzec można, ubogie życie. Taka była też jej codzienna kuchnia – tania i prosta, złożona z niedrogich i dostępnych lokalnie produktów, jak choćby ziemniaków, z których łódzkie gospodynie potrafiły wyczarować rozmaite dania, a do tego niezwykle smaczne i sycące, jak np. kluski żelazne okraszone skwarkami z brzuszka, czyli boczku lub słoniny, czy też uwielbiane zarówno przez dorosłych, jaki i dzieci knedle z truskawkami podawane zazwyczaj z młodą kapustą. Wernisaż wystawy odbędzie się w piątek 26 kwietnia o godz. 18.00 w Galerii Re:Medium przy ul. Piotrkowskiej 113. Zapraszamy w imieniu kuratorki Adriany Usarek (MGSŁ) i kuratora Michała Piernikowskiego (ŁDF). Poleć ten artykuł na Facebooku lub skopiuj link", "url": "https://ustamagazyn.pl/2024/04/16142/", "category": "łódzkie", "sub_category": "Gotowe dania i potrawy", "phrase": "Dziad kapuściany"}