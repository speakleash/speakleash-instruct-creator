{"meta_description": "z nami odnajdziesz najlepsze wzorce", "title": "Łódź od kuchni. Słownik łodzianizmów", "content": "Łódź od kuchni. Słownik łodzianizmów to już kolejna odsłona artystyczno-edukacyjnego przedsięwzięcia, którym pragniemy zwrócić uwagę na unikatowość Łodzi. Tym razem postanowiliśmy poszukać śladów wielokulturowej Łodzi w… kuchni. W Galerii Re:Medium – chcemy pokazać kilkanaście prac przedstawiających specyficzne dania i potrawy, z których słynie sztuka kulinarna naszego miasta. Dziad kapuściany, chałka z masłem, śledzie pod pierzynką, zalewajka, kluski żelazne czy leberka, wszystko brzmi znajomo, jednak nie zawsze wiemy, skąd się wzięły na naszych stołach. Dokonany przez nas wybór prac na wystawę ma charakter subiektywny i obejmuje 12 ilustracji w formacie 100×70 cm, tym razem pokazywanych w formie makatek kuchennych. Autorzy starali się pokazać z dużą dozą humoru wybrane przez siebie hasła, pozostawiając jednocześnie ogromne pole dla wyobraźni odbiorców. Oprócz wymienionych już potraw, wśród zilustrowanych pojęć znalazły się jeszcze: polewka gruszkowa, wodzianka, drygle, garus, żulik.", "url": "https://lodzdesign.com/wydarzenia/lodz-od-kuchni-slownik-lodzianizmow/", "category": "łódzkie", "sub_category": "Gotowe dania i potrawy", "phrase": "Dziad kapuściany"}