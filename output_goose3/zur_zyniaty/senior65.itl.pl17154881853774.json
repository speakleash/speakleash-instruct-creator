{"meta_description": "", "title": "Mój raj w gębie… | senior65", "content": "Na wniosek Koła Gospodyń Wiejskich w Kujakowicach, żur żyniaty/żeniaty został wpisany na Listę Produktów Tradycyjnych Śląska Opolskiego, w kategorii gotowe dania i potrawy. Należy on do najstarszych potraw w regionie a jego nazwa pochodzi od niemieckiego słowa sauer, co oznacza kwaśny, ukiszony, zakwaszony. Przygotowany jest z dodatkiem ziemniaków, boczku lub swojskiej kiełbasy czyli bardziej odświętny i stąd właśnie nazwa żyniaty (ożeniony, bogaty)  Ziemniaki do tego żuru podawane są na różne sposoby. Niektóre gospodynie gotują ziemniaki pokrojone osobno, niektóre razem z wywarem i później dolewają zakwas, a jeszcze inne gotują je całe, tłuką i takie na osobnej misce podają na stół i każdy nakłada sobie do żuru tyle ziemniaków, ile chce. Do moich ulubionych i innych jeszcze opolskich potraw regionalnych, należą też m.in.: leberwurst drobno mielony czyli wątrobianka z Górek, leberwurst grubo mielony /pasztetowa/, krupniok śląski i buchty śląskie, czyli kluski drożdżowe gotowane na parze.", "url": "https://senior65.itl.pl/moj-raj-w-gebie/", "category": "opolskie", "sub_category": "Gotowe dania i potrawy", "phrase": "Żur żyniaty/żur żeniaty"}