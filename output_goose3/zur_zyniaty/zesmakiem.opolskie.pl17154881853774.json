{"meta_description": "", "title": "Żur żyniaty/żur żeniaty", "content": "Żur żyniaty pamięta z domu rodzinnego większość mieszkańców Śląska Opolskiego. Ten przygotowany z dodatkiem ziemniaków, boczku lub swojskiej kiełbasy był bardziej odświętny, zwany właśnie żyniatym (ożenionym, bogatym). Ziemniaki do tego żuru różnie się gotowało. Niektóre gospodynie gotowały ziemniaki pokrojone osobno, niektóre razem z wywarem i później dolewały zakwas, a jeszcze inne gotowały je całe, tłukły i takie na osobnej misce podawały na stół. Każdy nakładał sobie do żuru tyle ziemniaków, ile chciał. Jest to jedna z naszych najlepszych tradycyjnych zup, którą każdy lubi i kojarzy z rodzinnym domem. Wpis na LPT: 23 września 2020 r. w kategorii: Gotowe dania i potrawy.  Wnioskodawca: Koło Gospodyń Wiejskich z Kujakowic, gm. Kluczbork. Boczek przekroić na pół i jedną część włożyć do garnka z wodą i zagotować, dodać pętka kiełbasy. Gotować na małym ogniu ok. 20 minut. Ziemniaki umyć i obrać. Pokroić w kostkę i dorzucić do wywaru. Ugotowany boczek i kiełbasy wyjąć z wody. Drugą część boczku pokroić w kostkę i podsmażyć, pod koniec dodać pokrojoną również w kostkę cebulę. Gdy ziemniaki będą miękkie, dodać do wywaru podsmażony boczek z cebulką i wytopionym tłuszczykiem. Do zupy wlać zakwas i zagotować. Na końcu dodać roztarty lub posiekany czosnek i przyprawić do smaku solą, pieprzem i majerankiem. Boczek i kiełbasę, które nam zostały z wywaru pokroić w plastry. Żur podawać gorący z dodatkiem plastrów boczku i kiełbasy.", "url": "https://zesmakiem.opolskie.pl/zur-zyniaty-zur-zeniaty-2/", "category": "opolskie", "sub_category": "Gotowe dania i potrawy", "phrase": "Żur żyniaty/żur żeniaty"}