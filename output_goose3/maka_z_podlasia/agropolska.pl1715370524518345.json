{"meta_description": "", "title": "Mąka z Podlasia na liście produktów tradycyjnych / Aktualne wiadomości z Polski, informacje rolnicze z kraju, wydarzenia / Agropolska", "content": "Podlaskie Zakłady Zbożowe sprzedają miesięcznie 5 tys. t mąki wytwarzanej tradycyjnymi metodami. Jej walory doceniło Ministerstwo Rolnictwa i Rozwoju Wsi, które wpisało ją na Listę produktów tradycyjnych. \"Mąka z Podlasia\" produkowana przez Podlaskie Zakłady Zbożowe (PZZ) została wpisana na Listę produktów tradycyjnych Ministerstwa Rolnictwa i Rozwoju Wsi. To kolejny produkt z woj. podlaskiego, który się na niej znalazł. Jak powiedziała PAP prezes PZZ Sylwia Majewicz, zakłady ubiegając się o wpis chciały zwrócić uwagę, że młynarstwo oraz uprawa zbóż mają w tym regionie kilkusetletnią tradycję. - Mimo rozwoju technologii produkcji, modernizacji zakładów, wzrostu wydajności, poprawy różnych cech jakościowych mąki, to nadal powstaje ona tak jak wiele lat temu, w wyniku mechanicznego ścierania ziarna - wyjaśniała Majewicz dodając, że na liście produktów tradycyjnych znajduje się już wypiekane z tej mąki i wyrabiane tradycyjnymi metodami pieczywo. Jak napisano we wniosku, \"człowiek w celu jej (mąki) uzyskania wykorzystywał to, co pozostawało w zasięgu epoki - od siły własnych mięśni, po zwierzęta pociągowe, energię wiatru, wody - a później również moc z kotłów parowych\". Dodano, że \"zwieńczeniem\" procesu były młyny motorowe, a w końcu urządzenia zasilane energią elektryczną. Prezes Majewicz wskazała, że zakład produkuje różnego rodzaju mąki pszenne i żytnie, które figurują jako \"mąki z Podlasia”. Kupują je piekarnie i sklepy z całej Polski, a także z Litwy. Miesięcznie PZZ sprzedają 5 tys. t tej mąki. Na Liście produktów tradycyjnych znajduje się ponad 70 podlaskich produktów. Powstała pod koniec 2004 r. w ramach ustawy o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych. Trafiają na nią produkty spożywcze i rolne, a także napoje spirytusowe, których właściwości i cechy wynikają ze stosowania tradycyjnych metod wytwarzania, a ponadto stanowią element dziedzictwa kulturowego regionu, w którym są produkowane. Według przyjętych zasad za tradycyjne uważa się metody produkcji, które stosowane są co najmniej od 25 lat.", "url": "https://www.agropolska.pl/aktualnosci/polska/maka-z-podlasia-na-liscie-produktow-tradycyjnych,7345.html", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Mąka z Podlasia"}