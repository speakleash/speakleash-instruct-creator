{"meta_description": "", "title": "Podlaski Produkt Lokalny. Mąka z Mazurków", "content": "Firma Dobkowskich powstała w latach 90-tcyh ubieglego wieku. Zaczynali od jednego pracownika, dziś mają ich 17. Początkowo w Młynexie zboże magazynowano w dwóch silosach o pojemności 150 ton każdy. W latach 1994-96 Dobkowscy dobudowali 16 silosów oraz halę punktu przyjęcia zboża a także suszarnię. Kolejne lata to kolejne inwestycje, m.in.: budynek biurowo -socjalny oraz siedem silosów na wyroby gotowe o pojemności 100 t każdy i mieszalnię mąki. Najpopularniejsza to mąka pszenna. W ofercie Dobkowskich jest zarówno tortowa, jak i luksusowa - typ 550 – najlepsza do ciast drożdżowych, klusek i makaronów. – To obecnie najczęściej kupowana mąka. Kiedyś popularna była także mąka żytnia, ale piekarze kupują jej coraz mniej – wyjaśnia właściciel zakładu. A w Mazurkach mąki żytniej także jest kilka rodzajów: typ 720 – czyli mąka pytlowa, typ 1400 – mąka zwana sitkową i w końcu typ 2000, czyli mąka razowa – a wszystkie znakomite do wypieku rozmaitego pieczywa. - Mamy też mąkę orkiszową i graham typ 1850 – dodaje Jerzy Dobkowski – Nie produkowaliśmy jej od początku, dopiero od kilku lat jest w naszej ofercie. To efekt mody na zdrowe żywienie. Mąka orkiszowa (czyli z ziarna orkiszu, starej odmiany pszenicy) typ 1850 – sprawdza się zarówno przy wypieku chlebów i bułek, jak też ciast i ciasteczek. Z kolei mąka graham (pszenna, pełnoziarnista) typ 1850 ze względu na wysoką zawartość błonnika doskonale nadaje się do wypieku pieczywa pełnoziarnistego, ale delikatniejszego od razowego. Młynex nie prowadzi usługi mielenia zboża. Firma skupuje zboże (od min. 2 ton) i produkuje mąkę pod własnym szyldem. Punkt sprzedaży przy zakładzie w Mazurkach; sklepy w Augustowie i Suwałkach. „Młynex” jest laureatem ogólnopolskiego konkursu „Pracodawca - organizator pracy bezpiecznej\" –organizowanego przez Państwową Inspekcję Pracy. W roku 2013 był jedną z 9 polskich firm w finale krajowym konkursu, które otrzymały statuetkę „Mecum Tutissimus Ibis - Ze mną będziesz najbezpieczniejszy”.", "url": "https://www.wrotapodlasia.pl/pl/rolnictwo/wiadomosci/produkt_lokalny/podlaski-produkt-lokalny-maka-z-mazurkow.html", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Mąka z Podlasia"}