{"meta_description": "Produkt wpisany na listę produktów tradycyjnych w dniu 2019-05-16 w kategorii Warzywa i owoce w woj. podlaskim.", "title": "Mąka z Podlasia - - Portal Gov.pl", "content": "Frakcja wielkości 150-180 µm. Mąka do sprzedaży detalicznej pakowana jest w torby papierowe, najczęściej o wadze 1kg. Do piekarni i odbiorców hurtowych pakowana jest w worki 25kg. Biała z odcieniem żółtym (w zależności od rodzaju ziarna, stopnia przemiału) Sposób produkcji mąki ewoluuje wraz z postępem technologicznym, nie zmieniając przy tym istoty procesu, który polega na mechanicznym ścieraniu ziarna. Człowiek w celu jej uzyskania wykorzystywał to, co pozostawało w zasięgu epoki, od siły własnych mięśni, po zwierzęta pociągowe, energię wiatru, wody aż do mocy z kotłów parowych. Zwieńczeniem procesu były młyny motorowe, a w końcu urządzenia zasilane energią elektryczną. To, co wyróżnia mąkę z województwa podlaskiego, to pochodzenie i jakość surowca. Województwo podlaskie jest jednym z najmniej uprzemysłowionych i zaludnionych regionów w Polsce, a trzecia część jego powierzchni objęta jest różnego rodzaju formami ochrony. Warto także zwrócić uwagę na zachowaną metodę produkcji, polegającą wyłącznie na mechanicznym ścieraniu ziarna. Do tradycyjnej mąki z Podlasia nie stosuje się żadnych substancji dodatkowych. Historyczne tereny województwa podlaskiego od wieków były mocno związane z uprawą zbóż, które przerabiano na miejscu oraz masowo wysyłano na handel za pośrednictwem rzek Narwi, Bugu i Wisły. O tym jak bardzo rozwijało się młynarstwo na Podlasiu już w czasach staropolskich świadczą chociażby zapisy z XVI i XVII wieku, o grzywnach za budowę grobli na Bugu, co związane było z niekontrolowanym rozpowszechnianiem się młynów wodnych. W poszukiwaniu tradycji związanej z produkcją mąki w regionie, najbardziej interesujący jest schyłek XIX wieku, kiedy to mąkę wytwarzano w domowych żarnach oraz przy wiatrakach i młynach wodnych. Jednocześnie był to moment pojawienia się pierwszych młynów parowych. Na wytworzenie podlaskiej mąki składa się osiem etapów. Od przyjęcia surowca, przez czyszczenie wstępne, składowanie suchego ziarna, transport wewnętrzny do młyna, po czyszczenie czarne, nawilżanie wodą, czyszczenie białe aż do przemiału surowca. W Polsce Ludowej produkcje mąki przejęło państwowo – spółdzielcze przedsiębiorstwo Polskie Zakłady Zbożowe. W ramach przedsiębiorstwa został otworzony, funkcjonujący do dziś zakład w Białymstoku.", "url": "https://www.gov.pl/web/rolnictwo/maka-z-podlasia", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Mąka z Podlasia"}