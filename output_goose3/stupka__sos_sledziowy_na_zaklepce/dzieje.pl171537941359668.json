{"meta_description": "Kilkadziesiąt stoisk z tradycyjnymi produktami i potrawami regionalnymi, warsztaty wytwarzania tych wyrobów oraz koncerty ludowych zespołów - te m.in. atrakcje złożą się na VI Pomorskie Święto Produktu Tradycyjnego, które odbędzie się w niedzielę w Gdańsku.", "title": "VI Pomorskie Święto Produktu Tradycyjnego w Gdańsku", "content": "Kilkadziesiąt stoisk z tradycyjnymi produktami i potrawami regionalnymi, warsztaty wytwarzania tych wyrobów oraz koncerty ludowych zespołów - te m.in. atrakcje złożą się na VI Pomorskie Święto Produktu Tradycyjnego, które odbędzie się w niedzielę w Gdańsku. Jak poinformował PAP Kazimierz Sumisławski dyrektor Departamentu Środowiska i Rolnictwa Pomorskiego Urzędu Marszałkowskiego, który przygotował Święto, na stoiskach urządzonych w Parku Oliwskim, przy tutejszej katedrze, będą prezentowane m.in. specjały tradycyjnej kuchni Kaszub, Kociewia i Żuław. 72 zgłoszone wcześniej produkty i potrawy przywiezione na Święto, wezmą udział w konkursie, w którym zwycięzcy otrzymają nagrody marszałka województwa pomorskiego. Wygrana oznacza też automatyczną nominację do reprezentowania regionu na ogólnopolskim konkursie Nasze Kulinarne Dziedzictwo - Smaki Regionów, który odbędzie się w Poznaniu (jego data nie jest jeszcze znana). Oprócz pretendentów do nagród, na stoiskach będą też prezentować swoje wyroby niewielkie rodzinne masarnie czy serowarnie, a koła gospodyń przywiozą przygotowane przez siebie przetwory. Jak zapewniają organizatorzy nie zabraknie również wiejskiego pieczywa, miodu, wędzonych ryb czy lokalnych nalewek. Swoje wyroby oferować też będą artyści rękodzielnicy. W zagrodzie edukacyjnej na chętnych czekać będą specjaliści, którzy zaprezentują tajniki przyrządzania regionalnych potraw. Odwiedzającym będą przygrywać zespoły folklorystyczne. Województwo pomorskie jest rekordzistą pod względem liczby produktów tradycyjnych, zarejestrowanych na specjalnej liście prowadzonej przez ministerstwo rolnictwa, obejmującej w sumie 963 pozycji. Pomorskie zgłosiło 132 produkty, wśród których są np. miód z maślanki (powstaje wskutek gotowania maślanki z cukrem), purcle kaszubskie (pączki z dodatkiem m.in. spirytusu), ruchanki (kaszubskie placki z ciasta chlebowego), fefernuski kociewskie (malutkie ciasteczka z piernika w lukrze) czy stupka - sos śledziowy na zaklepce (sos na mące z kawałkami ryby i cebuli). Lista produktów tradycyjnych ma promować i upowszechniać informacje o wyrobach wytwarzanych tradycyjnymi, historycznie udokumentowanymi metodami. Ma też ona pomóc w promocji produktów za granicą oraz przygotować producentów do rejestracji nazw wpisanych na nią produktów na szczeblu unijnym. Umieszczenie produktu na krajowej liście produktów tradycyjnych nie gwarantuje żadnej ochrony prawnej. Aby zarejestrować produkt na liście, trzeba m.in. udowodnić, że dana receptura jest wykorzystywana niezmiennie, od co najmniej 25 lat, a produkt wytwarzany jest przy użyciu tych samych tradycyjnych metod. Produkty tradycyjne podzielone są na 10 kategorii, m.in. sery i inne produkty mleczne, mięso świeże oraz produkty mięsne, orzechy, nasiona, zboża, warzywa i owoce, miody oraz napoje (alkoholowe i bezalkoholowe). (PAP)", "url": "https://dzieje.pl/kultura-i-sztuka/vi-pomorskie-swieto-produktu-tradycyjnego-w-gdansku", "category": "pomorskie", "sub_category": "Gotowe dania i potrawy", "phrase": "Stupka – sos śledziowy na zaklepce"}