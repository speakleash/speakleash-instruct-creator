{"meta_description": "", "title": "Bitki, brejka, tort gdański: poznaj pomorskie przepisy", "content": "Listę produktów tradycyjnych prowadzi już od lat Ministerstwo Rolnictwa i Rozwoju Wsi. Znajduje się już na niej blisko tysiąc pozycji, z czego najwięcej, bo 132 to tradycyjne wyroby pomorskie (na drugi miejscu jest woj. śląskie ze 124 przepisami). Wśród nich znajduje się pięć, które resort dopisał w styczniu (przepisy na kolejnych slajdach). Są to: bitki dominikańskie (mięso w specyficznym słodko-kwaśnym, lekko grzybowym sosie), tort gdański (o smaku i zapachu wanilii oraz cytryny, przełożony kremem czekoladowym z migdałami), wafle gdańskie (w kształcie serca, o smaku wanilii), sałatka śledziowa po kaszubsku (z dodatkiem m.in. ziemniaków i jabłek) oraz kaszubska kawa brejka (z palonego zboża, cykorii i niewielkiej ilości kawy). - Pomorze przoduje w rankingu produktów tradycyjnych, bo w odróżnieniu od innych regionów kraju mamy dużo rdzennej ludności - mówi Ludmiła Jezierska z biura prasowego pomorskiego Urzędu Marszałkowskiego. - Kaszubi i Kociewiacy żyją tu od wieków i zachowali wiele tradycyjnych przepisów, które przekazywane są z pokolenia na pokolenie. Prężnie działają też koła gospodyń wiejskich, które pielęgnują kulinarną tradycję. Wśród 132 produktów tradycyjnych z Pomorza na liście znajdują się już np. miód z maślanki (powstaje wskutek gotowania maślanki z cukrem), purcle kaszubskie (pączki z dodatkiem m.in. spirytusu), ruchanki (kaszubskie placki z ciasta chlebowego), fefernuski kociewskie (malutkie ciasteczka z piernika w lukrze) czy stupka - sos śledziowy na zaklepce (sos na mące z kawałkami ryby i cebuli). Aby zarejestrować produkt na ministerialnej liście, trzeba m.in. udowodnić, że dana receptura jest wykorzystywana niezmiennie od co najmniej 25 lat, a produkt wytwarzany jest przy użyciu tych samych tradycyjnych metod.", "url": "https://trojmiasto.wyborcza.pl/trojmiasto/56,35612,11194883,Bitki__brejka__tort_gdanski__poznaj_pomorskie_przepisy.html", "category": "pomorskie", "sub_category": "Gotowe dania i potrawy", "phrase": "Stupka – sos śledziowy na zaklepce"}