{"meta_description": "", "title": "Pomorskie liderem na liście produktów tradycyjnych", "content": "Krajowa lista produktów tradycyjnych ma na celu promocję i rozpowszechnianie informacji o produktach wytwarzanych tradycyjnymi, historycznie ugruntowanymi metodami na terenie kraju, po to, by potem móc je skuteczniej promować za granicą. Pośrednio służy również przygotowaniu producentów do rejestracji nazw wpisanych na nią produktów na szczeblu unijnym. Umieszczenie produktu na tej liście nie gwarantuje jednak żadnej ochrony prawnej. Pierwszy znalazł się na niej (w lipcu 2005 roku) pierekaczewnik, czyli pieróg z Podlasia – specjalność mieszkających tam Tatarów. Cztery lata polski pieróg został zarejestrowany w UE jako Gwarantowana Tradycyjna Specjalność. W sumie krajowa lista składa się niemal z tysiąca pozycji. Oprócz mieszkańców Pomorza dużą aktywnością wykazują się tu Ślązacy (124 zgłoszone produkty) i mieszkańcy woj. podkarpackiego (104). Najgorsze pod względem są natomiast lubuskie z dziesięcioma produktami i zachodniopomorskie – z trzynastoma. Listę produktów tradycyjnych, czyli przyrządzanych według starych receptur stosowanych w danym regionie od co najmniej 25 lat, prowadzi Ministerstwo Rolnictwa i Rozwoju Wsi. W styczniu resort dopisał do niej pięć kolejnych produktów z Pomorza: bitki dominikańskie (mięso w specyficznym słodko-kwaśnym, lekko grzybowym sosie); tort gdański (o smaku i zapachu wanilii oraz cytryny, przełożony kremem czekoladowym z migdałami); wafle gdańskie (w kształcie serca, o smaku wanilii); sałatkę śledziową po kaszubsku (z dodatkiem m.in. ziemniaków i jabłek) oraz kaszubską kawę brejkę (z palonego zboża, cykorii i niewielkiej ilości prawdziwej kawy). „W odróżnieniu od wielu innych regionów kraju, gdzie w dużym stopniu mamy do czynienia z ludnością napływową, na Pomorzu mieszka rdzenna ludność. Myślę tu zwłaszcza o Kaszubach i Kociewiakach pielęgnujących przekazywane przez przodków tradycje, w tym także te kulinarne. To z pewnością jest jednym z ważniejszych powodów, dla których Pomorze przoduje we wpisach na listę produktów tradycyjnych” – wyjaśnia Edyta Klasa z Wydziału Rolnictwa i Środowiska Urzędu Marszałkowskiego województwa pomorskiego. Jej zdaniem, do popularności listy w Pomorskiem przyczynia się specyficzna moda i swoista rywalizacja w regionie. „Nie zapominajmy też, że Pomorze to region turystyczny. Bardzo wiele wniosków składają właściciele gospodarstw agroturystycznych, dla których wpis danego produktu na listę jest rodzajem promocji” – dodała Klasa. Wśród 132 produktów tradycyjnych z Pomorza na liście znajdują się już np. miód z maślanki (powstaje wskutek gotowania maślanki z cukrem), purcle kaszubskie (pączki z dodatkiem m.in. spirytusu), ruchanki (kaszubskie placki z ciasta chlebowego), fefernuski kociewskie (malutkie ciasteczka z piernika w lukrze) czy stupka – sos śledziowy na zaklepce (sos na mące z kawałkami ryby i cebuli). Produkt na listę ma prawo zgłosić każdy wytwórca: przedsiębiorstwo, stowarzyszenie czy osoba prywatna. Musi jednak m.in. udowodnić, że stosowana przez niego receptura jest wykorzystywana niezmiennie od co najmniej 25 lat, a produkt wytwarzany jest przy użyciu tych samych, tradycyjnych metod. Wnioski o wpis przyjmują i weryfikują marszałkowie województw, a potem trafiają one do resortu rolnictwa. (bba)", "url": "https://www.euractiv.pl/section/rolnictwowpr/news/pomorskie-liderem-na-liscie-produktow-tradycyjnych/", "category": "pomorskie", "sub_category": "Gotowe dania i potrawy", "phrase": "Stupka – sos śledziowy na zaklepce"}