{"meta_description": "", "title": "Zagłosuj na Koło Gospodyń Wiejskich Modryń-Kolonia! - Aktualności - Starostwo Hrubieszów", "content": "Koło Gospodyń Wiejskich Modryń-Kolonia słynie z wyjątkowego wypieku, jakim jest tort fasolowy „Modryniak”. Panie wystawiają tort w różnych konkursach i… nie mają sobie równych. Skąd pochodzi receptura na ten przysmak i w czym tkwi sekret jego smaku? Rąbka tajemnicy uchyliła naszym Czytelnikom przewodnicząca KGW Modryń-Kolonia - Pani Jadwiga Maj.  KGW Modryń-Kolonia (woj. lubelskie) powstało w 1959 roku. Jego działalność od początku była znacząca dla mieszkańców naszej wsi, ponieważ organizujemy dla nich imprezy kulturalne różnego rodzaju, szkolenia i kursy, np. gotowania, szycia i wielu innych. Zmiany historyczne, nie bez znaczenia były i dla naszego KGW. W okresie stanu wojennego jego działalność była zawieszona, wznowiono ją dopiero po 1985 roku. W 2012 koło się reaktywowało i wówczas bardziej prężnie zaczęło działać. Pielęgnując tradycje i zwyczaje wsi, udzielamy się podczas różnego rodzaju uroczystości państwowych i kościelnych, m.in. dożynki, na które każdego roku własnoręcznie przygotowujemy wieniec – opowiada przewodnicząca KGW Pani Jadwiga Maj. W grudniu 2018 roku zarejestrowaliśmy się do Krajowego Rejestru KGW w Agencji Restrukturyzacji i Modernizacji Rolnictwa. I pomimo wielu obaw, związanych z krótkim czasem- okres przedświąteczny, jak i wieloma formalnościami - daliśmy radę. Koło liczy teraz 35 osób, w tym 12 panów. Najstarsza pani ma 81 lat, a najmłodsza 25. Dzięki dofinansowaniu z ARiMR mogliśmy poszerzyć swoją działalność. Kupiliśmy stroje, doposażyłyśmy świetlicę oraz kupiłyśmy namiot wystawienniczy – opowiadają gospodynie. Jesteśmy aktywnym kołem. Bierzemy udział w różnego rodzaju szkoleniach, m.in. ostatnio z carvingu, spotkaniach integracyjnych, zarówno na terenie powiatu i województwa oraz w rożnych konkursach, szczególnie promując zwyczaje i kulinaria naszych babć. Naszą specjalnością jest tort fasolowy „Modryniak” - zachwala Pani Jadwiga.  Ostatnio uczestniczyłyśmy w Konkursie „Bitwa Regionów”. W II etapie w Nałęczowie wyróżniono nasz tort fasolowy. Z kolei w Zamościu podczas Konkursu „Nasze Kulinarne Dziedzictwo – Smaki Regionów” nasz tort zajął pierwsze miejsce. To nasza specjalność! Fasola często pojawia się w naszych przepisach kulinarnych, ponieważ nasz region to zagłębie fasolowe na Zamojszczyźnie. Receptura na tort jest bardzo stara. To przedwojenny przepis, piekły go jeszcze nasze babcie. Ten tort dawniej był pieczony na weselach – opowiada Pani Jadwiga. - Dziś chcemy promować ten smak i kulinarne zwyczaje naszego regionu przekazywać młodym pokoleniom. Ostatnio zorganizowaliśmy nawet święto tortu fasolowego w naszej świetlicy wiejskiej. Przepis na tort niech pozostanie jednak na razie naszą słodką tajemnicą - zastrzega przewodnicząca KGW. Ale jednocześnie dla Czytelników portalu KalendarzRolnikow.pl przygotowałyśmy inne, smakowite przepisy. Zachęcamy do głosowania na Koło Gospodyń Wiejskich Modryń-Kolonia. Wystarczy wysłać SMS o treści KGW.12 na numer 72601. Można głosować wielokrotnie, jeden sms to jeden głos.", "url": "https://www.starostwo.hrubieszow.pl/news/1521/zaglosuj-na-kolo-gospodyn-wiejskich-modryn-kolon.html", "category": "lubelskie", "sub_category": "Wyroby piekarnicze i cukiernicze", "phrase": "Tort fasolowy - modryniak"}