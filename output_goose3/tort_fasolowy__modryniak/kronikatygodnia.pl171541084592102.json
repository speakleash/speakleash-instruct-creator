{"meta_description": "Kaczka faszerowana „Hrebeńska\", tort fasolowy „Modryniak” i nalewka z forsycji – to zwycięzcy Powiatowego Nadbużańskiego Jarmarku Kulinarnego w Horodle.", "title": "Gm. Horodło: Najlepsze smakołyki w powiecie", "content": "Powiatowy Nadbużański Jarmark Kulinarny odbył się 24 lipca w Horodle. Smakołyki przygotowały panie z 17 kół gospodyń wiejskich w powiecie hrubieszowskim. Przygotowane przez panie potrawy, przystawki wypieki i napoje oceniono według ścisłych, konkursowych kryteriów m.in. pod względem smaku, receptury, nawiązania do tradycji oraz rodzaju i jakości prezentacji. Oceniła je komisja konkursowa w składzie: Aneta Karpiuk, starosta powiatu hrubieszowskiego, wiceminister sprawiedliwości Marcin Romanowski, przewodniczący Rady Gminy Horodło Paweł Kłosiński i Krystyna Szpyrka z Gminnego Ośrodka Kultury w Horodle. Wśród tzw. \"innych produktów regionalnych (pochodzenia zwierzęcego, roślinnego i mieszane) pierwszą nagrodę przyznano potrawie \"Kaczka faszerowana „Hrebeńska”, przyrządzonej przez panie z KGW w Hrebennem. Jeszcze jedną pierwsza nagrodę ex-aequo przyznano paniom z KGW w Zosinie za \"gulasz po staropolsku z sarniny\". Drugie miejsce w tej kategorii przypadło KGW w Liskach Horodelskich za „Psiochę (potrawa kuchni lubelskiej, gotowana z ziemniaków i mąki pszennej) z wiejskimi rarytasami. A KGW w Bereżnicy odebrało trzecią nagrodę za półmisek ze swojskimi wędlinami. Wśród ciast, chlebów i innych wypieków najwyższe oceny przyznano tortowi fasolowemu \"Modryniak\" przygotowanemu przez panie z KGW Modryń Kolonia. Drugą nagrodę przyznano KGW Janki za sernik, a trzecią – paniom z KGW Rogalin za czekoladowiec. Wśród zgłoszonych do konkursu napojów (alkoholowych i bezalkoholowych) rywalizacja również była dość ostra. Wygrały ją panie z KGW Horodło „Jagiellonki” za nalewkę z forsycji. Drugą nagrodę odebrały panie z KGW w Wilkowie „Orliki” za podpiwek babuni, a trzecią – KGW Matcze za nalewkę „Mateckie zdrowie”. Laureaci zostali uhonorowani nagrodami ufundowanymi przez Starostwo Powiatowe w Hrubieszowie. Na jarmarkowej scenie podczas pikniku wystąpiły zespoły śpiewacze i kapele ludowe z powiatu hrubieszowskiego i młodzież działająca przy GOK w Horodle. Publiczność bawiła się przy skeczach Lodzi „Małomównej” i \"Starszych Panów Dwóch\".", "url": "https://www.kronikatygodnia.pl/artykul/31579,gm-horodlo-najlepsze-smakolyki-w-powiecie", "category": "lubelskie", "sub_category": "Wyroby piekarnicze i cukiernicze", "phrase": "Tort fasolowy - modryniak"}