{"meta_description": "W dniu 2 października 2020 roku na Listę Produktów Tradycyjnych został wpisany w kategorii: Wyroby piekarnicze i cukiernicze: „tort fasolowy - modryniak”", "title": "Tort fasolowy - modryniak - - Portal Gov.pl", "content": "Wielokulturowość mieszkańców Lubelszczyzny widoczna jest prawie we wszystkich dziedzinach kultury materialnej, zarówno w budownictwie, strojach ludowych jak również w regionalnej kuchni. Region lubelski pomimo skomplikowanych losów historycznych i peryferyjnego położenia tj. w środkowowschodniej Polsce, do dnia dzisiejszego zachował tradycyjne nawyki kulinarne, które ukształtowało przede wszystkim środowisko geograficzne – D. Powiłańska-Mazur „Tajemnice tradycyjnych kuchni – Region lubelski”, praca zbiorcza. Ze względu na sezonowość upraw, cykliczność zbiorów oraz ograniczone możliwości przechowywania pożywienia, lubelska kuchnia była bardzo monotonna. „Jeszcze na przełomie XIX i XX wieku codzienne pożywienie mieszkańców wsi lubelskich, było mało urozmaicone. W jadłospisie dominowały potrawy mączne oraz przyrządzane z ziemniaków, kapusty, kaszy jęczmiennej i gryczanej, roślin strączkowych i mleka (…)”. - D. Powiłańska-Mazur „Tajemnice tradycyjnych kuchni – Region lubelski”, praca zbiorcza. W Polsce w okresie okupacji, kiedy głód był powszechny, potrawy przygotowywano niemal ze wszystkiego, przełamując żywieniowe opory. O tzw. erstazach, czyli namiastce czegoś, podróbce, substytucie, wspomina Maria Iwaszkiewicz w pozycji pt. „Z moim ojcem o jedzeniu”: „Erstazem niewątpliwym był pieczony na każdą rodzinną uroczystość wielki wynalazek okupacyjny – tort fasolowy (…)”. Tradycja wypieku tortu fasolowego w miejscowości Modryń Kolonia wywodzi się z przełomu XIX i XX wieku. Tort fasolowy swoją nazwę zawdzięcza miejscowości Modryń, w której tradycje uprawy fasoli sięgają XVI wieku, oraz oryginalnej recepturze, której sekretem jest zastosowanie fasoli jako podstawowego składnika, wykorzystywanego do jego wypieku. Pierwszy przepis na tort fasolowy – modryniak pochodzi z lat 60-tych, a pierwsza fotografia tortu fasolowego przygotowanego według oryginalnej receptury, z okazji wesela, pochodzi z grudnia 1974 roku. Sporządzenie tortu fasolowego rozpoczynano od namoczenia fasoli (gatunek „Piękny Jaś”). Fasolę zalewano na noc zimną wodą. Rano zlewano wodę i dodawano świeżej, gotując w niej fasolę do miękkości przez około 2 godziny, po czym odlewano wodę, aby fasolę osuszyć i obrać ze skórek. Następnie ucierano żółtka z cukrem, do których dodawano przetartą rzez sito fasolę, bułkę tartą i kilka kropli olejku migdałowego. Całość bardzo dokładnie mieszano, dodając na koniec ubite na sztywną pianę białka. Gotową masę pieczono około godziny w temperaturze 180ºC. W następnym etapie przygotowywano budyń wykorzystując około 480 ml mleka, dodając masło, pół szklanki cukru pudru oraz sok i otartą skórkę z połowy cytryny. Całość pieczono przez około godzinę, studzono i krojono na trzy równe części, które przekładano wcześniej sporządzoną masą. Tort fasolowy - modryniak, wypiekany według tradycyjnej, lubelskiej receptury zdobył I miejsce w kategorii wyroby cukiernicze podczas konkursu Nasze Kulinarne Dziedzictwo – Smaki Regionów w lipcu 2019 roku.", "url": "https://www.gov.pl/web/rolnictwo/tort-fasolowy---modryniak", "category": "lubelskie", "sub_category": "Wyroby piekarnicze i cukiernicze", "phrase": "Tort fasolowy - modryniak"}