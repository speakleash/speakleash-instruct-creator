{"meta_description": "", "title": "Tort – Wikipedia, wolna encyklopedia", "content": "Ojczyzną tortów najprawdopodobniej są Włochy. W Polsce pojawiły się po raz pierwszy na dworze królowej Bony. W Polsce upowszechnił się zwyczaj pieczenia tortu na specjalne okazje, jak urodziny, wesele. Bardzo podobne ciasta np. w języku angielskim nie są nazywane tortami (torte), a ciastami (birthday cake, wedding cake). Tajemnica tortu tkwi w różnorodności jego wykonania. Nie ma tu żadnej reguły, jest natomiast szerokie pole do popisu cukiernika. Ciasto może być biszkoptowe, biszkoptowo-tłuszczowe, kruche, w tym także smakowe (czekoladowe, kakaowe, makowe, keksowe). Blaty ciasta często nasącza się ponczami lub lekkimi syropami z dodatkiem alkoholi – winem, rumem, wódką, brandy lub aromatów – waniliowym, pomarańczowym itp. Masa również bywa różna. Począwszy od najprostszego dżemu czy konfitury poprzez bitą śmietanę, specjalne kremy i masy, np. maślane, owocowe, sernikowe, marcepanowe, grylażowe. Jako elementy dekoracyjne wykorzystuje się posypki, czekoladowe listki, cukrowe róże i figurki z cukru lub marcepanu, galaretki, kawowe ziarna, bakalie, krokant, owoce świeże lub kandyzowane, wiśnie maraschino, masy fantazyjnie przeciskane przez rękaw cukierniczy, żywe kwiaty itp. Tort najczęściej jest okrągły (okrągłą formę do pieczenia nazywa się tortownicą). Na okazje takie jak Dzień Matki, Walentynki często wybiera się kształt serca. Generalnie kształt i wygląd tortu zależy od fantazji cukiernika. Torty piętrowe, czyli pionowe konstrukcje złożone z kilku tortów, najczęściej pieczone są na duże przyjęcia, jak np. na wesela. Wielcy cukiernicy prześcigali się w pomysłach tworząc nowe kompozycje z okazji wielkich uroczystości: • „Tort Fedora” z masą migdałową został podany w Paryżu „U Maxima” po premierze melodramatu Fedora z Sarą Bernhardt w roli głównej. • „Tort Mickiewicza” – ciasto biszkoptowe z masą kawową i rumową – podany został po odsłonięciu pomnika Adama Mickiewicza w Krakowie. • „Dacquoise” (dakłas) – tort bezowy z daktylami, orzechami włoskimi i kremem na bazie sera mascarpone i bitej śmietany • „Tort Dobosa” – tort węgierski, przygotowywany z ciasta biszkoptowego, kremu czekoladowego i karmelu. Nazwa pochodzi od węgierskiego kucharza Józsefa Dobosa.", "url": "https://pl.wikipedia.org/wiki/Tort", "category": "lubelskie", "sub_category": "Wyroby piekarnicze i cukiernicze", "phrase": "Tort fasolowy - modryniak"}