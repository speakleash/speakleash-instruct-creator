{"meta_description": "Puławska rasa świń charakteryzuje się m.in. długowiecznością i odpornością na niesprzyjające warunki i choroby.&nbsp; Ponadto mięso tej rasy ma wysoką jakość.", "title": "Puławska rasa świń – najważniejsze informacje", "content": "Puławska rasa świń charakteryzuje się m.in. długowiecznością i odpornością na niesprzyjające warunki i choroby. Ponadto mięso tej rasy ma wysoką jakość. Rasa ta została objęta Programem Ochrony Zasobów Genetycznych. Świnie są dość proste w utrzymaniu, ponieważ są odporne na warunki i choroby, wyróżniają się również cechami macierzyńskimi. Ponadto świnie tej rasy posiadają cenne cechy ważne dla wysokiej jakości wyrobów mięsnych. Mięso świń rasy puławskiej posiada m.in. dużą zdolność utrzymania wody, co przekłada się na jego strukturę i soczystość uzyskanych produktów po przygotowaniu kulinarnym. Początki rasy puławskiej datuje się na początek XX wieku. W Stacji Zootechnicznej Państwowego Instytutu Naukowego Gospodarstwa Wiejskiego w Borowinie w 1926 r. podjęto prace nad udoskonalaniem świń gołębskich. Stado składało się z mieszańców prymitywnych świń miejscowych, głównie ras polskiej kłapouchej i polskiej ostrouchej z importowaną rasą berkshire. Pracom nad stworzeniem nowej rasy przewodniczył profesor Zdzisław Zabielski. Stopniowo rosła popularność świni gołębskiej a największe skupiska hodowlane znajdowały się pomiędzy Puławami a Dęblinem, jak również w rejonie Kocka, Michowa i Kamionek. Jednak największy rozwój rasy nastąpił w latach 1950–1960. W 1960 r. lochy stanowiły aż 9,8% polskiego stada loch zarodowych. Następnie Puławska rasa świń ulegała redukcji, której przyczyną było zwiększone zainteresowanie rasami bardziej mięsnymi. W 1997 roku populacja spadła do 86 loch i 10 knurów stadnych. Subsydia rządowe i wdrożony program ochronny wpłynęły na ustabilizowanie tej liczby. Pewne partie świń zakupiono do Hiszpanii. Były one przeznaczone do produkcji szynek długodojrzewających. Jako że rynek ten potrzebował mięsa znacznie bardziej otłuszczonego, to współpraca nie była kontynuowana. Od 2010 rozpoczęto jednak współpracę z siecią marketów Auchan. Mięso świń rasy puławskiej sprzedawano tam jako towar delikatesowy. Puławska rasa świń reprezentuje typ tłuszczowo-mięsny, o szybkim tempie wzrostu. Świnie te są zazwyczaj maści łaciatej lub czarno-białej. Mają nieregularnie rozmieszczone plamy. Ich głowa jest nieduża, w partii czołowej szeroka. Ich tułów jest średnio długi natomiast kończyny mocne, pionowe. Masa u knurów wynosi od 250 do 350 kg z kolei u macior od 200 do 280 kg. Maciory rodzą średnio 9–12 prosiąt w miocie. Charakteryzują je też dobre cechy macierzyńskie. Mięso ma wysokie walory smakowe i jakościowe, w szczególności przydatne do wytwarzania regionalnych produktów mięsnych. Warto zwrócić uwagę na zawartość tłuszczu śródmięśniowego u świń tej rasy, która korzystnie wpływa na kruchość, smakowitość i soczystość mięsa.", "url": "https://swiatrolnika.info/informacje/pulawska-rasa-swin-najwazniejsze-informacje.html", "category": "lubelskie", "sub_category": "Mięso świeże oraz produkty mięsne", "phrase": "Świnia rasy puławskiej"}