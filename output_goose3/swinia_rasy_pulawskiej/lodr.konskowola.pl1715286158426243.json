{"meta_description": "Lubelski Ośrodek Doradztwa Rolniczego w Końskowoli", "title": "LODR w Końskowoli - „Rasa puławska i jej potencjał perspektywą rozwoju dla małego przetwórstwa i handlu rolniczego”", "content": "W dniu 13.06.2023 roku Ministerstwie Rolnictwa i Rozwoju Wsi w Warszawie odbyła się konferencja pod tytułem „Rasa puławska i jej potencjał perspektywą rozwoju dla małego przetwórstwa i handlu rolniczego” zorganizowana przez Ośrodek Hodowli Zwierząt Zarodowych w Chodeczku, który zajmuje się hodowlą tej rodzimej rasy świń. Celem Konferencji było propagowanie chowu i hodowli rodzimych ras trzody chlewnej, które mają w Polsce długoletnią tradycję, ukazywanie możliwości potencjału ras lokalnych w aspekcie rozwoju małego przetwórstwa i handlu a ponadto integrowanie środowiska hodowców oraz ukazywanie roli rasy puławskiej w rolnictwie drobnotowarowym i ochronie różnorodności biologicznej. Wydarzenie to przyczynia się do promocji wyrobów tradycyjnych i lokalnych żywności prozdrowotnej – informują organizatorzy. Rasa puławska była poważnie zagrożona po wschodniej stronie kraju gdy szalał tam ASF. Na szczęście pogłowie udało się ochronić przed drastycznym spadkiem. Jest to najstarsza polska rasa świni która stanowi dziedzictwo kulturowe i duży potencjał produkcyjny. W ostatnich latach hodowla tej rasy znacząco wzrosła a przyczyniły się do tego między innymi dopłaty do ras zachowawczych jak również, że rasa puławska charakteryzuje się mięsem o znakomitych walorach kulinarnych oraz prozdrowotnych. Wyroby z mięsa rasy puławskiej są wyraziste, soczyste i chętnie kupowane przez tradycjonalistów, którzy tęsknią za dawną, staropolską kuchnią i wędlinami z domowej spiżarni. Obecnie w kraju utrzymywanych jest 94 stada tej rasy w których znajduje się około 2400 szt. loch. Średnia mięsność półtusz waha się między 55-56%, a liczba urodzonych prosiąt od lochy to 8-12 sztuk. Znakomitą informacją podczas konferencji, było to, że pogłowie stale rośnie i jest to powód do dumy. Podczas konferencji zaprezentowano, w jaki sposób Francuzi i Włosi doszli do sukcesu we wprowadzeniu na rynek krajowy i europejski wielu produktów chronionych z nazwy i pochodzenia, po prostu budując markę. Okazało się, że mamy wszystko czego potrzeba do tego, aby wypromować mięso oraz wędliny pochodzące od ras zachowawczych, jednak konieczna jest współpraca - hodowców, instytutów oraz rządu, aby wspierać te działania.", "url": "http://lodr.konskowola.pl/www_m/index.php/2671-rasa-pulawska-i-jej-potencjal-perspektywa-rozwoju-dla-malego-przetworstwa-i-handlu-rolniczego", "category": "lubelskie", "sub_category": "Mięso świeże oraz produkty mięsne", "phrase": "Świnia rasy puławskiej"}