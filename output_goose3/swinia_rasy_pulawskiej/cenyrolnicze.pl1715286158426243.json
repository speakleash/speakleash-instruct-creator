{"meta_description": "W ubiegłym tygodniu do Instytutu Genetyki i Biotechnologii Zwierząt Polskiej Akademii Nauk w Jastrzębcu (wcześniej Instytut Genetyki i Hodowli Zwierząt) po niemal 20 latach przerwy wróciły świnie.  Stało się to dzięki badaniom prowadzonym przez dr. Irene Camerlink.", "title": "Hodowla i produkcja trzody chlewnej, dobrostan świń, pasze i żywienie tuczników, zwalczanie chorób świń – portal CenyRolnicze.pl", "content": "W ubiegłym tygodniu do Instytutu Genetyki i Biotechnologii Zwierząt Polskiej Akademii Nauk w Jastrzębcu (wcześniej Instytut Genetyki i Hodowli Zwierząt) po niemal 20 latach przerwy wróciły świnie. Stało się to dzięki badaniom prowadzonym przez dr. Irene Camerlink. Mała uroczystość z okazji faktycznego startu projektu miała miejsce 22 sierpnia. Do badań zostały wybrane świnie rasy puławskiej ze stada hodowców: Państwa Beaty i Stanisława Skorza z woj. mazowieckiego, objętego oceną wartości użytkowej prowadzonej przez Polski Związek Hodowców i Producentów Trzody Chlewnej „POLSUS”. Świnie rasy puławskie są częścią dwóch polskich projektów badawczych (finansowanych przez Narodowe Centrum Nauki) oraz szwedzkiego projektu międzynarodowego. Polskie projekty skupiają się na tym, jak kontakt społeczny wpływa na długowieczność i reprodukcję oraz jaki ma wpływ na hormony, takie jak np. oksytocyna. W tym badaniu branych pod uwagę będzie kilka pokoleń świń. Rasa puławska została wybrana, ponieważ ma normalną wielkość miotu i są to świnie dobrze przystosowane do lokalnego klimatu i warunków. Jak mówi dr Irene Camerlink szczególnie do pracy nad reprodukcją potrzebne są małe i średnie mioty, a nie komercyjne duże, które są dalekie od naturalnej zdolności reprodukcyjnych loch. W ramach szwedzkiego projektu przeanalizowany zostanie wpływ środowiska na rozwój poznawczy i epigenetykę. Z kolei brytyjski partner zbada rozwój mózgu. Testy behawioralne i poznawcze będą przeprowadzane w Instytucie w Jastrzębcu. Świnie pozostaną co najmniej do 2026 r., a dalszy plan zakłada utrzymanie przynajmniej stałego stada loch dla projektów po 2026 r. Do tej pory świnie rasy puławskiej były głównie badane w zakresie jakości mięsa, ale zespół badawczy pod nadzorem dr Camerlink chętnie podejmie współpracę również w kolejnych latach, aby wyniki badań nad ich zachowaniem i zdolnościami poznawczymi były znane, także polskim hodowcom.", "url": "https://www.cenyrolnicze.pl/wiadomosci/produkcja-zwierzeca/trzoda-chlewna/28067-swinie-rasy-pulawskiej-obiektem-badan-naukowych", "category": "lubelskie", "sub_category": "Mięso świeże oraz produkty mięsne", "phrase": "Świnia rasy puławskiej"}