{"meta_description": "", "title": "Rasa puławska – okiem hodowcy - Trzoda chlewna", "content": "Obecny na obchodach 95-lecia hodowli świń puławskich, Łukasz Niedziela, hodowca z województwa lubelskiego, opowiedział nam o hodowli świń tej rasy w swoim gospodarstwie. Rodzina naszego rozmówcy zajmuje się hodowlą świń rasy puławskiej od przeszło sześćdziesięciu lat. – Zajmuję się hodowlą rasy puławskiej od wielu lat. Praktycznie zawsze w gospodarstwie była rasa puławska - rodzice też ją wcześniej mieli, a już od 1959 roku hodowlą rasy puławskiej zajmował się dziadek. Ja na własną rękę zajmuję się hodowlą tej właśnie rasy od 2007 roku – poinformował Niedziela. – W tej chwili mam około 40 loch w cyklu zamkniętym. Sprzedaję tuczniki do zakładów w Mościbrodach i Łukowie. Współpracujemy z Auchan Polska – dodał. W ocenie naszego rozmówcy rasa ta nie jest zbytnio wymagająca pod względem żywieniowym i pasze mniej białkowe wystarczają jej do przyzwoitych przyrostów. Również pod względem wymagań środowiskowych ocenił ją jako przystępniejszą, ponieważ wywodzi się z prymitywnych świń. Jak wskazał jest również satysfakcjonująca pod względem zdrowotności.", "url": "https://www.farmer.pl/produkcja-zwierzeca/trzoda-chlewna/rasa-pulawska-okiem-hodowcy,111528.html", "category": "lubelskie", "sub_category": "Mięso świeże oraz produkty mięsne", "phrase": "Świnia rasy puławskiej"}