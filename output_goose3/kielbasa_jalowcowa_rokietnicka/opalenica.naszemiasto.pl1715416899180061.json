{"meta_description": "W tegorocznym, unijnym atlasie produktów regionalnych nie zabrakło polskich smakołyków zarejestrowanych w pięciu różnych kategoriach. Oprócz miodów pitnych: czwórniaka, dwójniaka, półtoraka, trójniaka oraz bryndzy podhalańskiej, oscypka czy miodu wrzosowego z Borów Dolnośląskich znalazła się tam smaczna reprezentacja Wielkopolski. Są to:  rogale świętomarcińskie z Poznania, wielkopolski ser smażony z Nowego Tomyśla, Granowa i Chodzieży, andruty kaliskie i olej rydzowy z naszego Śmiłowa pod Szamotułami!", "title": "ŚMIŁOWO - Olej rydzowy w unijnym atlasie", "content": "– Kilka dni temu otrzymaliśmy ponad 1200-stronicowy atlas europejskich produktów regionalnych z oznaczeniem geograficznym. Wśród 850 nazw znajduje się również nasz olej rydzowy – cieszy się Krystyna i Jerzy Just ze Śmiłowa. Chroniona Nazwa Pochodzenia, Chronione Oznaczenie Geograficzne, Gwarantowana Tradycyjna Specjalność – to trzy rodzaje oznaczeń tradycyjnych produktów rolnych i środków spożywczych, stosowanych w krajach Unii Europejskiej od 1992. Celem tej polityki jest ochrona nazw produktów regionalnych i zapewnienie autentyczności produktów wytwarzanych tradycyjnie na ok-reślonym obszarze. Trzy z wielkopolskich smakołyków znajdujących się w atlasie – andruty, ser smażony i rogale świętomarcińskie – posiadają status chronionej nazwy geograficznej. Natomiast olej rydzowy posiada status – gwarantowana tradycyjna specjalność. Na obszarze Unii Europejskiej jest już blisko tysiąc produktów zarejestrowanych we wspólnotowym systemie ochrony nazw geograficznych i tradycyjnych produktów rolnych i środków spożywczych. Każdy z nich posiada jeden z dwóch certyfikatów: Chroniona Nazwa Pochodzenia i Chronione Oznaczenie Geograficzne podkreślający związek między jakością, a miejscem pochodzenia produktu lub Gwarantowana Tradycyjna Specjalność wyróżniająca tradycyjną metodę produkcji. Olej rydzowi to jednak nie jedyny olej, który powstaje u państwa Justów. W Śmiłowie tłoczony jest także olej lniany z lnu złocistego i brązowego; olej z pestek dyni, który ma właściwości lecznicze w schorzeniach prostaty u mężczyzn oraz w chorobach pasożytniczych jelit; olej z nasion wiesiołka stosowany jako suplement diety; olej z pestek czarnej porzeczki i z nasion truskawek, które przeznaczane są przede wszystkim na cele kosmetyczne. – Mieszkańcy okolic raczej nie pytają o certyfikaty – mówią producenci oleju rydzowego. – Znają nas i wiedzą, co robimy. Jednak kiedy kilka dni temu wystawialiśmy nasz produkty na targach w Berlinie, to obcokrajowcy już bardzo przywiązują do tego wagę. Nasz olej rydzowy sprzedaliśmy w mig. Olej lniany, przez to, że nie ma certyfikatu, sprzedawał się nieco gorzej. Wkrótce będziemy czynili jednak działania, by również i olej lniany wprowadzić na unijną listę. To jednak perspektywa kilku kolejnych lat pracy – zdradzają. Być może już wkrótce na unijną listę produktów chronionych trafi także Poznański Pumpernikiel Adama z Obornik, Pierogi z Wargowa, Ser Kozi Witoldziński, Kiełbasa Jałowcowa Rokietnicka, czy Kiełbasa Polska Wędzona z Obornik.", "url": "https://opalenica.naszemiasto.pl/smilowo-olej-rydzowy-w-unijnym-atlasie/ar/c8-303876", "category": "wielkopolskie", "sub_category": "Mięso świeże oraz produkty mięsne", "phrase": "Kiełbasa jałowcowa rokietnicka"}