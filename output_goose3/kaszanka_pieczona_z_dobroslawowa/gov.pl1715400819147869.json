{"meta_description": "Produkt wpisany na listę produktów tradycyjnych w dniu 2012-07-10\nW kategorii Produkty mięsne\nW województwie woj. lubelskim", "title": "Kaszanka pieczona z Dobrosławowa - - Portal Gov.pl", "content": "Kaszanka w osłonkach naturalnych. Oba końce związane sznurkiem. Na przekroju wyraźnie widoczna kasza gryczana i tłuszcz. Wielkość i kształt uzależniony od zastosowanego jelita prostego. Spłaszczony walec na przekroju owalny. Batony o długości 20 do 35 cm i wadze 0,5 do 1,2 kg. Zewnętrzna – jasnopopielata, na przekroju od jasnobrunatnej do ciemnobrunatnej. Smak umiarkowanie słony z wyraźnie wyczuwalnym pieprzem czarnym i ziołowym. Smak i zapach charakterystyczny dla wędlin podrobowych. Wieloletnia historia i ukształtowanie terenu w Dobrosławowie wpłynęło na powstanie gospodarstw rolnych małoobszarowych, w których od dawna podtrzymywana jest tradycja chowu trzody chlewnej. Dawniej na „świniobicie” mogli pozwolić sobie tylko bogatsi gospodarze, dlatego też z niszowego produktu jakim był tucznik, starano się pozyskać jak najwięcej surowca łącznie z krwią. Tradycyjne receptury i przepisy przekazywano najczęściej ustnie z pokolenia na pokolenie. Kaszanka zawsze cieszyła się ogromnym powodzeniem w lokalnej kuchni. Nie tylko jako gotowana, ale także jako pieczona i smażona. Produkowana jest zgodnie ze starymi metodami wytwarzania podtrzymywanymi przez mieszkańców Dobrosławowa i okolicznych miejscowości, z wykorzystaniem m.in. podrobów wieprzowych, krwi i kaszy gryczanej, charakterystycznej dla Lubelszczyzny. Ponadto nadziewana jest w naturalne jelita i nie zawiera konserwantów. „Kaszanka pieczona z Dobrosławowa najlepiej smakuje na zimno lub pokrojona w plastry i podana na gorąco z podsmażoną cebulą” (Wywiad etnograficzny przeprowadzony z mieszkańcami Dobrosławowa).", "url": "https://www.gov.pl/web/rolnictwo/kaszanka-pieczona-z-dobroslawowa", "category": "lubelskie", "sub_category": "Mięso świeże oraz produkty mięsne", "phrase": "Kaszanka pieczona z Dobrosławowa"}