{"meta_description": "Ma jedne z najlepszych na świecie owoce. Jabłoń Grafsztynek Prawdziwy nie jest wybredna, ale dobrze rośnie i plonuje jedynie w wilgotnym mikroklimacie.", "title": "Jabłoń Grafsztynek Prawdziwy – uprawa, odporność, zapylacze", "content": "Ma jedne z najlepszych na świecie owoce. Jabłoń Grafsztynek Prawdziwy nie jest wybredna, ale dobrze rośnie i plonuje jedynie w wilgotnym mikroklimacie. Jabłka Grafsztynek Prawdziwy zbiera się pod koniec września i od razu można je jeść. Nadają się także do przechowania do Nowego Roku. Smak j jędrność zachowują podczas przechowywania lepiej, jeśli każde jabłko zawinie się w papier lub bibułkę. Przeznaczenie: do jedzenia na surowo, na przetwory, soki, nalewki, wódki i cydr, do ciast i suszenia Jabłoń Grafsztynek Prawdziwy ma owoce uniwersalne – nadają się do wszystkiego. Jej jabłka są uważane za jedne z najlepszych na świecie. W Polsce zostały wpisane na Listę Produktów Tradycyjnych. W Danii i USA to jabłka narodowe. W Norwegii ogrodnik Johann Petersen Aga (1767-1838), który posadził w tym kraju pierwszą jabłoń Grafsztynek Prawdziwy, otrzymał pomnik. Jabłka Grasztynek Prawdziwy od wieków są uważane za jedne z najlepszych do domowej produkcji napojów alkoholowych: nalewek, cydru, jabłecznika, wódek. Jabłoń Grafsztynek Prawdziwy nie ma specjalnych wymagań co do żyzności gleby. Ma jednak specyficzne wymagania co do jej wilgotności i mikroklimatu, podobnie jak grusza Grumkowska. Trzeba pamiętać, że to odmiana wyhodowana nad Morzem Bałtyckim! Jabłoń Grafsztynek Prawdziwy lubi stanowiska osłonięte od zimowego wiatru, czyli od zachodu i północy. Dobrze rośnie blisko mórz i rzek. Gdy jabłonie Grafsztynek Prawdziwy nie mają odpowiedniego klimatu, rosną i owocują słabo. Jeśli zaś mikroklimat im odpowiada, pięknie plonują i rosną zdrowo bez chemicznych oprysków. W Polsce jabłoń Grafsztynek Prawdziwy rośnie dobrze np. na Pomorzu. Zdarza się, że jabłonie Grafsztynek Prawdziwy dobrze rosną w rejonach podgórskich, np. w okolicach strumieni i stawów. Od wieków są uprawiane m.in. w Austrii, Czechach Szwajcarii. Dobrze rosną w górzystej niemieckiej Bawarii. Jabłoń Grafsztynek Prawdziwy ogólnie jest odporna, ale jeśli odpowiada jej mikroklimat (zbliżony do morskiego). Dobrze rośnie np. w tak zimnych krajach jak Norwegia i Szwecja, ale tylko na morskich wybrzeżach (w głębi tych krajów przemarza). Podobnie jest w Polsce. Gdy klimat jej nie pasuje, rodzi przemiennie, bywa chorowita. Mogą też przemarzać jej kwiaty. Jeśli zaś stanowisko jej odpowiada, nie przemarza i nie choruje. Z powodu specyficznych wymagań jabłoń Grafsztynek Prawdziwy nie jest i nigdy nie była popularna. Częściej uprawiane są mniej wymagające Grawsztynek Inflancki oraz Grafsztynek Czerwony. Ich owoce nie są jednak aż tak smaczne i pachnące jak Grafsztynek Prawdziwy. • Jabłoń Grafsztynek Prawdziwy najprawdopodobniej została wyhodowana w Danii w Szlezwiku-Holsztyn (dziś to Niemcy). Ponoć pierwsze drzewo tej odmiany wyrosło w XVII wieku w ogrodzie zamkowym hrabiów Ahlefeld. Prawdopodobnie rodowód jabłoni Grafsztynek Prawdziwy jest jednak znacznie starszy. • Jabłoń Grafsztynek Prawdziwy jest uprawiana na całym świecie, m.in. Australii, Austrii, Belgii, Czechach, Kanadzie, Norwegii, Polsce, Rosji, Szwajcarii, Szwecji, USA. Nadal można kupić młode drzewka. Nigdzie jednak, ze względu na specyficzne, wymagania, nie jest to popularna odmiana. • Jabłka Grafsztynek Prawdziwy Amerykanie polubili już w XIX wieku. Prawdopodobnie do USA tą odmianę przywieźli Rosjanie handlujący futrami. O innych starych odmianach jabłoni CZYTAJ TUTAJ Rysunek jabłoni Grafsztynek Prawdziwy z XIX wieku został opublikowany za zgodą biblioteki Wageningen UR w Holandii", "url": "https://niepodlewam.pl/jablon-grafsztynek-prawdziwy-uprawa-odpornosc-zapylacze/", "category": "opolskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka odmiany Grafsztynek prawdziwy, zwany też Grafsztynkiem z Grafsztynu (nazwy niemieckie Gravensteiner, Haferapfel)"}