{"meta_description": "Borowiki ceglastopore rosną w polskich lasach. Sprawdź, czy te grzyby są jadalne, czy trujące i jak je przygotować. Dowiedz się, jak rozpoznać borowiki ceglastopore i czym się różnią od borowika szatańskiego i ponurego. Kiedy i gdzie rosną borowiki ceglastopore?", "title": "Wysyp borowików ceglastoporych! Gdzie rosną te grzyby? Sprawdź, jak wyglądają i czy są jadalne. Zobacz, na co koniecznie zwrócić uwagę!", "content": "Borowik ceglastopory to jeden z ładniejszych grzybów, jakie mogą trafić do koszyka grzybiarza. Jednak nie przez wszystkich jest zbierany i często zastanawiamy się, czy jest jadalny. Sprawdź, jak wyglądają borowiki ceglastopore, gdzie rosną i z czym można je pomylić. Borowik ceglastopory to grzyb, który rośnie w Polskich lasach. Nieco częściej występuje na terenach podgórskich, ale można go spotkać w całym kraju. Te grzyby mają charakterystyczne kolory, ale trzeba zwrócić uwagę na kilka rzeczy, które odróżniają je od niejadalnych i trujących gatunków. Jego aktualna oficjalna nazwa to krasnoborowik ceglastopory (Neoboletus erythropus). Ma też kilka potocznych i regionalnych nazw, takich jak: czerwononóżka, pociec, siniak, gniewus. Uwaga: pamiętajmy, że nazwy zwyczajowe mogą być mylące i dotyczyć różnych gatunków grzybów, w zależności od regionu Polski, a nawet rodzinnych tradycji. Zobacz, jak wygląda borowik ceglastopory i podobne do niego gatunki To jeden z bardziej kolorowych i ładnych grzybów. Ma ciemnobrązowy kapelusz, który u młodych okazów jest zamszowy, u starszych może być gładki. Pod nim znajduje się wyraźnie czerwona, ceglasta, gąbka. Czerwonawe zabarwienie ma także trzon, który jest pokryty nieregularnym wzorem, złożonym z drobnych strzępek. Miąższ grzyba jest żółty, a po przekrojeniu lub naciśnięciu wyraźnieje sinieje. Borowik ceglastopory to jadalny i smaczny grzyb o jędrnym miąższu. Jednak należy go jeść wyłącznie po obróbce termicznej. Trzeba go gotować lub smażyć czy dusić przez co najmniej 20-30 minut, inaczej może powodować dolegliwości pokarmowe. Nadaje się również do suszenia (i spożycia po ugotowaniu). Te grzyby mają charakterystyczne kolory, jest jednak kilka grzybów, z którymi można je pomylić. Trzeba zwrócić uwagę na kolor kapelusza (brązowy) oraz czerwone pory (gąbkę) – jednak te są tak wybarwione tylko u dorosłych okazów, u młodych są żółte. Dlatego nie zbierajmy bardzo młodych grzybów. Trzeba też zwrócić uwagę na wzór na trzonie. U borowików ceglastoporych widoczne są na nim drobne strzępki lub kosmki, zabarwione na czerwono. Jednak nie układają się one we wzór siateczki, widoczny u podobnych gatunków. Uwaga: nigdy nie jedzmy grzybów, których nie jesteśmy pewni. Identyfikację można potwierdzić u grzyboznawcy (np. w sanepidzie), pomocne są też dobre grupy grzybiarskie w social mediach. Największe obawy budzi możliwość pomylenia borowika ceglastoporego z borowikiem szatańskim, który jest trujący. Rzeczywiście są podobnie ubarwione. Jednak borowik szatański ma jasny, szary, gładki kapelusz, a na trzonie jest widoczna czerwona siateczka. To grzyb rzadki (i chroniony). Wyróżnia go też nieprzyjemny zapach oraz to, że występuje na glebach wapiennych. Borowiki ceglastopore można pomylić też z innymi grzybami. Niektóre, wymieniane przez atlasy grzybów, jak borowik purpurowy, lubczykowy, czy rudopurpurowy to gatunki trujące, ale są bardzo rzadko spotykane. Wszystkie mają na trzonach wzór siateczki. Znacznie więcej problemów mogą przysparzać dwa inne gatunki, które rosną pospolicie, czyli borowik ponury oraz gorzkoborowik żółtopory. Warto wiedzieć, że borowiki ceglastopore mają także odmianę o nazwie krasnoborowik żonkilowy (czasem opisywana jako osobny gatunek), o żółtym zabarwieniu kapelusza, trzonu i gąbki. To grzyb jadalny, lecz bardzo rzadki. Uwaga: powyższe opisy mają charakter orientacyjny i nie mogą służyć do identyfikacji gatunków.", "url": "https://gloswielkopolski.pl/wysyp-borowikow-ceglastoporych-gdzie-rosna-te-grzyby-sprawdz-jak-wygladaja-i-czy-sa-jadalne-zobacz-na-co-koniecznie-zwrocic/ar/c9-17869097", "category": "wielkopolskie", "sub_category": "Inne produkty", "phrase": "Borowik wielkopolski"}