{"meta_description": "Pani Martyna nie wierzyła własnym oczom, gdy jej narzeczony pokazał jej znalezionego w lesie grzyba. Potężny prawdziwek zrobił na parze piorunujące wrażenie. Ten niezwykły okaz waży prawie 3 kilogramy!", "title": "Borowik - gigant. Olbrzymi grzyb znaleziony w Wielkopolsce", "content": "Pani Martyna nie wierzyła własnym oczom, gdy jej narzeczony pokazał jej znalezionego w lesie grzyba. Potężny prawdziwek zrobił na parze piorunujące wrażenie. Ten niezwykły okaz waży prawie 3 kilogramy! Do odkrycia gigantycznego grzyba doszło na północy woj. wielkopolskiego. W lesie nieopodal wsi Święta w okolicy Złotowa narzeczony pani Martyny natknął się na prawdziwego olbrzyma. Znaleziony okaz borowika szlachetnego miał kapelusz o średnicy 45 centymetrów i ważył aż 2,7 kilograma. Trudno uwierzyć w takie wymiary, dlatego para postanowiła pochwalić się zdjęciami w lokalnych mediach. Portal asta24.pl opublikował fotografie szczęśliwych grzybiarzy. Borowik szlachetny, zwany potocznie prawdziwkiem, jest ceniony za swoje walory smakowe, będąc najbardziej pożądanym grzybem w polskiej kuchni. Nadaje się do bezpośredniego spożycia, marynowania, suszenia i do wszelkich innych rodzajów przerobu. Jest szeroko wykorzystywany w przemyśle spożywczym. W Polsce borowik szlachetny znajduje zastosowanie jako składnik bigosu, kapusty z grzybami, uszek do barszczu, pierogów z grzybami oraz wielu innych tradycyjnych potraw. Owocniki tego grzyba pojawiają się najczęściej (i najliczniej) w okresie od maja do listopada, choć zdarzają się też pojedyncze okazy nawet w grudniu.", "url": "https://wiadomosci.wp.pl/borowik-gigant-olbrzymi-grzyb-znaleziony-w-wielkopolsce-6431121773704833a", "category": "wielkopolskie", "sub_category": "Inne produkty", "phrase": "Borowik wielkopolski"}