{"meta_description": "Przepis podstawowy na pierogi z serem i owocami. Zobacz jak krok po kroku wraz z filmem i zdjęciami zrobić własne pierogi z serem. Najlepsze przepis na pierogi na słodko z owocami.", "title": "Pierogi z serem", "content": "Ciasto, lepienie, farsz, gotowanie oraz pyszne dodatki. Zobacz jak zrobić idealne pierogi z serem . Takie pierogi na słodko możesz podać z ulubionymi owocami, z waniliowym sosem lub śmietaną. Szklanka ma u mnie pojemność 250 ml. Do zrobienia pierogów potrzebujesz również: czysty blat lub stolnica do wałkowania ciasta; wałek; okrągła wykrawaczka do pierogów o średnicy około 6,5-9 cm; bawełniana ściereczka; szeroki garnek; cedzak do łowienia pierogów. Kalorie policzone zostały na podstawie użytych przeze mnie składników (na podstawie farszu z twarogu z kostki). Jest to więc orientacyjna liczba kalorii, ponieważ Twoje składniki mogą mieć inną ilość kalorii niż te, których użyłam ja. Z podanej ilości składników wyszło mi około 60 pierogów z serem. Zanim zaczniesz szykować pierogi z serem, polecam najpierw przeczytać cały przepis, by przygotować się odpowiednio wcześniej do kolejnych etapów wykonania. UWAGA: W składnikach znajdziesz farsz z twarogu z wiaderka oraz farsz z twarogu z kostki. Wybierz jeden i szykuj swoje pierogi z serem według opisu poniżej. Zobacz też film na moim kanale YouTube  Serowy farsz z twarogu z wiaderka:  Dobrej jakości twaróg mielony z wiaderka (u mnie Piątnica) wymieszaj w misce z wanilią oraz cukrem pudrem, a następnie odstaw. Jeśli farsz serowy wyszedł Ci luźny (użyty został rzadki twaróg), to do miski z masą możesz dodać wsypać do 50 gramów błyskawicznej kaszy manny.  Serowy farsz z twarogu półtłustego niemielonego:Dobrej jakości twaróg półtłusty niemielony umieść w misce. Dodaj 100 gramów śmietany kwaśnej (12-18 %) oraz 40 gramów cukru drobnego (zwykły też może być) i saszetkę cukru wanilinowego (można użyć domowego cukru waniliowego lub też dodać płaską łyżeczkę pasty waniliowej). Całość ugnieć widelcem i wymieszaj.Porady: Jeśli farsz wyszedł bardzo zwarty (użyty był np. twaróg typu krajanka), to możesz do niego dodać 1-2 surowe żółtka jajka lub też więcej śmietany, a nawet kilka łyżek ugotowanego wcześniej budyniu o smaku waniliowym lub śmietankowym. Jeśli farsz wyszedł dość luźny, to do miski z masą możesz dodać wsypać do 50 gramów błyskawicznej kaszy manny. Aby zagęścić farsz można też wsypać 1-3 łyżek proszku budyniowego o smaku waniliowym lub śmietankowym.Zarówno do farszu serowego z twarogu mielonego, jak i z twarogu niemielonego można też dołożyć do 200 gramów ugotowanej wcześniej, bardzo gęstej i przestudzonej kaszy manny lub kaszy jaglanej (gotowane na wodzie lub na mleku). Jest to sposób na to, by farszu wyszło więcej, a przy okazji będzie miał ciekawszy smak i wyjdzie znacznie taniej, niż szykowany głownie z twarogu. Zapewne trzeba będzie wówczas nieco dosłodzić farsz. Ciasto na pierogi z serem  Do dużej miski przesiej mąkę z solą. Zagotuj wodę i odmierz dokładnie 300 ml. Poczekaj, aż woda ostygnie na tyle, by można było na chwilę zanurzyć w niej palce, bądź wymieszaj wrzątek z odrobiną zimnej wody. Pamiętaj, by nie było więcej niż 300 ml gorącej wody! Do mąki wlej bardzo gorącą wodę. Na początku możesz zamieszać całość łyżką, a następnie użyj już dłoni. Zagniataj ciasto na elastyczną, zwartą masę (forma plasteliny). Ciasto powinno lekko parzyć w dłonie. Kulę zawiń w bawełnianą ściereczkę, by ciasto nie wyschło. Do wałkowania ciasta użyj drewnianej stolnicy. Kulę podziel na dwie części. Jedną zawiń w ściereczkę. Drugą rozwałkuj na na cienki placek - ciasto nie grubsze niż 1 mm. Przy pomocy szklanki lub okrągłej wykrawaczki do ciastek wycinaj koła (u mnie średnica 9 cm). Na środek każdego placka nakładaj po małej łyżeczce sera. Farsz nie powinien dotykać brzegów ciasta, ponieważ utrudni to sklejanie pieroga. Palec namocz w wodzie i delikatnie przesuń po brzegu ciasta, do połowy. Drugą połowę przyłóż do części zwilżonej (lub odwrotnie) i zamknij pieróg. Używając trzech palców drugiej dłoni wykonaj kilka falbanek. Po wykrojeniu placków, resztę ciasta zagnieć ponownie w zwartą kulę i rozwałkuj, tak jak poprzednio. Po 2 czy 3 serii ciasto połącz z drugą częścią, która na samym początku została zawinięta w ściereczkę. Wykrawaj i formuj pierogi, aż do zużycia całego ciasta. Bardzo ważne, by gotowe (surowe) pierogi ułożyć na suchym blacie (możesz podsypać blat mąką) i przykryć ściereczką, by pierogi nie wysychały. Leżakujące pierogi nie powinny się dotykać. - Bardzo gorąca woda w cieście powoduje, że staje się ono elastyczne i nie rwie się.- Drewniana stolnica jest lepsza niż np. kamienny blat, ponieważ można używać noża bez obawy o rysy na stole. Ciasto prawie nie wymaga podsypywania mąką.- Do wykrawania pierogów używaj okrągłych foremek do wykrawania ciastek. Mają one cieńsze i ostrzejsze brzegi. Gotowanie pierogów z serem  W dużym garnku zagotuj wodę z dodatkiem łyżeczki soli oraz dwiema łyżkami oleju roślinnego. Przykryte ściereczką pierogi wkładaj ostrożnie do garnka po tyle sztuk w jednej serii, by mogły swobodnie wypłynąć na powierzchnię. Zmniejsz moc palnika, by woda tylko lekko bulgoniła. Od momentu wypłynięcia pierogów na powierzchnię, odczekaj jeszcze 3-4 minuty i wyławiaj je przy pomocy płaskiego sitka/cedzaka. Ugotowanie pierogi układaj na natłuszczonym talerzu.- Pamiętaj, by pierogi dobrze odcedzić z nadmiaru wody.- Na chwilę po zanurzeniu surowych jeszcze pierogów w garnku, lekko zamieszaj je cedzakiem, by upewnić się, że żaden pieróg nie przywarł do dana i nie skleił się z innym.- Po kilku minutach pierogi ułożone na talerzu i lekko poprzesuwaj, by uniknąć sklejenia. Pierogi z serem najlepiej smakują od razu po ugotowaniu. Podawaj je same lub z jogurtem naturalnym i owocami. Bardzo dobry jest również gorący sos wykonany ze śmietanki kremówki 30 % z dodatkiem cukru waniliowego i odrobiny masła.", "url": "https://aniagotuje.pl/przepis/pierogi-z-serem-krok-po-kroku", "category": "lubelskie", "sub_category": "Gotowe dania i potrawy", "phrase": "Parowańce z serem"}