{"meta_description": "W dniu 09 maja 2023 roku na Listę Produktów Tradycyjnych została wpisana w kategorii: napoje (alkoholowe i bezalkoholowe): „malinówka nadwisłocka”.", "title": "Malinówka nadwisłocka - - Portal Gov.pl", "content": "Malinówka nadwisłocka to rodzaj nalewki a dokładniej wyciągu alkoholowego z owoców maliny, sporządzonego w procesie maceracji, czyli procesu zalania malin alkoholem w celu wydobycia i utrwalenia smaku oraz aromatu znajdującego się w owocach. Maceracja w cukrze trwa kilka tygodni. Po zmacerowaniu odcedza się alkohol, a owoce zasypuje cukrem i odstawia w ciemne miejsce, aby owoce puściły sok. Otrzymany sok miesza się z alkoholem pozostałym po maceracji owoców i powstaje malinówka nadwisłocka. Gotowa nalewka jest klarowna, jako że wszelkie zanieczyszczenia oddziela się przy odcedzaniu owoców a w smaku dominuje bogaty aromat malin. Jeszcze w latach 50 w Łukowej malinówkę pito w celach leczniczych, miała zapobiegać przeziębieniom i bólom żołądkowym. Z czasem stała się alkoholem podawanym podczas świąt i ważnych uroczystości rodzinnych. Do dziś sięgają po nią kobiety, które traktują ją jako alternatywę w stosunku do mocniejszych alkoholi. Receptura przygotowywania malinówki przekazywana była i jest z pokolenia na pokolenie.", "url": "https://www.gov.pl/web/rolnictwo/malinowka-nadwislocka", "category": "podkarpackie", "sub_category": "Napoje (alkoholowe i bezalkoholowe)", "phrase": "Malinówka nadwisłocka"}