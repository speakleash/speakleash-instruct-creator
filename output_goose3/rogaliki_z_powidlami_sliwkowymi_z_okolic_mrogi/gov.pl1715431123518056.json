{"meta_description": "Produkt wpisany na listę produktów tradycyjnych w dniu 2017-07-10 w kategorii Wyroby piekarnicze i cukiernicze w woj. łódzkim.", "title": "Rogaliki z powidłami śliwkowymi z okolic Mrogi - - Portal Gov.pl", "content": "Do produkcji rogalików z powidłami śliwkowymi z okolic Mrogi używa się surowców pochodzących z wiosek położonych nad rzeką Mrogą lub leżących w niedalekim sąsiedztwie. Początkowo rogaliki były kupowane na miejskich jarmarkach tylko na specjalne okazje, z uwagi na trudną sytuację społeczno-ekonomiczną jaka panowała na „wsi łowickiej”. Dopiero w drugiej połowie XX w. sytuacja na wsiach się polepszyła, a razem z nią asortyment produktów żywnościowych. Zaczęto organizować kursy i szkolenia dla gospodyń wiejskich, na których miały możliwość poszerzania wiedzy kulinarnej. Wtedy to w okolicach Mrogi zaczęto wypiekać rogaliki z powidłami, które zyskały dużą popularność. Gospodynie wyrabiały je z ciasta drożdżowego, które po wyrośnięciu było przerabiane i rozwałkowywane na okrągłe placki, z których wycinały trójkąty. Nadzienie rogalików stanowiły powidła śliwkowe ze śliwek węgierek. Do produkcji powideł używano śliwek bardzo dojrzałych, bo tylko takie miały dużo cukrów i powideł nie trzeba było dodatkowo dosładzać. Obsypane po wierzchu cukrem pudrem stały się niedzielnym przysmakiem w każdej rodzinie. Rogaliki z powidłami śliwkowymi wytwarzane według starej, sprawdzonej receptury są gwarantem dziedzictwa i bogactwa tradycji i kultury regionu leżącego nad rzeką Mrogą.", "url": "https://www.gov.pl/web/rolnictwo/rogaliki-z-powidlami-sliwkowymi-z-okolic-mrogi", "category": "łódzkie", "sub_category": "Wyroby piekarnicze i cukiernicze", "phrase": "Rogaliki z powidłami śliwkowymi z okolic Mrogi"}