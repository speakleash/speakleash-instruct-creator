{"meta_description": "Produkt wpisany na listę produktów tradycyjnych w dniu 2015-05-20\nW kategorii Produkty mięsne\nW województwie woj. lubelskim", "title": "Kiełbasa królewska wędzona z Wisznic - - Portal Gov.pl", "content": "Długa kiełbasa nierozcięta w miejscu odkręcania o średnicy od 20 mm do 25 mm. Wianek o długości od 20 cm do 25 cm zwinięty z około 100-120 cm kiełbasy. Na zewnątrz brązowa z odcieniem wiśniowym, na przekroju różowa do ciemnoróżowej. Gmina Wisznice położona jest w pasie granicznym wschodniej Polski, na terenie Polesia Zachodniego, w bliskiej odległości od przejścia granicznego z Białorusią. Wisznice są gminą wiejską o charakterze w głównej mierze rolniczym, której obszar jej nieuprzemysłowiony. W gminie przygotowywane są różne wyroby wędliniarskie, a wśród nich kiełbasa królewska wędzona. Dawniej przygotowywana i spożywana była tylko podczas szczególnych uroczystości, a jej wyborny smak kojarzył się mieszkańcom z królewskimi ucztami, skąd wzięło się jej określenie. Kiełbasa królewska wędzona przygotowywana jest z mięsa wieprzowego tj. szynki i biodrówki z dodatkiem mięsa wołowego z udźca i łopatki. Na początku wszystkie kawałki mięsa potrzebne do przygotowania kiełbasy zostają peklowane aż do momentu uzyskania odpowiedniej barwy. Następnie są rozdrabniane i mieszane wraz z przyprawami takimi jak sól, pieprz czarny, czosnek. Tak przygotowanym farszem napełniane są jelita tworząc wianki. Wędzenie odbywa się w specjalnej wędzarni, w której kiełbasy wędzone są gorącym dymem przez około 130 minut. Po tym czasie kiełbasę parzy się w temperaturze do 80˚C przez około 60 minut aż do osiągnięcia wewnątrz kiełbasy temperatury 72˚C. Ostatnim już etapem jest studzenie jej w temperaturze nie wyższej niż 18˚C przez około 12 godzin. Kiełbasa królewska wędzona z Wisznic przygotowywana jest według starych receptur zapisanych w książkach kucharskich oraz w domowych kulinarnych archiwach mieszkańców Wisznic. „(…) kiełbasa królewska kojarzy mi się z moim domem rodzinnym, dzieciństwem i tradycją, tradycyjną metodą wyrabiania i wędzenia wędlin. Wędliny mającej aromat, smak, wygląd, zachowującej długo świeżość i smak” (Wywiad przeprowadzony z mieszkańcami Wisznic).", "url": "https://www.gov.pl/web/rolnictwo/kielbasa-krolewska-wedzona-z-wisznic", "category": "lubelskie", "sub_category": "Mięso świeże oraz produkty mięsne", "phrase": "Szynka wędzona z Wisznic"}