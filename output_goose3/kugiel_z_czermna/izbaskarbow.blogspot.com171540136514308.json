{"meta_description": "", "title": "Kugiel z Czermna", "content": "Obszar dzisiejszego Województwo Świ tokrzyskiego w dawnych czasach był położony ,,troszkę\" na uboczu. Stąd też na tych terenach wykształciła się specyficzna kuchnia niezbyt korzystająca z tradycji kulinarnej ościennych regionów. Natomiast sporo w niej naleciałości kuchni dużej diaspory żydowskiej która mieszkała na tych terenach przez kilka stuleci aż do wybuchu II Wojny Światowej. Kugiel traktowany obecnie jako kulinarna wizytówka Czermna i okolic, był na tym terenie znany i przyrządzany od dawna. Pierwotnie był on potrawą żydowską, formowaną w kształcie kuli. Wykonywany z dodatkiem wielu jaj oraz gęsiego i baraniego mięsa stanowił drogie i wytworne danie. Dla Żydów kugiel był potrawą koszerną. Wśród znacznie mniej zamożnych niż Żydzi, Polaków, kugiel upowszechnił się w wersji uboższej, jako ziemniaczana babka wylana do glinianego bądź żeliwnego gęsiorka lub brytfanny, często bez mięsnego dodatku. W miarę możliwości, a najczęściej na największe święta, dodawano do niego różne gatunki mięsa dostępne w gospodarstwie. Z przygotowaniem świątecznego kugla wiązały się przez długie lata ciekawe zwyczaje. W wielu gospodarstwach w wigilię wielkich świąt gospodynie tradycyjnie przygotowywały kugiel po czym zanosiły go do.. miejscowej piekarni. Tam wszystkie kugle pieczono w piecu chlebowym razem aż do rana. A następnego świątecznego poranka, po wyjściu z pierwszego nabożeństwa ( z rezurekcji, jeśli była to Wielkanoc lub z rorat, gdy było to Boże Narodzenie ) wszyscy kierowali się do piekarni po swój kugiel. Jeszcze ciepłą babkę zabierano do domów i zjadano jako świąteczne śniadanie. Jako ciekawostkę można podać, że mieszkańcy Przedborza i Czermna do dziś kultywują tę tradycję korzystając z uprzejmości miejscowej piekarni. Kugiel ostatnimi laty przeżywa swój renesans jako bardzo popularna nie tylko na terenie Świętokrzyskiego potrawa regionalna ( na innych terenach nazywana ,,babką ziemniaczaną\" bądź ,,plackiem ziemniaczanym\" ). Podaje się ją jako atrakcję podczas dożynek, wesel i lokalnych imprez oraz spotkań towarzyskich. Przygotowanie: Ziemniaki należy obrać i zetrzeć na tarce. Cebulę kroimy w kostkę i smażymy na smalcu. Dodajemy ją do startych ziemniaków wraz z jajkami, mąką i przyprawami. Żeberka wieprzowe pokroić na niewielkie kawałki. Opcjonalnie można zamiast żeberek użyć mięsa z kaczki badź gęsiny. Pozostałą częścią smalcu smarujemy brytfannę i posypujemy bułką tartą. Wlewamy nań naprzemiennie warstwami masę ziemniaczaną i przetykamy żeberkami. Powierzchnię kugla wyrównujemy łopatką i polewamy resztką stopionego smalcu. Pieczemy w piecu bądź piekarniku rozgrzanym do ok. 170 stopni przez około 3 godziny. Nasz kugiel jest upieczony gdy wbity pod niego patyczek wychodzi suchy. Kugiel z Czermna został w roku 2007 wpisany na Listę Produktów tradycyjnych. TP", "url": "http://izbaskarbow.blogspot.com/2016/01/kugiel-z-czermna.html", "category": "świętokrzyskie", "sub_category": "Gotowe dania i potrawy", "phrase": "Kugiel z Czermna"}