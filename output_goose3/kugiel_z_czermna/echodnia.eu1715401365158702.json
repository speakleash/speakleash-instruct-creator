{"meta_description": "- Szkoda, że w naszych domach nie ma już prawie pieców chlebowych, w których dawniej na każdą niedzielę gospodynie piekły kugiel – mówił na piątkowym spotkaniu w Urzędzie Gminy w Fałkowie wójt Henryk Konieczny.", "title": "W Urzędzie Gminy w Fałkowie promowano lokalną potrawę – kugiel z Czermna", "content": "- Szkoda, że w naszych domach nie ma już prawie pieców chlebowych, w których dawniej na każdą niedzielę gospodynie piekły kugiel – mówił na piątkowym spotkaniu w Urzędzie Gminy w Fałkowie wójt Henryk Konieczny. – Staramy się robić wszystko, by promować potrawę, która od wieków gościła w naszych domach. Dzisiejsze spotkanie jest zorganizowane właśnie w takim celu, by zaprezentować i przypomnieć kugiel z Czermna. I Dzień Kugla z Czermna to spotkanie, które wójt Fałkowa Henryk Konieczny, sam świetny kucharz, w którego domu w każdy weekend gości tradycyjna potrawa, zorganizował w sali konferencyjnej Urzędu Gminy dla mieszkańców gminy i mediów. Żona pana wójta upiekła kugiel według rodzinnego przepisu, mieszkanka Czermna Kolonii Bożena Wrzeszcz według swojego. Obydwa kugle były przepyszne, jednak różniły się przyprawami, proporcjami. - Nasz kugiel z Czermna od jedenastu lat znajduje się na Liście Produktów Tradycyjnych Województwa Świętokrzyskiego – dodaje wójt. – To potrawa typowo żydowska, jaką możemy spotkać także między innymi w Przedborzu, Lelowie, okolicach Włoszczowy. Obecnie jest ona nieco zmodyfikowana. Żydzi używali przede wszystkim mięsa drobiowego i baraniego, my ograniczamy się zazwyczaj do wieprzowiny. Na spotkaniu o kuglu opowiadała Bożena Wrzeszcz, której przepis stanowi podstawę produktu na wojewódzkiej liście. – To przepis, który pochodzi od mojej prababci – wyjaśnia pani Bożena. – Tak jak babcia i mama trę na tarce przynajmniej dwa rodzaje ziemniaków, dodaję cebulę, mleko lub śmietanę, żeberka, golonkę, solę, pieprzę i wkładam do wysmarowanej smalcem gęsiarki. W gorącym piecu chlebowym masa powinna piec się nawet całą noc. W piekarniku przynajmniej cztery godziny. Na święcie kugla pojawił się także znany mistrz kucharski Aurelio Wilk, którego zadaniem było nie tylko skosztowanie i ocenienie lokalnej tradycyjnej potrawy, ale i propagowanie zdrowej, naturalnej kuchni, w której wykorzystywane są lokalne produkty. – Bardzo mi smakuje kugiel – przyznał. – Jednak jako kucharz starałbym się zmodyfikować jego przygotowanie tak, by proces pieczenia trwał znacznie krócej. Trudno mi bowiem byłoby zająć piec w restauracyjnej kuchni na wiele godzin tylko na jedną potrawę. Mistrz kucharstwa zwrócił też uwagę na to, by sprawdzać zawartość szkodliwych substancji, jak azot, w kupowanych produktach. Są już bowiem do tego specjalne urządzenia.", "url": "https://echodnia.eu/swietokrzyskie/w-urzedzie-gminy-w-falkowie-promowano-lokalna-potrawe-kugiel-z-czermna/ar/12317600", "category": "świętokrzyskie", "sub_category": "Gotowe dania i potrawy", "phrase": "Kugiel z Czermna"}