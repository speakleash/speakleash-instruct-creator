{"meta_description": "kugiel, żeberka, ziemniaki", "title": "Kugiel na żeberkach", "content": "Kugiel pochodzi z okolic Ostrołęki, pierwotnie było to danie żydowskie. Z biegiem czasu został gruntownie zmodyfikowany przez biedną część społeczeństwa i rozprzestrzenił się po kraju ulegając regionalnym smakom. Ja osobiście pierwszy raz jadłem kugiel zrobiony w woj. świętokrzyskim i nadal jestem pod wielkim wrażeniem tego smaku. Dzisiaj opiszę Wam jak zrobić takie danie w domu. Rozpocznijcie od obrania ziemniaków i cebuli, dzięki przygotowaniu produktów, będziecie mogli w miarę szybko wstawić kugiel do pieczenia by wam nie zszarzał. Żeberka pokrójcie w paski, po kostce. Posólcie i przyprószcie pieprzem. Podsmażcie żeberka na patelni i wrzućcie je do garnka, przykryjcie pokrywką. Dzięki temu za szybko wam nie ostygną. Ziemniaki musicie zetrzeć na tarce i je odsączyć przy użyciu zwykłej ścierki kuchennej. Ja osobiście używam sokowirówki, jest łatwiej i szybciej. Sok po odsączeniu odstawcie na chwilę by odstał. Do ziemniaków dodajcie dwa jajka, startą cebulę, mleko,mąkę, 1,5 łyżki soli, pół łyżeczki pieprzu, pół łyżeczki kminku i tyle samo majeranku. Z miski z sokiem odlejcie ostrożnie dwie trzecie soku, resztę razem ze skrobią, dodajcie do ziemniaków. Wszystko razem wymieszajcie dokładnie. Blachę do pieczenia, posmarujcie tłuszczem po smażeniu żeberek. Wlejcie masę do blachy i powciskajcie żeberka w ciasto, tak by je lekko przykryć. Pieczcie w temperaturze 170 stopni przez około 1,5 do 2 godzin. Mam nadzieję, że tak jak mnie i Wam posmakuje.", "url": "http://pryndzisie.blogspot.com/2012/11/kugiel-na-zeberkach.html", "category": "świętokrzyskie", "sub_category": "Gotowe dania i potrawy", "phrase": "Kugiel z Czermna"}