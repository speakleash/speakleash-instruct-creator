{"meta_description": "W połowie marca, w malowniczym Dworku Ziemiańskim w Woli Suchożebrskiej, odbyła się kolejna edycja warsztatów kulinarnych organizowanych przez Akademię Qulinarną Sokołów. Tym razem zaproszeni goście przygotowywali potrawy związane z Wielkanocą. Jedni zmierzyli się z nowatorskimi propozycjami szefa kuchni Dominika Moskalenko, inni postawili na smak tradycji, szykując dania z przepisów Koła Gospodyń Wiejskich Korniczanki. Kulinarne zmagania poprzedziło wspólne strojenie wielkanocnych koszyczków oraz wystąpienie Anny Szpury z KGW Korniczanki, która przybliżyła uczestnikom spotkania historię regionalnej kuchni.", "title": "Wielkanocne gotowanie pod okiem kuchennych wirtuozów.", "content": "W połowie marca, w malowniczym Dworku Ziemiańskim w Woli Suchożebrskiej, odbyła się kolejna edycja warsztatów kulinarnych organizowanych przez Akademię Qulinarną Sokołów. Tym razem zaproszeni goście przygotowywali potrawy związane z Wielkanocą. Jedni zmierzyli się z nowatorskimi propozycjami szefa kuchni Dominika Moskalenko, inni postawili na smak tradycji, szykując dania z przepisów Koła Gospodyń Wiejskich Korniczanki. Kulinarne zmagania poprzedziło wspólne strojenie wielkanocnych koszyczków oraz wystąpienie Anny Szpury z KGW Korniczanki, która przybliżyła uczestnikom spotkania historię regionalnej kuchni. Warsztaty organizowane przez Akademię Qulinarną Sokołów to cykl ciekawych spotkań, podczas których zaproszeni influencerzy i dziennikarze poznają sekrety sztuki kulinarnej zgodnej z aktualnymi trendami żywnościowymi. Najnowsza odsłona wydarzenia była poświęcona zbliżającej się Wielkanocy. Spotkanie rozpoczęło się od powitania i przedstawienia szefa kuchni, który przybliżył gościom tematykę zbliżających się kulinarnych zmagań. Następnie głos zabrała Anna Szpura z Koła Gospodyń Wiejskich Korniczanki, która opowiadała o historii i tajnikach regionalnej kuchni. Influencerzy i dziennikarze dowiedzieli się m.in. co to jest korowaj, a także poznali inne przysmaki znajdujące się na Liście Produktów Tradycyjnych województwa mazowieckiego. Aby poczuć iście świąteczny nastrój, uczestnicy spotkania przystąpili też do warsztatów rękodzieła. Goście wspólnie z paniami z Koła Gospodyń Wiejskich Korniczanki, uczyli się strojenia świątecznych koszyczków. Po raz kolejny zgromadziliśmy się w Dworku Ziemiańskim w Woli Suchożebrskiej, gdzie odbywa się najnowsza edycja warsztatów kulinarnych organizowanych przez Akademię Sokołowa. Tematem dzisiejszego spotkania, na które zaprosiliśmy influencerów i dziennikarzy, jest Wielkanoc. Są z nami także panie z Koła Gospodyń Wiejskich Korniczanki. Najpierw była lekcja na temat regionalnej kuchni, później stroiliśmy koszyczki, aż w końcu przyszedł czas na to, co wszyscy kochają najbardziej, czyli gotowanie - mówił Marcin Bałanda, Dyrektor Spółki ds. PR i Komunikacji w Sokołów S.A. Strojenie świątecznych koszyczków wymagało wiele precyzji i zaangażowania, będąc jednocześnie znakomitą zabawą. Następnie nadszedł czas na główną część wydarzenia. Influencerzy zostali podzieleni na dwie grupy. Jednej przewodniczył szef kuchni Sokołów Dominik Moskalenko, drugą zaś poprowadziły wspomniane panie z Koła Gospodyń Wiejskich Korniczanki. Uczestnicy warsztatów najpierw poznali specjalne menu, a następnie zostali zaproszeni do wspólnej i niezwykle smakowitej zabawy. Dzisiaj przygotowujemy tradycyjną kuchnię wschodniego Mazowsza. Pokażemy wszystkim, jak przygotować tradycyjne kornickie jaja faszerowane oraz pasztet z mięsa wieprzowego z Kornicy. Obie potrawy są wpisane na Listę Produktów Tradycyjnych województwa mazowieckiego. Współpraca z uczestnikami jest rewelacyjna. Wszyscy są zaangażowani, chcą naprawdę poznać tradycje z terenu, na którym się znajdujemy. Nie inaczej było, gdy wspólnie tworzyliśmy wielkanocne kompozycje podczas warsztatów rękodzieła. Jest więc cudownie, sympatycznie i smacznie - mówiła Anna Szpura z Koła Gospodyń Wiejskich Korniczanki. Podczas marcowej edycji warsztatów, goście mieli okazję przyrządzić potrawy, które zarówno smakiem, jak i aromatem nawiązują w dużym stopniu do świątecznego klimatu, a jednocześnie nie są typowymi reprezentantami wielkanocnych stołów. Grupa Dominika Moskalenko wzięła bowiem na kulinarny warsztat wykwintną zupę chrzanową oraz polędwiczki wieprzowe faszerowane białą kiełbasą w chrupiącej otoczce z panko i parmezanu. Dodatkiem do rozpływającego się w ustach mięsa było puree z serem wędzonym oraz blanszowane młode marchewki. Dziś gotujemy zupę chrzanową, wzbogaconą o jajko przepiórcze, chips z boczku oraz białą kiełbasę Naturrino. Przygotowujemy także nieco inną odsłonę białej kiełbasy. Będzie ona zawinięta w polędwiczkę, a następnie panierowana. Co ważne, mięsa tym razem nie usmażymy, a upieczemy. Do tego puree ziemniaczane wzbogacone o aromatyczny wędzony ser, zblanszowane młode marchewki oraz sos truflowy. Współpraca z uczestnikami jak zwykle jest na najwyższym poziomie. To jest coś nieprawdopodobnego. Super praca, super ludzie, super spotkanie - mówił szef kuchni Sokołów, Dominik Moskalenko. Zadowolenia nie kryli także uczestnicy warsztatów. Wśród nich znaleźli się zarówno influencerzy, którzy regularnie biorą udział w spotkaniach w Dworku Ziemiańskim w Woli Suchożebrskiej, jak i debiutanci. Jestem tu pierwszy raz i muszę przyznać, że jest fantastycznie. Uwielbiam gotować, to moje klimaty, dlatego to miejsce dla mnie. Zostałam już pochwalona przez szefa kuchni za przygotowanie chipsów z boczku. Muszę przyznać, że wyszły idealnie - mówiła influencerka Dorota, jedna z uczestniczek warsztatów. Po kilku godzinach gotowania, przyszedł czas na uwielbiany przez wszystkich moment - wspólny posiłek, któremu towarzyszyła ożywiona rozmowa o wielkanocnych tradycjach kulinarnych. Zaproszeni goście zasiedli przy pięknie udekorowanym stole i skosztowali przyrządzonych przez siebie dań. Wszyscy byli zadowoleni z efektów swojej pracy. Potrawy rozpływały się bowiem w ustach, były świetnie doprawione i podane z idealnymi dodatkami. Wspólna uczta wprowadziła gości dworku w prawdziwie wielkanocny czas. Warsztaty kulinarne Sokołowa to nie tylko gotowanie, ale i wspaniała atmosfera. Wszyscy podkreślają, że jest tu iście domowo, rodzinnie. Zwracamy się do siebie po imieniu, jesteśmy uśmiechnięci. Zależy nam nie tylko na tym, aby goście wynieśli stąd cenną wiedzę, ale też dobrze się tu bawili. Za każdym razem chcemy dzielić się z uczestnikami spotkań zarówno doświadczeniem, jak i nowymi pomysłami. Dziś udało się to po raz kolejny - mówił Marcin Bałanda, Dyrektor Spółki ds. PR i Komunikacji w Sokołów S.A. Na zakończenie, influencerzy, kucharze oraz panie z Koła Gospodyń Wiejskich Korniczanki opuścili mury dworku, by w pięknej, wiosennej scenerii zapozować do pamiątkowego zdjęcia. Okazja do kolejnego spotkania już za kilka miesięcy. Wówczas przyjdzie czas na wielkie grillowanie. Celem warsztatów kulinarnych organizowanych przez Akademię Qulinarną Sokołów jest promocja zdrowego trybu życia i propagowanie trendu zero waste. To także możliwość poznania sekretów pracy najlepszych kucharzy i wzbogacenia swojego notatnika z przepisami o nowe, inspirujące propozycje.", "url": "https://warszawa.naszemiasto.pl/wielkanocne-gotowanie-pod-okiem-kuchennych-wirtuozow-za/ar/c17-9651087", "category": "mazowieckie", "sub_category": "Mięso świeże oraz produkty mięsne", "phrase": "Pasztet z mięsa wieprzowego z Kornicy"}