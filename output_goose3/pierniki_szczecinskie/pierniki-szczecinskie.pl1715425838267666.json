{"meta_description": "Tradycję wypiekania pierników na terenie obecnego województwa zachodniopomorskiego datuje się już od XIX wieku. Książki kucharskie z tamtego okresu podają", "title": "Historia", "content": "Tradycję wypiekania pierników na terenie obecnego województwa zachodniopomorskiego datuje się już od XIX wieku. Książki kucharskie z tamtego okresu podają liczne przepisy na pierniki i pierniczki. Głównymi składnikami do przygotowania owych smakołyków były: mąka, słodkie i gorzkie migdały, miód, cukier oraz przyprawy: cynamon, goździki, kardamon, skórka z cytryny. Na wsiach pomorskich również wypiekano tradycyjne pierniki. Od jeziora Miedwie aż do wschodniej granicy Pomorza znane były pierniki zwane „z patelni” (Pfannback), „z popiołu” (Aschback) oraz „kamienne” (Steinback). W archiwalnych egzemplarzach tygodnika „Stettin. Nachrichtenblatt des Stettiner Verkehrvereins” (zeszyt nr 24 z 16.12.1938r.) z okazji Świąt Bożego Narodzenia zamieszczony został wierszyk poświęcony piernikowi szczecińskiemu: „Wesołych Świąt! / Szczeciński piernik / Najbardziej kuszący! / Wśród wszystkich znany / I ojców i ciotek / W Kanadzie i na południu. / Wszyscy go niosą w świątecznym czasie / Tego bardzo, bardzo dużego / Szczecińskiego piernika”. Już od 1938 r. źródła historyczne podają informację o istnieniu Pierników szczecińskich, niem. „Stettiner Peperkoken”. Ówczesne władze Szczecina zapoczątkowały tradycję ustawiania na placach miasta wysokich choinek przystrojonych kolorowymi piernikowymi figurkami: marynarzy, kotwic, kutrów rybackich, mew, ryb. Ta nowa dekoracja adwentowa ulic Szczecina zaprojektowana została przez głównego architekta dr Reichowa. Piernikowe przysmaki można było kupić we wszystkich piekarniach i cukierniach miasta. Pierniki Szczecińskie żyją we wspomnieniach osób zamieszkujących teren województwa zachodniopomorskiego przed wojną. Podczas licznych rozmów dowiedzieć się można, że wiele rodzin wywodzących się ze Szczecina, a obecnie mieszkających w różnych częściach Niemiec, kultywuje tradycję wypiekania pierników wg przedwojennych receptur. Również w Szczecinie pielęgnowana i rozwijana jest ta piękna tradycja. W naszej małej pracowni na Pogodnie – starej dzielnicy Szczecina, w cukierni Filipinka prowadzonej od 1963 roku przez rodzinę Tabińskich przygotowujemy ręcznie według tradycyjnej XIX-wiecznej receptury Pierniki szczecińskie. W dniu 28.07.2011 dzięki naszym staraniom wpisane zostały na Listę produktów tradycyjnych województwa zachodniopomorskiego prowadzoną przez Ministra Rolnictwa i Rozwoju Wsi. Piękne, szlachetne wyroby o głębokim, korzennym smaku i aromacie, swoją wyjątkową jakość zawdzięczają wyważonej kompozycji składników oraz wieloletniemu doświadczeniu właścicieli, czuwających nad recepturą i procesem produkcji. Wypiekane są na naturalnym pszczelim miodzie, z dodatkiem migdałów, kardamonu, imbiru i goździków. Na podstawie informacji zamieszczonych w materiałach przedwojennych oraz zdjęć z początków XX w. odtworzyliśmy marynistyczne formy szczecińskie (ryba, marynarz, żaglówka, statek, kotwica, żaglowiec). Przygotowane zostały również wzory przedstawiające architekturę Szczecina. W oparciu o przedwojenne zdjęcia powstały lukrowe dekoracje, w naturalnych szlachetnych kolorach – białym, czekoladowym i jasno brązowym. Zdobienia wykonywane są tradycyjnymi metodami, ręcznie, przez specjalistów od cukierniczych dekoracji. Po wyschnięciu pierniki układamy na błyszczących złotych podkładkach, pakujemy w elegancki celofan i ozdabiamy kokardką. Na każdym pierniku na odwrocie zamieszczamy etykietkę z krótką historią wypieku. Tradycja, najwyższa jakość, wartościowy skład, ręczna praca i uwaga poświęcona każdemu wypiekowi. Dziedzictwo Pierników Szczecińskich i jego piękno – to właśnie chcemy przekazać Wam w naszych produktach. Pierniki Szczecińskie zostały wpisane na Listę produktów tradycyjnych województwa zachodniopomorskiego prowadzoną przez Ministra Rolnictwa i Rozwoju Wsi.", "url": "https://www.pierniki-szczecinskie.pl/pl/historia", "category": "zachodniopomorskie", "sub_category": "Wyroby piekarnicze i cukiernicze", "phrase": "Pierniki szczecińskie"}