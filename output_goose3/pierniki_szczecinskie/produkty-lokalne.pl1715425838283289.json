{"meta_description": "", "title": "Pierniki Szczecińskie – tradycja z potencjałem", "content": "Dziś są produkowane w Cukierni Filipinka w Szczecinie, jednak ich historia sięga XIX wieku. Skąd wiemy, że Szczecin miał swoje pierniki? Wypiekano je na Pomorzu od bardzo dawna. Znane były pierniki zwane „z patelni” (Pfannback), „z popiołu” (Aschback) oraz „kamienne” (Steinback). Szczegóły zawdzięczamy zachowanym książkom kucharskim sprzed wojny: „Stettiner Kochbuch” Marie Rosnack oraz „Pommersches Kochbuch”, które podają przepisy na pierniki szczecińskie. Głównymi składnikami do przygotowania ciasta były: mąka, migdały, miód, cukier oraz przyprawy: cynamon, goździki, kardamon, skórka z cytryny. W archiwach Szczecina znajdują się niemieckie reklamy, zdjęcia wzorów, opakowań oraz dekoratorów przy pracy. Zachował się nawet wierszyk reklamujący je na początku zeszłego stulecia: Wesołych Świąt! / Szczeciński piernik / Najbardziej kuszący! / Wśród wszystkich znany / I ojców i ciotek / W Kanadzie i na południu. / Wszyscy go niosą w świątecznym czasie / Tego bardzo, bardzo dużego / Szczecińskiego piernika. (tygodnik „Stettin. Nachrichtenblatt des Stettiner Verkehrvereins”, zeszyt nr 24 z 16.12.1938r.) Na początku XX w. w Szczecinie obowiązywał zwyczaj dekorowania drzewek marynistycznymi smakołykami. Przed Bożym Narodzeniem na placach miasta ustawiano adwentowe choinki, na których umieszczano piernikowych marynarzy, kotwice, kutry rybackie, mewy i ryby. Figurki te sprzedawane były we wszystkich piekarniach i cukierniach miasta. Pierniki Szczecińskie żyją również we wspomnieniach Niemców zamieszkujących teren województwa zachodniopomorskiego przed wojną. Podczas licznych rozmów dowiedzieć się można, że wiele rodzin wywodzących się ze Szczecina, a obecnie mieszkających w różnych częściach Niemiec, kultywuje zwyczaj wypiekania pierników według przedwojennych receptur. Dzięki zaangażowaniu wielu osób, współcześnie w Szczecinie pielęgnowana i rozwijana jest tradycja produkcji pierników marynistycznych. W cukierni Filipinka na Pogodnie wypieka się Pierniki Szczecińskie w oparciu o XIX-wieczną recepturę wpisaną na Listę Produktów Tradycyjnych województwa zachodniopomorskiego prowadzoną przez Ministra Rolnictwa i Rozwoju Wsi. Rejestracji dokonali właściciele zakładu przy współpracy z Urzędem Marszałkowskim. Cukiernia znajduje się na szlaku Europejskiej Sieci Dziedzictwa Kulinarnego, jest prowadzona nieprzerwanie od 1963 roku przez kolejne pokolenia rodziny Tabińskich. Formy zostały wykonane na podstawie starych zdjęć, a przygotowanie ciasta oraz dekoracja odbywają się ręcznie i mają wieloetapowy charakter. Pierniki Szczecińskie gościły już w wielu miejscach Polski oraz za granicą. Promowały Szczecin i województwo zachodniopomorskie m.in. w Brukseli, Berlinie, Norymberdze, Zurichu oraz na licznych targach i wystawach w całym kraju. Na co dzień ich pełną ofertę zobaczyć można w Szczecinie w cukierni Filipinka na Pogodnie, ul. Witkiewicza 1 b (róg z ul. Konopnickiej, czynne w każdy dzień tygodnia do godz. 21.00), gdzie prezentowana jest stała wystawa wraz z możliwością zakupu. Znaleźć je można również w wielu sklepach w centrum miasta. Pierniki Szczecińskie rozwijają się i wciąż odkrywają swój potencjał. Bo czy istnieje bardziej przyjazna materia niż piernik, z którego mistrz cukierniczy może wyczarować wszystko? W ofercie są dawne marynistyczne kształty, ale również realizacje z logo firm, pierniki świąteczne, okazjonalne i ślubne – wszystko z historią w tle. Więcej na www.pierniki-szczecinskie.pl", "url": "https://produkty-lokalne.pl/pierniki-szczecinskie-tradycja-z-potencjalem,163", "category": "zachodniopomorskie", "sub_category": "Wyroby piekarnicze i cukiernicze", "phrase": "Pierniki szczecińskie"}