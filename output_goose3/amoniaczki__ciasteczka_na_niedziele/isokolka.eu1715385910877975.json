{"meta_description": "Sokółka, Dąbrowa Białostocka, Suchowola, Krynki, powiat sokólski. Informacje, forum, ogłoszenia - iSokolka.eu", "title": "Zapomniane ciasteczka amoniaczki [BLOG]", "content": "Amoniaczki. Pamiętam je ze swojego dzieciństwa, zapach amoniaku, który rozpuszczało się w ciepłym mleku, a później wybieranie wzorów do zrobienia ciastek. Kiedyś nie było foremek do wykrawania, więc ciasteczka robiło się ręczną maszynką do mielenia ze specjalną nakładką. Zresztą jestem pewna, że niektórym służy ona do dziś. Szybkie w wykonaniu i bardzo dobre w smaku. Świeżo upieczone ciasteczka pachną amoniakiem, jednak po wystygnięciu ten zapach znika. Możemy je przed pieczeniem posypać brązowym cukrem, upiększymy ich wygląd i nadamy ciekawy smak. Mąkę przesiewamy do miski, amoniak wsypujemy do podgrzanej śmietany i mieszamy, a następnie dodajemy do mąki. Dodajemy także cukier, pokrojone masło i wbijamy jaja. Całość mieszamy widelcem, starając się rozgnieść masło. Następnie ciasto wyrabiamy szybko ręką, wkładamy do foliowej torebki i umieszczamy na godzinę w lodówce. Schłodzone ciasto wałkujemy na placek o grubości ok. 5 mm i wykrawamy foremkami ciasteczka. Wkładamy na blachę wyłożoną papierem do pieczenia, możemy posypać wierzch brązowym cukrem. Piekarnik rozgrzewamy do 180 stopni i wstawiamy ciastka, pieczemy do zarumienienia ok. 20 minut. Wyjmujemy i studzimy. Smacznego!", "url": "https://isokolka.eu/blogi/154-smakolyk/36350-zapomniane-ciasteczka-amoniaczki-blog", "category": "pomorskie", "sub_category": "Wyroby piekarnicze i cukiernicze", "phrase": "Amoniaczki - ciasteczka na niedzielę"}