{"meta_description": "W cyklu \"Ojczysty - dodaj do ulubionych\" zdradzamy tajemnice języka polskiego. Sprawdzamy, czym jest żymlok, bułczanka czy czarny.", "title": "\"Ojczysty - dodaj do ulubionych\". Z czego składa się żymlok?", "content": " • Nazwa \"żymlok\" (a w bardziej regionalnych wersjach: zemlok lub zemlouk) pochodzi od śląskiego określenia bułki: żymła (lub żemła) • Śląski żymlok i wielkopolska bułczanka to taka kiełbasko-kaszanka z dodatkiem sporej ilości czerstwej bułki, pokrojonej w kostkę. • Żymloki i bułczanki robiono tuż po świniobiciu, wykorzystując te resztki. • Mazowiecki czarny to ubogi krewny i tak niebogatego żymloka: to wyrób ze zmieszanej z krwią kaszy manny, bułki tartej, czy nawet samej grubo mielonej mąki. W ramach kampanii \"Ojczysty - dodaj do ulubionych\" w każdy wtorek i czwartek w audycji \"Pierwsze słyszę\" poznajemy ciekawostki językowe. Tym razem zajmujemy się słowem \"żymloki\", które w Wielkopolsce znane są jako bułczanka, a na Mazowszu podobny produkt nosi nazwę czarny. Autorzy strony NCK \"Ciekawostki językowe / Ojczysty - dodaj do ulubionych\" przyznają, że ich smak tego specjału nie urzekł, ale może ktoś się do niego przekona. Nazwa \"żymlok\" (a w bardziej regionalnych wersjach: zemlok lub zemlouk) pochodzi od śląskiego określenia bułki: żymła (lub żemła), od niemieckiego Sammel. Same żymloki w śląskiej regionalnej niemczyźnie zwane są Sammelwurscht (niem. Semmelwurst), czyli \"bułczana kiełbaska\". Śląski żymlok i wielkopolska bułczanka to taka kiełbasko-kaszanka z dodatkiem sporej ilości czerstwej bułki, pokrojonej w kostkę. Bazę tego wyrobu, zaliczanego do wędlin podrobowych, stanowi masa z resztek głowizny, skórek wieprzowych, skrawków mięsa i kawałków podrobów, z dodatkiem tłuszczu oraz - jak na kaszankę przystało - świńskiej krwi. W zależności od regionu proporcje składników są różne, różne są też przyprawy, choć uczciwy żymlok powinien być raczej słony i w miarę pieprzny. Żymloki i bułczanki robiono tuż po świniobiciu, wykorzystując te resztki, które nie znalazły się ani w salcesonach, ani w wątrobiance, ani w krupniokach czy kaszankach. Kawałki bułki miały stanowić imitację - przynajmniej optyczną - cennej słoniny, której żal było na takie wyroby jak żymloki. Mazowiecki czarny to ubogi krewny i tak niebogatego żymloka: to wyrób ze zmieszanej z krwią kaszy manny, bułki tartej, czy nawet samej grubo mielonej mąki, nieobfitujący w przyprawy i przeznaczony raczej dla wybitnych koneserów produktów regionalnych… Nazwa czarny pochodzi od barwy tej pseudokaszanki. Kampania społeczno-edukacyjna \"Ojczysty - dodaj do ulubionych\" ma na celu propagowanie dbałości o poprawność polszczyzny oraz kształtowanie świadomości językowej Polaków. Dziennikarze Czwórki angażują się w projekt, prezentując w formie dźwiękowej ciekawostki językowe. Kolejnych odsłon będzie można posłuchać we wtorki i czwartki w porannej audycji \"Pierwsze słyszę\", po godz. 7.30. O pochodzeniu wyrażeń z życia codziennego opowie Martyna Matwiejuk. Język polski należy do najtrudniejszych języków świata. Badanie pochodzenia słów i ich ewolucji to fascynująca podróż przez historię i zwyczaje. Martyna Matwiejuk w audycji \"Pierwsze słyszę\" o godz. 7.30 do końca roku będzie wyjaśniać, dlaczego niektóre memy powodują, że \"śmiejemy się do rozpuku\", sprawdzi też językowy rodowód \"kundla\", skąd się wziął \"majsterklepka\" i jaką miarą jest \"łut szczęścia\". Organizatorem akcji \"Ojczysty - dodaj do ulubionych\" jest Narodowe Centrum Kultury. Kampania trwa nieprzerwanie od 20 lutego 2012 roku, dnia poprzedzającego Międzynarodowy Dzień Języka Ojczystego. \"Ojczysty - dodaj do ulubionych\" to najpopularniejszy kanał prowadzony przez centralne instytucje kultury poświęcony poprawnej polszczyźnie. Na kolejne odsłony cyklu we wtorki i czwartki, w porannej audycji \"Pierwsze słyszę\", po godz. 7.30 zaprosi Martyna Matwiejuk.", "url": "https://polskieradio.pl/10/5566/artykul/3253274,ojczysty-dodaj-do-ulubionych-z-czego-sklada-sie-zymlok", "category": "śląskie", "sub_category": "Mięso świeże oraz produkty mięsne", "phrase": "Żymlok śląski / zemlok / zemlouk / bułczanka"}