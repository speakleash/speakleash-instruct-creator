{"meta_description": "Produkt wpisany na listę produktów tradycyjnych w dniu 2007-01-12\nW kategorii Produkty mięsne\nw województwie śląskim", "title": "Żymlok śląski / zemlok / zemlouk / bułczanka - - Portal Gov.pl", "content": "Batony w osłonce naturalnej, na przekroju wyraźnie widoczna pokrojona w drobną kostkę bułka. Batony odkręcane w odcinkach długości 18-25 cm, pozostawione w zwojach, na przekroju owalne. Barwa właściwa dla surowców mięsnych, niemięsnych podrobowych i krwi, gotowanych – szarobrunatna z jaśniejszymi plamkami. Zewnętrzna osłona nieodtłuszczona, w dotyku lekko wilgotna, plasterki grubości 10 mm nie powinny się rozpadać. Konsystencja dość ścisła. Charakterystyczne dla wędliny podrobowej parzonej z dodatkiem krwi i bułki. Wyczuwalne przyprawy. Na Górnym Śląsku ubój świń tzw. świniobicie odbywało się przeważnie raz w roku w okresie jesienno-zimowym. Miało ono swój rytuał i specyficzną obyczajowość. W prawie każdej śląskiej rodzinie zarówno rolniczej, jak i robotniczej hodowano przynajmniej 1-2 świnie, a ponieważ żyło się biednie, oprócz mięsa wykorzystywano wszystkie podroby, krew i jelita do sporządzania różnych produktów. Nic nie mogło się zmarnować. Wyroby ze świniobicia, odpowiednio przechowywane, musiały wystarczyć na wyżywienie rodziny na długi czas. Jednym z takich wyrobów były i są żymloki. W literaturze spotyka się je również pod nazwą zemloki, zemlouki, a także bułczanka.", "url": "https://www.gov.pl/web/rolnictwo/zymlok-slaski-zemlok-zemlouk-bulczanka", "category": "śląskie", "sub_category": "Mięso świeże oraz produkty mięsne", "phrase": "Żymlok śląski / zemlok / zemlouk / bułczanka"}