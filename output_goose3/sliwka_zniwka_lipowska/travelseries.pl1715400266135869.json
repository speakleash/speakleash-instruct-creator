{"meta_description": "Piszemy o podróżach bliskich i dalszych. Wspólnie odkrywamy świat, dajemy inspiracje i dzielimy się pomysłami. Zacznij podróżować na serio!", "title": "Śliwkowa gmina Lipowa - beskidzki mural", "content": "U podnóża Skrzycznego w Beskidzie Śląskim, w malowniczej Lipowej niedaleko Żywca można podziwiać wyjątkowy mural powstały w 2019 roku na szerokiej na około 80 metrów ścianie miejscowego OSP. Promuje śliwkową gminę i jest pierwszym tego typu dziełem na powstającym szlaku beskidzkich murali. Inicjatorem powstania tego dzieła był Jan Góra, miejscowy wójt. Mural jest w klimacie góralskim i nawiązuje do… tutejszych śliwek. Wszystko ma związek ze śliwką żniwką, która trafiła w 2017 roku na Listę Produktów Tradycyjnych prowadzoną przez ministra rolnictwa i rozwoju wsi. Poza samą śliwką na liście znajdują się także powidła i kompot. Kilka lat temu pani Liliana Wójtowicz, prezes Stowarzyszenia Ziemi Lipowskiej oraz Spółdzielni Socjalnej Śliwkowa Lipowa, wpadła na pomysł stworzenia różnych inicjatyw wokół śliwki żniwki i to poskutkowało takim wyróżnieniem. Śliwka żniwka jest odmianą bardzo nietypową i praktycznie rośnie tylko w gminie Lipowa, przez co stała się ona jeszcze bardziej popularna. W 2016 roku powstała we wsi także pierwsza w Polsce wioska tematyczna, a w centrum wsi można skosztować i kupić potrawy ze śliwki. Warunki klimatyczne regionu są sprzyjające uprawie sadów śliwkowych, szczególnie śliwki żniwki, która jest charakterystyczna dla Pogórza Karpackiego. Jest średnio-wczesną odmianą śliwy, często myloną z mirabelką, gdyż jest koloru żółtego. Owoce dojrzewają od połowy sierpnia, a po dojrzeniu opadają na ziemię. Dlatego nie ma się co dziwić, że śliwka stała się symbolem gminy Lipowa. Autorem malunku jest Maciej Kamer Szymonowicz, któremu ukończenie dzieła zajęło 4 dni (bez przerwy malował nawet 22 godziny). Nieprzypadkowa jest także twarz górala, który w ręku posiada śliwkę żniwkę. Na potrzeby dzieła użyczył ją Józef Maślanka, znany muzyk i budowniczy instrumentów z Żywiecczyzny. Za tło służy karpacka rozeta, czyli góralska gwiazda.", "url": "https://travelseries.pl/artykuly/sliwkowa-gmina/", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śliwka żniwka lipowska"}