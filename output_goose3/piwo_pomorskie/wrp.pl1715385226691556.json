{"meta_description": "Piwo Pomorskie to kolejny produkt z naszego regionu, który został wpisany na prowadzoną przez ministra rolnictwa i rozwoju wsi we współpracy z marszałkami", "title": "Piwo Pomorskie na Liście Produktów Tradycyjnych", "content": "Piwo Pomorskie to kolejny produkt z naszego regionu, który został wpisany na prowadzoną przez ministra rolnictwa i rozwoju wsi we współpracy z marszałkami województw Listę Produktów Tradycyjnych, poinformowała Małgorzata Pisarewicz, Rzeczniczka Urzędu Marszałkowskiego Województwa Pomorskiego. To już 136. produkt z woj. pomorskiego wpisany na listę. Piwo pomorskie produkowane jest przez Pomorski Browar Tradycyjny – browar kontraktowy Browaru Gościszewo (k. Sztumu). Obecnie piwo dostępne jest w beczkach, natomiast butelkowane z etykietą zawierającą informację o tradycji będzie dostępne w połowie maja, bowiem ważenie tego piwa trwa dwa miesiące. Wnioskodawcą o wpis produktu na listę był m.in. Lucjan Iwanowicz – główny piwowar dawnego Browaru Gdańskiego. Już od średniowiecza miasta na terenie Pomorza cieszyły się przywilejem warzenia piwa. Prawo to posiadali zarówno mieszkańcy wielkich miast (Gdańsk), ale również mniejszych ośrodków (Tczew, Malbork). Wielkie ośrodki miały prawo produkcji na całym podległym terytorium z licznymi wsiami i przysiółkami. Niemiecki biskup Otton z Bambergu po pobycie na Pomorzu, zapisał w swoich księgach: „Wina nie mają ani go nie szukają, gdyż zapobiegliwie przyrządzone miodne napoje i piwo przewyższają wina falernijskie”. W 1378 roku gdańscy piwowarzy wszczęli bunt przeciwko sprowadzeniu do miasta piwa warszawskiego. W 1416 roku doszło do podobnych wystąpień, a wśród skazanych 1032 osób aż 376 było piwowarami. W 1416 roku na samym Głównym Mieście w Gdańsku było 378 browarów, na początku XV wieku w Gdańsku – ok. na początku XVI wieku – ponad 400 zakładów produkujących piwo. Piwo w Gdańsku, a w szczególności wytwarzane w Tczewie, Gniewie, Nowym Stawie, Malborku i Sztumie, było produkowane tylko lub zwykle ze słodu jęczmiennego. H. Knaust podkreślał w końcu XVI wieku, że Prus specjalnością są piwa warzone ze słodu jęczmiennego, a najlepsze piwa jęczmienne w Rzeszy Niemieckiej to piwa gdańskie. Jednym z najbardziej znanych browarników w XVII wieku był słynny astronom Jan Heweliusz. Kultywował on rodzinne tradycje i dzięki produkcji piwa, mógł inwestować w urządzenia do obserwacji nieba. W 1636 roku Jan Heweliusz stał się członkiem cechu browarników, a po siedmiu latach został wybrany starszym tego towarzystwa. Pomorze pod koniec XIX wieku należało wraz ze Śląskiem i Wielkopolską do obszarów na ziemiach polskich o najwyższym poziomie spożycia piwa wynoszącym blisko w przeliczeniu na głowę mieszkańca. Piwo pomorskie cenione było w całym kraju. W 1930 roku jedna z hurtowni w Płocku reklamowała piwa „Pomorskie” jako jedne z najwykwintniejszych w Polsce. Piwo pomorskie było często nagradzane i wyróżniane. W latach 1960-1971 browar w Gdańsku miał prawo oznaczać piwo jasne eksportowe znakiem jakości „Q”. W 1985 roku produkowane piwo w Gdańsku pod nazwą „Hevelius” zdobyło pierwsze miejsce w rankingu Instytutu Przemysłu Piwowarskiego. Piwo marki „Hevelius” w 1996 roku również zwyciężyło bezapelacyjnie w kategorii piw jasnych mocnych podczas prestiżowego Łódzkiego Festiwalu Piw Polskich. Piwo pomorskie jest napojem, który warzony jest zgodnie z recepturą stosowaną w browarach pomorskich przed około 50 i 30 laty. Ponadto stosowana jest identyczna jak przed około 140 laty metoda dekokcyjna zacierania słodu. Metoda dekokcyjna zacierania jest metodą tradycyjną i pozwala uzyskać pełniejszy smak piwa. Jest ona typowa przy produkcji piw tradycyjnych dolnej fermentacji. Do produkcji piwa pomorskiego stosuje się do dzisiaj m. in. chmiel szyszkowy i chmiel granulowany w odmianach lubelskich oraz ze słodów głównie słody jęczmienne. Receptura została zachowana i przekazana przez pana Lucjana Iwanowicza – piwowara gdańskiego, którego nauczycielami byli między innymi niemieccy i polscy piwowarzy browaru gdańskiego w tym: Henryk Leicht, Stanisław Goll i Rudolf Karl.", "url": "https://www.wrp.pl/piwo-pomorskie-na-liscie-produktow-tradycyjnych/", "category": "pomorskie", "sub_category": "Napoje (alkoholowe i bezalkoholowe)", "phrase": "Piwo pomorskie"}