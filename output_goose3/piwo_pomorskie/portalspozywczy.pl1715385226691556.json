{"meta_description": "", "title": "Piwo Pomorskie na Liście Produktów Tradycyjnych", "content": "Piwo Pomorskie zostało wpisane na Listę Produktów Tradycyjnych prowadzoną przez ministra rolnictwa i rozwoju wsi we współpracy z marszałkami województw. To już 136. produkt z woj. pomorskiego wpisany na listę. Pod względem liczby wpisanych na listę produktów Pomorskie jest wśród województw na pierwszym miejscu. W sumie na liście jest 1046 produktów z całej Polski. Rzeczniczka Urzędu Marszałkowskiego Województwa Pomorskiego, Małgorzata Pisarewicz poinformowała w czwartek PAP, że piwo pomorskie produkowane jest przez Pomorski Browar Tradycyjny, browar kontraktowy Browaru Gościszewo (koło Sztumu). Piwo dostępne jest w beczkach, a butelkowane, z etykietą zawierającą informację o tradycji, będzie dostępne w połowie maja. Wnioskodawcą o wpis produktu na listę był m.in. Lucjan Iwanowicz, główny piwowar dawnego Browaru Gdańskiego, który zachował i przekazał recepturę. Piwo pomorskie jest napojem warzonym zgodnie z recepturą stosowaną w browarach pomorskich przed około 50 i 30 laty. Ponadto stosowana jest identyczna jak przed około 140 laty metoda dekokcyjna zacierania słodu (pozwala uzyskać pełniejszy smak piwa). Przy produkcji piwa pomorskiego stosuje się głównie słody jęczmienne. Już od średniowiecza miasta na terenie Pomorza cieszyły się przywilejem warzenia piwa. Prawo to posiadali zarówno mieszkańcy wielkich miast (Gdańsk), jak i mniejszych ośrodków (Tczew, Malbork). W 1416 roku na Głównym Mieście w Gdańsku było 378 browarów, na początku XV wieku w Gdańsku było ich ok. 300, a na początku XVI wieku - ponad 400 zakładów produkujących piwo. Piwo w Gdańsku oraz w Tczewie, Gniewie, Nowym Stawie, Malborku i Sztumie było produkowane zwykle ze słodu jęczmiennego. Jednym z najbardziej znanych browarników w XVII wieku był astronom Jan Heweliusz. Produkt na Listę Produktów regionalnych może zgłosić każdy wytwórca, przedsiębiorstwo, osoba prywatna i stowarzyszenie. Na liście może znaleźć się produkt, który powstaje wg. receptury wykorzystywanej niezmiennie od co najmniej 25 lat i jest wykonywany przy użyciu tych samych tradycyjnych metod. Przyjmowanie i weryfikacja wniosków o wpis na listę należą do marszałków województw, którzy przesyłają wnioski do Ministerstwa Rolnictwa i Rozwoju Wsi. Lista Produktów Tradycyjnych prowadzona przez ministerstwo od 2005 roku służy promowaniu regionalnych specjałów.", "url": "https://www.portalspozywczy.pl/inne/wiadomosci/piwo-pomorskie-na-liscie-produktow-tradycyjnych,83854.html", "category": "pomorskie", "sub_category": "Napoje (alkoholowe i bezalkoholowe)", "phrase": "Piwo pomorskie"}