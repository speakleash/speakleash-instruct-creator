{"meta_description": "Piwo pomorskie to 136. produkt z naszego regionu, który został wpisany na Listę Produktów Tradycyjnych. Razem z nim są już na liście m.in. ser pleśniowy Słupski Chłopczyk, pomuchel po kaszubsku czy tzw. brejka.", "title": "Piwo pomorskie na liście produktów tradycyjnych", "content": "Piwo pomorskie produkowane jest przez Pomorski Browar Tradycyjny browar kontraktowy Browaru Gościszewo (k. Sztumu). Obecnie piwo dostępne jest w beczkach, natomiast butelkowane z etykietą zawierającą informację o tradycji będzie dostępne w połowie maja, bowiem ważenie tego piwa trwa dwa miesiące. Wnioskodawcą o wpis produktu na listę był m.in. Lucjan Iwanowicz, główny piwowar dawnego Browaru Gdańskiego. – Piwo pomorskie jest napojem, który warzony jest zgodnie z recepturą stosowaną w browarach pomorskich przed około 50 i 30 laty. Ponadto stosowana jest identyczna jak przed około 140 laty tzw. metoda dekokcyjna zacierania słodu – mówi Sławomir Lewandowski z Pomorskiego Urzędu Marszałkowskiego w Gdańsku. Metoda dekokcyjna zacierania jest metodą tradycyjną i pozwala uzyskać pełniejszy smak piwa. Jest ona typowa przy produkcji piw tradycyjnych dolnej fermentacji. Do produkcji piwa pomorskiego stosuje się do dzisiaj m.in. chmiel szyszkowy i chmiel granulowany w odmianach lubelskich oraz ze słodów głównie słody jęczmienne.", "url": "https://gp24.pl/piwo-pomorskie-na-liscie-produktow-tradycyjnych/ar/10183636", "category": "pomorskie", "sub_category": "Napoje (alkoholowe i bezalkoholowe)", "phrase": "Piwo pomorskie"}