{"meta_description": "Jesteśmy w środku sezonu ogórkowego. Widać to po naszych ogródkach i bazarkach. Pełno jest ogórków — młodych, jędrnych i twardych, bo o takie do przyrządzania chodzi nam najbardziej. Oto co radzi Kamil Kotarski, chef, trener i ekspert kulinarny:", "title": "Pora na ogóra! Co radzi ekspert kulinarny?", "content": "Ogórki gruntowe, bo o nich mowa, są najbardziej pożądane i wyczekiwane przez cały rok. Czekamy, aby przyrządzić sobie świeżą mizerię ze szczypiorkiem, nastawić w dużym słoju na małosolne, zawekować na pikantno-słodkie krokodylki, które z rozkoszą będziemy chrupać jesienią i zimą i w końcu kisimy ogórki. Jak dobrze zakisić ogórka? Powinniśmy zacząć od dobrych ogórków gruntowych, takich, które nie były \"pędzone\" nawozami na ilość, bo potem to zemści się na nas w słoikach. — Najlepiej samemu wyhodować ogórki lub mieć sprawdzonego producenta na bazarku – radzi Kamil Kotarski. — Wzorem moich rodziców, kupuję od lat ogórki u zaprzyjaźnionej pani Zosi na znanym lubelskim bazarku na ulicy Ruskiej. Pani Zosia daje rękojmię uprawy, co potwierdzają też jej ogórkowe przetwory dostępne dla klientów na jej stoisku. Kiszone ogórki powinny być twarde, kruche i odpowiednio kwaśne. Jest kilka istotnych warunków do spełnienia, mianowicie: • None użycie grubej, kamiennej soli do zalewy, bo zawiera wiele cennych minerałów i mikroelementów Ile kiszonych ogórków, tyle przepisów. Możemy skosztować ogórków kiszonych z liściem dębu i chrzanu w dębowych beczkach, co gwarantuje, że ogórki pozostaną twarde, jędrne i bardzo aromatyczne. Z ciekawostek, w dolinie rzeki Narew, ogórki są kiszone właśnie w dębowych beczkach, które zatapiane w rzece, czekają na otwarcie i kosztowanie. Unikatowy mikroklimat tego regionu oraz przepływ nurtu rzeki bardzo korzystnie i wyjątkowo wpływają na ich tradycyjny smak i wygląd. — Moi dziadkowie na Podkarpaciu kisili ogórki w dębowej beczce – dodaje pan Kamil. — Babcia zawsze używała wody ze studni, grubej soli i świeżych dodatków — liści chrzanu, ząbków czosnku, ziaren kolendry, młodego bujnego kopru. Były układane w beczce, a na wierzchu jabłka, najlepsze były papierówki. Kiszone jabłka, rarytas jakich mało! Ukiszone jabłka, były też znakiem, że ogórki też są już ukiszone. Co jeszcze można przygotować z ogórków? Pomysłów i przepisów jest bardzo wiele. Ogórki są wdzięcznym składnikiem, względnie zdrowym, bogatym w sole mineralne, niewielką ilość witamin i wodę, której mają najwięcej. Ogórki gruntowe to produkt sezonowy. Przetwarzajmy je właśnie latem, bo są najzdrowsze. Lato zachęca do przyrządzania chłodników, do których wykorzystujemy świeże ogórki lub małosolne. Ogórki świeże, doskonale sprawdzą się w chłodniku po lubelsku: Pokrojone w cienkie paski ogórki (wcześniej obrane) i rzodkiewki wrzucamy do miski, posypujemy solą, mieszamy i czekamy, aż puszczą sok, którego nadmiar należy odlać. Dorzucamy liście sałaty porwane na małe kawałki i drobno posiekany koperek. Kefir, śmietanę i sok z buraka łączymy, tworząc jednorodną konsystencję o buraczkowej barwie, następnie zalewamy nią warzywa i przyprawiamy do smaku. Chłodnik możemy podać z młodymi ugotowanymi ziemniaczkami lub cebularzem lubelskim. Ogórki kroimy w cienkie paski lub ścieramy na tarce o dużych oczkach do miski, łączymy z kefirem i śmietaną, dodajemy pokrojoną w półplasterki rzodkiewkę, posiekane drobno szczypiorek lub koperek, przyprawiamy do smaku. A co zrobić z kiszonymi ogórkami? Znowu zupa ogórkowa? Otóż niekoniecznie. Możemy porą jesienno-zimową przygotować flagową potrawę kuchni lubelskiej — forszmak lubelski. To bardzo pożywna i pyszna potrawa, jeżeli do jej przyrządzenia posłużymy się odpowiedniej jakości składnikami, m.in. ogórkami kiszonymi. — One wyróżniają forszmak lubelski – mówi ekspert. — Zawsze przed dodaniem do reszty składników, pokrojone w paski ogórki duszę na maśle, co nadaje im delikatności i wydobywa ich aromat. Mięso, wędlinę i ogórki kroimy w wąskie paski o długości około 2 centymetrów. Do garnka wlewamy olej i na nim szklimy cebulę pokrojoną w piórka, następnie dodajemy wołowinę i wszystko dusimy pod przykryciem na wolnym ogniu około 20 minut. Całość uzupełniamy wodą (potrzebujemy około 1,5 litra) dodajemy wędlinę, na sam koniec uduszone wcześniej na maśle ogórki. Do całości dodajemy koncentrat pomidorowy oraz zasmażkę z oleju i mąki. Potrawę przyprawiamy do smaku dużą ilością papryki słodkiej. Forszmak powinien mieć pół-gęstą konsystencję, tradycyjnie podawany jest z łezką kwaśnej śmietany i posiekanym koperkiem. Smacznego! Kamil Kotarski – chef, trener i ekspert kulinarny. We współpracy z województwem lubelskim stworzył książkę \"Kuchnia Lubelska\", która otrzymała Puchar Ministra Rolnictwa i Rozwoju Wsi za najlepszą publikację o lokalnych i regionalnych kulinariach za 2018 r. W 2019 r. wydał publikację \"Kuchnia Poleska\", która była efektem zrealizowania warsztatów kulinarnych, promująca dziedzictwo kulinarne mieszkańców Polesia Lubelskiego. Z pasją gotuje, dzieli się wiedzą i doświadczeniem – realizuje kursy i szkolenia zawodowe, warsztaty i pokazy kulinarne na terenie całej Polski. Konsultuje programy kulinarne, doradza m.in. samorządom, instytucjom i przedsiębiorcom z branży HoReCa. W 2011 r. wygrał konkurs \"Smaki Lubelszczyzny\" przygotowując potrawę w oparciu o najstarszą polską książkę kucharską \"Compendium Ferculorum\" z 1682 r.", "url": "https://www.onet.pl/styl-zycia/facet-xl/pora-na-ogora-co-radzi-ekspert-kulinarny/606tlz2,30bc1058", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Ogórki kiszone w studni"}