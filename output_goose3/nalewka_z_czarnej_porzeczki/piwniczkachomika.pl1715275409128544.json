{"meta_description": "Sprawdzony przepis na smaczną i bardzo zdrową nalewkę z czarnej porzeczki. Nalewka z tych owoców jest szczególnie polecana na wzmocnienie odporności", "title": "Nalewka z czarnej porzeczki - prosty przepis Piwniczki Chomika", "content": "Nalewka z czarnej porzeczki to jeden ze sposobów na zachowanie smaku tych owoców na dłużej, a jak wiadomo czarna porzeczka doskonale nadaje się na różnego rodzaju przetwory. Nie chodzi tu zresztą wyłącznie o smak, ale także o cenne właściwości dla naszego zdrowia. Czarne porzeczki zawierają olbrzymią ilość witaminy C, a także witaminy B1, B2, B6, E oraz wapń, żelazo, potas i magnez. Dzięki związkom, które zawierają, mają działanie przeciwnowotworowe, wpływają na obniżenie poziomu cholesterolu i regulują poziom glukozy we krwi. Dzięki wysokiej zawartości witaminy C, przetwory z porzeczki, a więc także nalewka, korzystnie wpływa na układ odpornościowy. Te owoce sprzyjają także regeneracji i gojeniu się skóry oraz korzystnie wpływają na wzrok. Umyte i oczyszczone z gałązek i szypułek porzeczki wsypujemy do słoja. Lekko rozgniatamy owoce, aby alkohol mógł dostać się do środka i lepiej pracować. Potem wlewamy do słoja spirytus i wódkę w stosunku 1 do 1. W ten sposób otrzymujemy alkohol o mocy około 70 procent idealny do maceracji owoców. Alkohol zakrył owoce. Słój zakręcamy i odstawiamy w ciemne miejsce na trzy tygodnie. Po tym czasie owoce zalane alkoholem oddały kolor i swoje właściwości nalewowi. W kolejnym kroku odlewamy płyn do innego słoja, używając sitka, aby oddzielić owoce. Porzeczki zasypujemy cukrem (na 6 kilogramów owoców dajemy dwa i pół kilograma cukru). Słój z owocami odstawiamy na dwa tygodnie, w tym czasie cukier powinien się całkowicie rozpuścić. Aby mu w tym pomóc warto od czasu do czasu zamieszać słojem. Gdy cukier się rozpuści, powstaje słodki syrop, który trzeba odlać i połączyć z nalewem. Do oddzielenia owoców używamy sitka o dużych oczkach. Odlany syrop łączymy z nalewem i zostawiamy na parę dni, aby się odstała i sklarowała. Gdy na dnie pojawi się osad, można ją przefiltrować najpierw przy pomocy rurki – takiej samej, jaką używa się do wina – zlewając klarowną część nalewki znad osadu, a resztę przefiltrować przez gęste sito. Nalewka ma głęboką, ciemną barwę. Pięknie pachnie, jest bardzo delikatna i zrównoważona. Trunek pięknie się prezentuje zarówno w beczułce jak i w butelkach. Teraz trzeba go odstawić na sześć miesięcy. Tymczasem zobacz inne przepisy z czarną porzeczką: sos z czarnej porzeczki do drobiu, wino z czarnych porzeczek, dżem z czarnej porzeczki.", "url": "https://piwniczkachomika.pl/nalewka-z-czarnej-porzeczki/", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka z czarnej porzeczki"}