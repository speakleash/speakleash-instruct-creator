{"meta_description": "Nalewka z czarnej porzeczki jest uznawana za jedną z najzdrowszych i najpyszniejszych nalewek. Szykujemy ją z owoców czarnej porzeczki, wódki, spirytusu i cukru. Jest bardzo prosta do zrobienia. Zapraszam.", "title": "Nalewka z czarnej porzeczki", "content": "Szklanka ma u mnie pojemność 250 ml.   W składnikach podałam wagę porzeczek przed oczyszczeniem.  Na podaną ilość składników polecam użyć większy słój o pojemności minimum 3 l. Pod koniec powstało mi około 1400 ml nalewki porzeczkowej Nalewka z czarnej porzeczki powinna być szykowana z dojrzałych i zdrowych owoców. Można też śmiało sięgnąć po porzeczki mrożone. Już na wstępie zaznaczę, że jest to bardzo prosta w przygotowaniu nalewka, jednak proces maceracji owoców trwa od miesiąca, nawet do czterech miesięcy. Przygotuj sobie kilogram dojrzałych i zdrowych owoców czarnej porzeczki. Mogą to też być owoce mrożone.  Owoce dokładnie umyj pod zimną, bieżącą wodą. Zdejmij je z ogonków. Ja szypułek nie usuwam. Jeśli używasz porzeczek mrożonych to zakładam, że zostały one zamrożone już po umyciu i oczyszczeniu.Wszystkie owoce czarnej porzeczki przełóż do dużego i czystego słoja. Ja używam uniwersalnego słoja, w którym szykuję większość nalewek. To słój o pojemności około 3,8 l. Jeśli masz owoce mrożone, to zamrożone kulki z czarnej porzeczki umieść w słoiku i zostaw na blacie kuchennym na minimum dwie godziny, by owoce rozmroziły się naturalnie pod wpływem ciepła z pomieszczenia.Do słoika z porzeczkami w pierwszej kolejności wlej 500 ml wódki a dopiero po wódce wlej też 500 ml spirytusu. Słoik z czarną porzeczką i alkoholem zakołysz i zamknij.Owoce zalane alkoholem odstaw w lekko słoneczne miejsce. Najlepiej gdzieś na parapet okienny, gdzie nie dociera bardzo dużo słońca. Proces maceracji może tak trwać od miesiąca do czterech miesięcy. Możesz śmiało zapomnieć o tej nalewce na ten czas. Nic nie trzeba z nią robić. To jak długo zostawisz swój słoik na oknie zależy tylko od Ciebie. Moja pierwsza nalewka \"robiła się\" miesiąc i była świetna. Za drugim razem czekałam cztery miesiące i czułam niewielką różnicę. Druga nalewka była trochę intensywniejsza w smaku.Na zdjęciu poniżej owoce z wódką i spirytusem po około dwóch tygodniach maceracji. Porzeczki w trakcie maceracji jaśnieją, puchną i robią się twarde.Po minimum 30 dniach maceracji możesz zlać czystą nalewkę do mniejszego słoja. Słoik zakręć i odstaw obok słoja z samymi porzeczkami (Zlałam dokładnie jeden litr nalewki). Do dużego słoja z samymi porzeczkami wsyp od razu 500 gramów zwykłego cukru. Nalewka z taką ilością cukru wychodzi dość słodka. Jeśli wolisz mniej słodką nalewkę, to daj o 100 gramów mniej cukru.Zamieszaj dokładnie cukier z owocami i zamknij słoik. Słój z czarną porzeczką i cukrem również trzymaj na lekko słonecznym parapecie. Codziennie mieszaj owoce z cukrem, by przyspieszyć proces rozpuszczania się cukru. W ciągu pięciu dni cukier powinien całkiem się rozpuścić. Jeśli tak się nie stało, to możesz trochę odlanej wcześniej nalewki wlać do słoja z owocami w cukrze i mieszać całość przez chwilę. Taką mieszankę trzymaj dalej na parapecie. Mieszaj całość kilka razy dziennie. Maksymalnie po dwóch dniach cukier powinien już całkowicie się rozpuścić.Sok oraz owoce przecedzam przez sitko do słoika z wcześniej zlaną nalewką. Same owoce zawijam jeszcze w podwójnie złożoną gazę i dokładnie odciskam z całego soku. Po odciśnięciu owoce czarnej porzeczki wyrzucam. Nie wykorzystuję ich już do innych celów. Gotową nalewkę z czarnej porzeczki przefiltrowuję jeszcze fragmentów owoców oraz innych zanieczyszczeń. Bardzo dobre do filtrowania nalewek są jednorazowe filtry przelewowe do kawy (tylko te starej generacji, ponieważ aktualnie produkuje się coraz gęstsze sploty i używanie papierowych filtrów bywa problematyczne). Sama gaza może nie być wystarczająca, chyba, że użyjesz kilku warstw gazy/tetry. Zazwyczaj używam czystych ściereczek muślinowych złożonych na pół, które służą mi wyłącznie do filtracji nalewek. Aktualnie ściereczki muślinowe używane są głównie w kosmetyce (oczyszczanie twarzy). Według mnie są idealne do filtrowania nalewek :) Po prawidłowym i dokładnym przefiltrowaniu Twoja nalewka z czarnej porzeczki będzie idealnie klarowna. Możesz ją przelać do kilku mniejszych butelek lub słoików. Ostatecznie otrzymałam łącznie około 1400 ml nalewki z czarnej porzeczki. Nalewkę porzeczkową można pić od razu po zrobieniu. Jednak im dłużej leżakująca nalewka porzeczkowa, tym lepszy ma smak. Trzymaj ją w chłodnej i suszej piwnicy lub innym pomieszczeniu, które zapewni takie warunki.", "url": "https://aniagotuje.pl/przepis/nalewka-z-czarnej-porzeczki", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka z czarnej porzeczki"}