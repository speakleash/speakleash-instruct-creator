{"meta_description": "Nalewka z czarnej porzeczki nazywana jest królową polskich nalewek lub smorodinówką, ma prawdopodobnie najgłębszy aromat ze wszystkich nalewek owocowych.", "title": "Nalewka z czarnej porzeczki", "content": " • Nalewkę z czarnej porzeczki przygotowujemy nieco inaczej niż większość nalewek. Na wiosnę, kiedy na krzakach porzeczki pojawiają się młode i niezwykle aromatyczne pędy liści, zrywamy je, zostawiając jednak oczywiście większość na krzaku. Otrzepujemy je z zabrudzeń, przekładamy do słoja i zalewamy alkoholem w proporcji 1 : 1 lub 1:1,25 – ważne aby żaden liść porzeczki nie wystawał ponad powierzchnię płynu. Odstawiamy na nasłoneczniony parapet lub inne miejsce, do którego dociera dużo wiosennych promieni słońca. • Po okołu miesiącu naszą listówkę, zlewamy do butelki, delikatnie filtrując. Powinna bardzo mocno pachnieć i być dość gorzka. Pozostałe liście zasypujemy cukrem, dodajemy sok wyciśnięty z połowy cytryny i odstawiamy na tydzień lub dwa, aż cukier całkowicie się rozpuści i także zlewamy. Filtrujemy (możemy lekko odcisnąć liście), a następnie łączymy poprzednią wersję wytrawną z nowym słodkim II nastawem. Połączone wersje listówki odstawiamy najlepiej w ciemnej butelce w chłodne miejsce. • Wczesnym latem zbieramy dojrzałe i pachnące owoce porzeczki dopiero w momencie, kiedy same zaczynają opadać na ziemię. Usuwamy szypułki, ale owoców nie myjemy, jedynie delikatnie otrzepujemy z zabrudzeń. Przekładamy do dużego naczynia i zasypujemy cukrem oraz dodajemy niewielką ilość z alkoholu aby zapobiec ewentualnej fermentacji. Szczelnie zamykamy i wystawiamy na słońce. Po paru dniach, gdy cukier się rozpuści dodajemy resztę alkoholu, tak aby owoce były całkowicie nim przykryte. Możemy w tym momencie dodać także wcześniej sporządzoną listówkę – w proporcji 1:10, a następnie słój odstawić na parę miesięcy w ciepłe miejsce. • Gdy zawita do nas już jesienna słota – nalewkę zlewamy, odciskając owoce i filtrując dwukrotnie, w tym momencie możemy jeszcze dokonać delikatnych korekt – dodając na przykład odrobinę miodu, czy listówki. Odstawiamy na minimalnie jeden miesiąc, najlepiej zaś do kolejnych zbiorów. Nasza nalewka powinna być niezwykle ciemnej bordowo-fioletowej barwy, pozostawiać gęstawe smugi na kieliszku, ale co najważniejsze roztaczać taki aromat, że już samo otwarcie butelki w środku zimy ogrzeje nas wspomnieniami czerwcowo-lipcowych ciepłych promieni słońca. Alternatywnie możemy, prawie jak zawsze zalać owoce jedynie alkoholem, zlać nastaw po paru miesiącach, pozostałe owoce zasypać cukrem tworząc II nastaw. I kupażować dopiero nastaw I i II listówki z I i II nastawem na owocach – precyzyjniej dopasowując poziom słodyczy, aromatu porzeczki, goryczki i mocy alkoholu do naszych potrzeb. To rozwiązanie jednak ma pewne wady szczególnie dla początkujących amatorów. Łatwo doprowadzić do sytuacji, w której danego nastawu zostaje nam zbyt dużo (może czekać rok na kolejne kupaże lub trafić do ratafii albo też zostać likierem), a także nasz kupaż także będzie potrzebował czasu aby wszystkie cztery nastawy dobrze się ze sobą wymieszały, co może w momencie łączenia ich ze sobą doprowadzić do błędnych wniosków, a więc i błędnych proporcji. Nadmiar listówki możemy zostawić do kupażowania na przyszły rok, możemy także dodać jej co nieco do ratafii, całkiem nieźle sprawdzi się także „sauté” jako digestif, o ile nie jest zbyt gorzka. Do czarnych porzeczek idealnie pasuje gin, którym możemy zastąpić połowę lub nawet cały alkohol w nalewce. Dobrze z nalewką z porzeczki komponować się będą wszelkie przyprawy „korzenne” od goździków, przez anyż gwiaździsty i cynamon do imbiru, czy korzenia galgantu. Ciekawym dodatkiem może być też owoc jałowca. Cukier w nastawie owocowym możemy zastępować miodem i w tym przypadku nie musimy się bać miodów o silnym aromacie. Eksperymentowanie z wyraźnymi miodami z charakterem prawie na pewno wyjdzie nam i nalewce na dobre. Należy pamiętać iż, porzeczki mają bardzo intensywny zapach, więc dodatkowe zbyt delikatne aromaty łatwo giną w nalewce i stają się zupełnie lub prawie niewyczuwalne.", "url": "https://bibliotekanalewek.pl/przepisy/nalewki-owocowe/nalewka-z-czarnej-porzeczki/", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka z czarnej porzeczki"}