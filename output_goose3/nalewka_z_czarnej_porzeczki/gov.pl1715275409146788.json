{"meta_description": "Produkt wpisany na listę produktów tradycyjnych w dniu 2016-06-15 w kategorii Napoje w woj. łódzkim.", "title": "Nalewka z czarnej porzeczki - - Portal Gov.pl", "content": "W zależności od naczynia, w którym się znajduje. W zależności od naczynia, w którym się znajduje. Powiat brzeziński położony jest w województwie łódzkim i ma charakter typowo rolniczy. Znajduje się tam wiele małych gospodarstw, których mieszkańcy kultywują rodzinne tradycje. Widoczne jest to szczególnie w przygotowywaniu przeróżnych potraw, a także napojów na bazie lokalnych surowców. Do takich produktów można zaliczyć nalewki, które wytwarzane są od wiosny do jesieni z owoców pochodzących z lasów bądź przydomowych ogrodów. Wśród nich wyróżnić można nalewki owocowe, korzenne, ziołowe, miodowe i wiele innych. Popularna na tym terenie jest nalewka wytwarzana z owoców czarnej porzeczki. Do jej przygotowania potrzebne są: „Dorodne i dojrzałe owoce, odpowiednia ilość składników” (Wywiad przeprowadzony z mieszkańcami powiatu brzezińskiego). Owoce zbierane są zazwyczaj z przydomowych ogrodów mieszkańców Ziemi Brzezińskiej. Odpowiednio dobrane i umyte owoce czarnej porzeczki wsypywane są do szklanego naczynia i zalewane spirytusem. Tak przygotowane naczynie z owocami leżakuje około trzech miesięcy. Po tym okresie zlewany jest alkohol, a owoce zasypywane cukrem. Kiedy cukier się rozpuści, wszystko łączone jest z wcześniej zlanym alkoholem. Tak przygotowana nalewka przelewana jest do odpowiednich naczyń i odstawiana na okres sześciu miesięcy w ciemnym miejscu. Najlepszy smak osiąga po około dwóch latach. Obecnie nalewka z czarnej porzeczki spożywana jest niezależnie od pory roku czy święta. „Kiedyś była napitkiem świątecznym ze względu na zawartość wit. C w owocach porzeczki czarnej większe znaczenie miała w okresie zimowym” (Wywiad przeprowadzony z mieszkańcami powiatu brzezińskiego).", "url": "https://www.gov.pl/web/rolnictwo/nalewka-z-czarnej-porzeczki", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Nalewka z czarnej porzeczki"}