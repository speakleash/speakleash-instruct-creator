{"meta_description": "Boszcz z chrzanem z Chrząblic został wpisany na listę produktów tradycyjnych Ministerstwa Rolnictwa i Rozwoju Wsi.", "title": "Boszcz z chrzanem z Chrząblic wpisany na listę produktów tradycyjnych", "content": "Boszcz z chrzanem z Chrząblic wpisany na listę produktów tradycyjnych Boszcz z chrzanem z Chrząblic został wpisany na listę produktów tradycyjnych Ministerstwa Rolnictwa i Rozwoju Wsi. Jest to ministerialna lista produktów, których jakość lub wyjątkowe cechy i właściwości wynikają ze stosowania tradycyjnych metod produkcji. Gospodynie z gminy Brudzew mają czym się pochwalić. Okazuje się bowiem, że w Chrząblicach zachowało się wiele archaicznych i tradycyjnych zwyczajów, w tym również kulinarnych. Jesienią ubiegłego roku sięgnęły po stare przepisy i wyczarowały danie na miarę dziedzictwa kulinarnego. Redakcja Turek24 towarzyszyła im podczas warsztatów, na których na nowo odkrywały potrawy na bazie chrzanu. Czytaj również artykuł: Chrząblice. Gospodynie chrzaniły, ale nie schrzaniły… Chrzan chętnie wykorzystywany jest przez okolicznych mieszkańców w kuchni i jak się okazuje – według lokalnej społeczności – od niego pochodzi nazwa miejscowości – Chrząblice. Jest on podawany jako dodatek do wędlin, składnik śledzia pod pierzynką chrzanową oraz jako przyprawa do tradycyjnej zupy, którą gospodynie z Chrząblic nazywają „boszczem”. Nazwa „boszcz” jest lokalną odmianą słowa barszcz. Boszcz z chrzanem z Chrząblic to zupa codzienna, syta, serwowana głównie na śniadanie w okresie od jesieni do wiosny. Boszcz to rodzaj żuru przygotowywanego na zakwasie żytnim. Zakwas przyrządzano w „boszczowniku” (żurowniku), czyli glinianym niepolewanym naczyniu. Z tego samego zakwasu, który był podstawą każdego gospodarstwa, dawniej wypiekano również chleb. Mieszkanki Chrząblic do dnia dzisiejszego sporządzają boszcz według tradycyjnego przepisu. Do garnka wlewano 4 litry wody i doprowadzano do wrzenia. W międzyczasie w drobną kostkę krojono boczek wędzony, który podsmażano na patelni oraz słoninę, którą wytapiano na oddzielnej patelni. Pod koniec wytapiania do słoniny dodawano jedną, dużą, drobno posiekaną cebulę. Na desce do krojenia ucierano trzy ząbki czosnku ze szczyptą soli. Do gotującej się wody dodawano liście laurowe, ziarna ziela angielskiego i wlewano trzy szklanki zakwasu, cały czas mieszając. Po zagotowaniu do wywaru dodawano podsmażony boczek oraz słoninę z cebulą, a po zamieszaniu i uwolnieniu aromatu dodawano utarty czosnek i pokrojoną w plastry białą kiełbasę. Boszcz do smaku doprawiano solą, pieprzem oraz majerankiem. Pod koniec gotowania dodawano trzy łyżki świeżo utartego chrzanu – czytamy w opisie produktu. W przeprowadzonych w latach 50 i 60-tych XX wieku badaniach etnograficznych obejmujących całą Wielkopolskę, badacze uznali potrawę pod nazwą „boszcz z chrzanem” jako relikt tradycji kulinarnych: Jak informowały uczestniczki warsztatów boszcz spożywany na co dzień przyrządzano z podsmażoną słoniną oraz cebulą i podawano z gotowanymi ziemniakami w mundurkach lub z chlebem. W dni postne boszcz z chrzanem przygotowywano w wersji bez dodatku mięsa i tłuszczu. „Boszcz” z chrzanem z Chrząblic do dnia dzisiejszego jest potrawą chętnie spożywaną przez mieszkańców Brudzewa. Na Listę Produktów Tradycyjnych wpisany został 10 marca 2020 roku w kategorii: gotowe dania i potrawy.", "url": "https://turek24.com.pl/boszcz-z-chrzanem-z-chrzablic-wpisany-na-liste-produktow-tradycyjnych/", "category": "wielkopolskie", "sub_category": "Gotowe dania i potrawy", "phrase": "Boszcz z chrzanem z Chrząblic"}