{"meta_description": "Chrzan w roli głównej. Gospodynie z Chrząblic wyczarowały potrawy na miarę dziedzictwa kulinarnego, jak chociażby boszcz z chrzanem i pyrami w mundurkach.", "title": "Kuchnia na wyciągnięcie ręki. Chrzan w nowej odsłonie [wideo] | Turek24", "content": "Chrzan w roli głównej. Lubimy kulinarne eksperymenty i coraz chętniej otwieramy się na nowe smaki, ale również coraz częściej odkopujemy stare przepisy naszych babć. Gospodynie z Chrząblic sięgnęły po z pozoru nieciekawe produkty i wyczarowały potrawy na miarę dziedzictwa kulinarnego, jak chociażby boszcz z chrzanem i pyrami w mundurkach. Kuchnia, która jest na wyciągnięcie ręki. Serwowana na co dzień, ale niestety niedoceniana i czasem zaniedbana może stać się inspiracją do stworzenia dania, dzięki któremu zrobi się głośno o Chrząblicach. Przynajmniej w świecie kulinarnym. We wrześniu rozpoczęto projekt “Powrót do korzeni, byleby tego nie schrzanić – czyli kultywowanie tradycji lokalnych w Chrząblicach”. Zadanie było współfinansowane przez Samorząd Województwa Wielkopolskiego w ramach programu Wielkopolska Odnowa Wsi 2013-2020. Znawczyni staropolskiej kuchni Aleksandra Kleśta-Nawrocka na nowo odkrywała przed uczestniczkami stare przepisy na bazie chrzanu. Nie tylko o nim mówiono, ale i go próbowano. Czytaj również artykuł: Chrząblice. Byleby tego nie schrzanić…, czyli warsztaty z chrzanem w roli głównej Chrzan w roli głównej. Druga odsłona projektu miała miejsce 12 października. We wrześniu padły pierwsze propozycje dań, jak żurek z chrzanem, czy śledź pod pierzynką z chrzanem. W minioną sobotę zastanawiano się nad wyjątkowością tych potraw, czy mają gwarową nazwę, kiedy były robione, nad sposobem ich przygotowania. Jak się okazuje taki (nie)codzienny żurek może być haczykiem kraszony lub też nosić swojską nazwę boszcz. Tego dnia także przygotowano i smakowano dania z użyciem chrzanu. Po okiem Macieja Bartona, z wykształcenia leśnika, z zamiłowania kucharza, który szefuje w kuchni Pałacu w Orli powstały wyborne potrawy. Uczestnicy warsztatów wraz z zdobywcą prestiżowych czapek i tytułu Szef Kuchni Tradycyjnej 2016 w kategorii kuchnia tradycyjna w Żółtym przewodniku Gault&Millau przygotowali białą polewkę. Zupę historycznie w Wielkopolsce zakorzenioną, robioną na maślance, z dodatkiem chrzanu, szczypiorku i boczku, podawaną z ziemniakami, które nierzadko były z poprzedniego dnia. Przyrządzono również sandacza z sosem chrzanowym oraz ciasteczka owsiane z chrzanem. Dania proste, ale jakże wyjątkowe i smaczne. Wprowadzone do codziennego menu mogą stać się przebojem na stołach nie tylko mieszkańców z Chrząblic, ale i innych regionów kraju. Odświeżone przepisy, godziny rozmów i warsztatów zainspirowały do wskazania boszczu z chrzanem i pyrami w mundurkach do miana produktu regionalnego. Czy danie to będzie godne wpisania go na Listę Produktów Tradycyjnych, to się okaże. Ma ono jednak dużą szansę zawojować kuchnie nie tylko tą lokalną.", "url": "https://turek24.com.pl/chrzan-gospodynie-z-chrzablic-chrzanily-ale-nie-schrzanily/", "category": "wielkopolskie", "sub_category": "Gotowe dania i potrawy", "phrase": "Boszcz z chrzanem z Chrząblic"}