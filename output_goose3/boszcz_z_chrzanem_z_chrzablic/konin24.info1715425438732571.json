{"meta_description": "", "title": "Aktualności - Chrząblice chrzanu tradycje", "content": "Odtwarzanie tradycji lokalnych w miejscowości Chrząblice, zapoczątkowane zostało w roku 2019, realizując projekt „Powrót do korzeni, byleby tego nie schrzanić – czyli kultywowanie tradycji lokalnych w Chrząblicach” dofinansowany w ramach IX edycji konkursu „Pięknieje wielkopolska wieś”. Projekt wzmocnił przenikanie tradycji i kultury na młodsze pokolenia. Odtworzył tradycję lokalną poprzez zmotywowanie mieszkańców do uprawy chrzanu od którego pochodzi nazwa miejscowości. Ważnym elementem realizowanego projektu było złożenie wniosku o wpis produktu na listę produktów tradycyjnych - „Boszcz z chrzanem z Chrząblic”. W dniu 10 marca 2020r. Ministerstwo Rolnictwa i Rozwoju Wsi poinformowało, że Boszcz z chrzanem z Chrząblic został wpisany na Listę Produktów Tradycyjnych prowadzoną przez Ministra Rolnictwa i Rozwoju Wsi. Jest to doskonała promocja nie tylko miejscowości, ale przede wszystkim tradycji wsi. Nazwa miejscowości Chrząblice najprawdopodobniej pochodzi od słowa chrzan, który zapewne rósł tutaj w dużych ilościach. Na starych mapach spotyka się także pisownię Chrzamlice. Święto chrzanu w Chrząblicach to spełnienie marzeń mieszkańców tej miejscowości. Udało się pozyskać dofinansowanie na projekt Chrząblice chrzanu tradycje w ramach X edycji konkursu „Pięknieje wielkopolska wieś”. Samorząd Województwa Wielkopolskiego przyznał dotację w wysokości 13 tys. złotych.", "url": "https://konin24.info/konin.php/a,151,n,31044/Aktualnosci/Chrzablice-chrzanu-tradycje-", "category": "wielkopolskie", "sub_category": "Gotowe dania i potrawy", "phrase": "Boszcz z chrzanem z Chrząblic"}