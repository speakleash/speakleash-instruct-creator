{"meta_description": "Tegoroczne wakacje dobiegają już końca. Za kilka dni do szkół – już stacjonarnie – powrócą dzieci i młodzież. Na zakończenie letniej przerwy od zajęć w Chrząblicach w gminie Brudzew zorganizowano festyn. Oprócz licznych atrakcji przewidziano także mo", "title": "Brudzew: Festyn w Chrząblicach w ostatnią niedzielę wakacji", "content": "Tegoroczne wakacje dobiegają już końca. Za kilka dni do szkół – już stacjonarnie – powrócą dzieci i młodzież. Na zakończenie letniej przerwy od zajęć w Chrząblicach w gminie Brudzew zorganizowano festyn. Oprócz licznych atrakcji przewidziano także możliwość zaszczepienia się przeciwko koronawirusowi. W niedzielne popołudnie, 29 sierpnia, boisko przy dawnej Szkole Podstawowej w Chrząblicach zapełniło się okolicznymi mieszkańcami, którzy przybyli na festyn rodzinny. Został on zorganizowany pod hasłem #SzczepimySię z Kołem Gospodyń Wiejskich z Chrząblic. Wydarzenie rozpoczęło się o godzinie 14.00 i wówczas również w budynku podstawówki otwarty został dla wszystkich chętnych punkt szczepień. Można w nim było zaszczepić się szczepionką na COVID-19.  Organizatorzy przygotowali dla wszystkich uczestników imprezy wiele atrakcji. Wśród nich były m.in. dmuchane zamki dla dzieci. Dla najmłodszych przygotowano także zabawy z animatorem. Każdy, kto przybył na festyn mógł skosztować różnych pyszności przygotowanych przez miejscowe gospodynie. Największym zainteresowaniem cieszył się tradycyjny boszcz z chrzanem z Chrząblic, który jest wpisany na listę produktów tradycyjnych prowadzoną przez Ministerstwo Rolnictwa i Rozwoju Wsi.  Na zakończenie wydarzenia planowana jest zabawa z DJ-em. Całość zabezpieczają druhowie z jednostki Ochotniczej Straży Pożarnej w Chrząblicach.", "url": "https://iturek.net/fakty/brudzew-festyn-w-chrzablicach-w-ostatnia-niedziele-wakacji", "category": "wielkopolskie", "sub_category": "Gotowe dania i potrawy", "phrase": "Boszcz z chrzanem z Chrząblic"}