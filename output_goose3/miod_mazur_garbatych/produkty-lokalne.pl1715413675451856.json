{"meta_description": "", "title": "Mazurska Pasieka – trzecie pokolenie rozwoju pszczelarskiej pasji", "content": "Mazurska Pasieka to gospodarstwo położone na terenie Mazur Garbatych, które po dziadku i tacie prowadzi obecnie Szymon Kalejta. Pasieka produkuje różne rodzaje miodu, a w 2013 r. gospodarstwo pasieczne zostało przyjęte do Dziedzictwa Kulinarnego Warmii Mazury i Powiśla. W czerwcu ubiegłego roku miody pasieki zostały wpisane na Listę Produktów Tradycyjnych Ministerstwa Rolnictwa. Gospodarstwo pasieczne powstało w 1952 r. Zostało założone przez nestora rodu Stanisława Kalejtę. W roku 1960 gospodarstwo liczyło 65 uli. Pszczelarstwo stało się pasją Stanisława Kalejty, która trwa do dnia dzisiejszego. Jego praca została doceniona i opisana w książce „Pszczelarstwo na Białostocczyźnie”. W 1975 roku do Stanisława dołączył jego syn – Wiesław Kalejta. - Od 1998 r. zacząłem pobierać „nauki” z pszczelarstwa u dziadka i taty. Pszczelarstwo stało się również moją pasją, rodzinną tradycją, gdzie na pierwszym miejscu stawia się jakość, miód i pszczoły. Obecnie gospodarstwo prowadzone jest przeze mnie, pod nazwą „Mazurska Pasieka Kalejta” – mówi Szymon Kalejta, obecny właściciel pasieki. Pasieki położone są na terenie Mazur Garbatych, głównie na Ziemi Oloeckiej, która należy do nielicznych zakątków, łączących w sobie piękno krajobrazu, specyficzny mikroklimat oraz różnorodność szaty roślinnej. W 2013 roku Gospodarstwo Pasieczne Mazurska Pasieka zostało przyjęte do sieci Dziedzictwa Kulinarnego Warmii Mazury i Powiśla. 29 czerwca 2016 r. Miody Ziemi Oleckiej zostały wpisane na Listę Produktów Tradycyjnych Ministerstwa Rolnictwa. Miody zdobywają uznanie wśród klientów jak i podczas różnego rodzaju konkursów w województwie warmińsko-mazurskim – kończy Szymon Kalejta.", "url": "https://produkty-lokalne.pl/mazurska-pasieka-trzecie-pokolenie-rozwoju-pszczelarskiej-pasji,100", "category": "warmińsko-mazurskie", "sub_category": "Miody", "phrase": "Miód Mazur Garbatych"}