{"meta_description": "", "title": "Pszczoła o pomoc woła", "content": "Całkiem niedawno, bo 8 sierpnia, mieliśmy Wielki Dzień Pszczół. Rola tych owadów w przyrodzie, zwłaszcza w życiu i rozwoju roślin, a w konsekwencji w gospodarce żywnościowej, lecznictwie, kosmetyce – jest nie do zastąpienia. Zapylają one, jak i inne owady, kwiatostany roślin jadalnych i ozdobnych, wytwarzają wiele innych niezbędnych w gospodarce produktów. A jednocześnie ich obecność i zdrowie stanowią czuły wskaźnik kondycji środowiska naturalnego. Niestety, w ostatnie dziesięciolecia – co znajduje wyraz także w mediach – obserwuje się coraz większy spadek zdrowotności i populacji tych niezwykle popularnych owadów. Pisano o tym w AURZE (11/2008, 5/2013). Sprzyjające pszczelarstwu warunki zapewniają tereny najmniej narażone na zanieczyszczenia i zatrucie środowiska naturalnego. W Polsce należą do nich m. in. Sądecczyzna i Mazury Garbate, zwłaszcza w okolicach Gołdapi. Miód Mazur Garbatych powstaje z nektaru roślin kwitnących na przełomie maja i czerwca, wśród których dominują rzadko spotykane zioła, zapewniające mu niepowtarzalny kolor, smak i aromat. Ma on także wybitne walory lecznicze (usuwa ból gardła, wzmacnia organizm w czasie przeziębienia, a dzięki znacznej zawartości minerałów wywiera korzystny wpływ na pamięć, łagodzi stres, równoważy ciśnienie). Te walory oraz starania pszczelarzy i czynników oficjalnych sprawiły, że miód z Mazur Garbatych został wpisany na listę produktów tradycyjnych i zastrzeżony certyfikatem Unii Europejskiej, jako produkt dziedzictwa kulturalnego Warmii, Mazur i Podlasia. Ale i ten cenny specyfik może zniknąć, jeśli warunki rozwoju pszczelarstwa będą się pogarszały w dotychczasowym tempie. A Komisja Europejska przystąpiła w 2012 r. do finansowania badań nad zanikaniem rojów pszczelich. Opublikowano również raport Greenpeace pt. \"Spadek populacji pszczół - przegląd czynnników zagrażających owadom zapylającym i rolnictwu w Europie\". Dokument ten, oparty na badaniach naukowych, stwierdza, że wśród znanych już uprzednio chorób, pasożytów, zmian klimatycznych, uprzemysłowienia rolnictwa – życiu i kondycji pszczół zagrażają coraz bardziej zwłaszcza pestycydy z grupy neonikotynoidów. Dotyczy to przede wszystkim 7 pestycydów o największej toksyczności. W związku z tym w promocji zrównoważonego rolnictwa zainaugurowano europejską kampanię mającą na celu eliminację tych pestycydów z użycia. Greenpeace zwrócił się do polityków o wprowadzenie zakazu stosowania neonikotynoidów i innych pestycydów szkodliwych dla owadów zapylających oraz o przekazanie przez Komisję Europejską na te potrzeby części funduszy wspierających rolnictwo konwencjonalne. Istotne dla ochrony i rozwoju pszczelarswta mogą okazać się ostatnie osiągnięcia nauki polskiej (które wymagają jeszcze sprawdzeń praktycznych). Z badań Instytutu Chemii Przemysłowej im. Ignacego Mościckiego w Warszawie wynika, że pestycydy syntetyczne, stosowane w ochronie roślin, mogą być zastąpione nietoksycznym sokiem z kapusty. \"W każdej kapuście znajdują się substancje aktywne, zwane glukozynolami. Kiedy roślina zostaje nadgryziona przez roślinożercę albo z gleby docierają do niej zanieczyszczenia chemiczne, wtedy glukozynolany rozkładają się na dwie substancje o właściwościach grzybobójczych, bakteriobójczych./ Ich skuteczność jest porównywalna ze skutecznością syntetycznych pestycydów\" - stwierdza dr inż. Irena Grzywa-Nikisińska z Instytutu Chemii Przemysłowej. A z kilograma kapusty - według dr Grzywa-Nikisińskiej - można wycisnąć 800 ml soku. Taki sok może zastąpić pestycydy syntetyczne stosowane do ochrony roślin. Rozpoczęto również - jest to aktualnie przedsięwzięcie prywatne - hodowlę trzmieli do zapylania roślin w uprawach szklarniowych. Propozycje Uniwerstyteu Ekonomicznego w Krakowie znalazły oddźwięk w środowisku pszczelarskim. Daje temu wyraz wypowiedź prezesa Związku Pszczelarzy Zawodowych i właściciela gospodarstwa pasiecznego \"Sądecki Bartnik\", Janusza Kasztelewicza: \"Projekt wybiega wiele lat do przodu, wymaga dyskusji i dopracowania szczegółów, ale mamy sporą lukę do odrobienia. W Polsce od kilku lat wzrasta spożycie miodu, a krajowa produkcja za tym nie nadąża. Importujemy około 5 tys. ton miodu rocznie, a niedobór rodzin pszczelich szacowany jest na około 1 mln.(obecnie jest ich ok. 1,3 mln). Prócz - wyrażonej w krakowskim projekcie - troski o jakość nowych młodych pszczelarzy, wielce pożądane, jak się wydaje, byłoby dotarcie z fachowym instruktażem do pszczelarzy działających już w kraju. Skuteczne dla uefektywnienia ich troski o pasieki mogłoby okazać się opracowanie przez Uniwersytet Ekonomiczny w Krakowie instrukcji obejmującej m. in. zalecenia w sprawie optymalizacji lokalizacji pasiek oraz stosowania pożądanych środków i sposobów ochrony pszczół. Taka instrukcja mogłaby dotrzeć do nich za pośrednictwem samorządów terytorialnych oraz agend modernizacji i restrukturyzacji rolnictwa.", "url": "http://passa.waw.pl/artykul/pszczola-o-pomoc-wola,3808", "category": "warmińsko-mazurskie", "sub_category": "Miody", "phrase": "Miód Mazur Garbatych"}