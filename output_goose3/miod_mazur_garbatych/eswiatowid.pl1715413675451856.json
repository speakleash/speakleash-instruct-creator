{"meta_description": "", "title": "Medal dla miodu z Mazur Garbatych", "content": "Miód Gospodarstwa Pszczelarskiego z Gołdapi został doceniony w czasie V Dni Naturalnej Żywności Natura Food, które w miniony weekend odbyły się w Łodzi. Dni Naturalnej Żywności to wydarzenie, które promuje ekologiczną i naturalną żywność, produkty regionalne oraz potrawy przygotowywane według tradycyjnych receptur. W programie targów są także prelekcje, warsztaty i szkolenia, dzięki którym można bliżej poznać tradycje kuchni regionalnych i walory naturalnej żywności. Imprezę zorganizowały Międzynarodowe Targi Łódzkie, pod honorowym patronatem m.in. ministra rolnictwa i rozwoju wsi oraz Związku Województw RP.  W czasie targów odbyły się również prezentacje i degustacje produktów z poszczególnych regionów. \"Na stoisku naszego regionu przedsiębiorcy zrzeszeni w sieci Dziedzictwo Kulinarne Warmia Mazury Powiśle prezentowali m.in. miody i produkty pszczelarskie, piekarnicze, a także piwo regionalne - informuje biuro prasowe Urzędu Marszałkowskiego w Olsztynie. - Dla wystawców został zorganizowany konkurs o Złoty Medal Natura Food 2012, którego celem było wyłonienie i promocja najlepszych produktów ekologicznych, naturalnych i tradycyjnych prezentowanych podczas Targów. W tej ostatniej kategorii - Produktów Tradycyjnych Złoty Medal Natura Food 2012 zdobył miód Mazur Garbatych wyprodukowany przez Gospodarstwo Pszczelarskie Miody Mazur Paweł Murzyn z Gołdapi\".", "url": "http://eswiatowid.pl/Aktualno%C5%9Bci/tabid/158/ItemId/36548/Default.aspx", "category": "warmińsko-mazurskie", "sub_category": "Miody", "phrase": "Miód Mazur Garbatych"}