{"meta_description": "Wojewódzkie Święto Chrzanu w Osjakowie jak co roku przyciągnęło tłumy. O oprawę artystyczną organizowanej po raz 11. imprezy zadbali lokalni wykonawcy. W trakcie święta nie mogło zabraknąć degustacji potraw z chrzanem w roli głównej, które przygotowały stowarzyszenia i koła gospodyń wiejskich.", "title": "Wojewódzkie Święto Chrzanu w Osjakowie. Było smacznie i kolorowo ZDJĘCIA", "content": "Wojewódzkie Święto Chrzanu w Osjakowie jak co roku przyciągnęło tłumy. O oprawę artystyczną organizowanej po raz 11. imprezy zadbali lokalni wykonawcy. W trakcie święta nie mogło zabraknąć degustacji potraw z chrzanem w roli głównej, które przygotowały stowarzyszenia i koła gospodyń wiejskich. Impreza rozpoczęła się od powitania kolorowego korowodu, w którym oprócz gospodarzy gminy Osjaków szli samorządowcy, przedstawiciele biznesu, przewodnicząca Sejmiku Województwa Łódzkiego, podsekretarz stanu ds. bezpieczeństwa, polityki amerykańskiej, azjatyckiej oraz wschodniej, a także zaproszeni gości i przedstawiciele lokalnych instytucji i sołectw. Korowód dotarł pod scenę przy amfiteatrze, gdzie pozostawił bogato zastawiony wóz z lokalnymi produktami z chrzanem w roli głównej. Prezentował się przepięknie. Chwilę później na scenie pojawiły się zespoły ludowe z terenu gminy Osjaków, które przygotowały specjalny repertuar z okazji święta chrzanu. Mieszkańcy zaprezentowali zaś przepięknego poloneza. Do występu przygotowała ich Marzena Biedroń. Po prezentacji lokalnych zespołów przyszła pora na powitanie licznie zgromadzonych uczestników imprezy, czego dokonała prowadząca imprezę Alina Frejusz. Wójt Jarosław Trojan w asyście podsekretarza stanu w Ministerstwie Spraw Zagranicznych Marcina Przydacza, przewodniczącej Sejmiku Województwa Łódzkiego Iwony Koperskiej, radnej Sejmiku Województwa Łódzkiego Doroty Więckowskiej oraz byłego posła Mieczysława Łuczaka i przewodniczącej Rady Gminy Osjaków Sylwii Walczak dokonał zaś otwarcia imprezy. Symboliczne uderzenie laską chrzanu w lemiesz przypadło w udziale Marcinowi Przydaczowi i Iwonie Koperskiej. W programie imprezy znalazły się tradycyjne chrzanowe konkurs: na najdłuższy, najgrubszy i najbardziej okazały korzeń chrzanu oraz tarcia chrzanu. Największym zainteresowaniem cieszyła się \"Bitwa Regionów\" i \"Piknik z produktem polskim\" Wieczorem na scenie pojawi się gwiazda wieczoru, czyli zespół Zakopower. Nie zabraknie największych hitów zespołu m.in. \"Boso\", \"Tak ma być\", czy \"Bóg wie gdzie\". Będzie też widowiskowy pokaz tańca z ogniem. Wcześniej mieszkańców bawił Robert Korólczyk, znany z Kabaretu Młodych Panów. Święto chrzanu to jednak przede wszystkim promocja produktu, z którego słynie zagłębie chrzanowe, które rozciąga się na ok. 700 hektarach w gminach Osjaków, Kiełczygłów, Siemkowice, Rusiec, Działoszyn i Konopnica. Tutejsi plantatorzy i przetwórcy odpowiadają za ok. 70 proc. krajowej produkcji chrzanu. Od 2007 r. chrzan znad środkowej Warty w naturalnej postaci, czyli w laskach - jędrnych, pękających przy zginaniu - widnieje na ministerialnej liście produktów tradycyjnych. Znajdziemy tam też obrowską zupę chrzanową i chrzan po staropolsku. Iście piekielna moc tutejszego chrzanu wynika z wysokiej zawartość synigryny, co potwierdziły badania. Warto dodać, że smak nadwarciańskiego chrzanu w jednym z odcinków programu \"Kuchenne Rewolucje\" chwaliła sama Magda Gessler. Jego wyróżnikiem jest ostrość, wynikająca z dużej zawartości synigryny. - Ho, ho, ho! Dawno takiego chrzanu nie jadłam! - zachwycała się Magda Gessler w „Kuchennych rewolucjach”. Odcinek wyemitowany w 2018 r. był kręcony w Sieradzu, a prowadząca popularny program kosztowała chrzanu z powiatu wieluńskiego. Nakłaniała właścicieli lokalu do stosowania tego i wielu innych wyrobów regionalnych. - Pani Magdzie zabrakło tchu i o to właśnie chodzi. Taka jest moc rodzimego chrzanu. Mogę zapewnić, że była to bardzo spontaniczna reakcja - mówi goszcząca w programie Joanna Nanys, właścicielka firmy Dros w Drobnicach (gm. Osjaków) i zarazem prezes Grupy Producentów Chrzanu i Warzyw „Nadwarcianka”. - Warto stawiać na nadwarciański chrzan ze względu na jego wysoką jakość. Wracamy do starych receptur, nie stosujemy konserwantów. Żeby walczyć z konkurencją, zwiększyć sprzedaż i rozpoznawalność swoich produktów, producenci i przetwórcy chrzanu chcą uzyskać od Komisji Europejskiej Certyfikat Chronionego Oznaczenia Geograficznego. Taki dokument zapewni konsumenta, że chrzan, który pochodzi znad Warty jest dobrej jakości. Dzisiaj podczas imprez w Osjakowie chrzan grał główną rolę w serwowanych przez stowarzyszenia i koła gospodyń wiejskich daniach, po które chętnie sięgali uczestnicy imprezy. A stoisk było naprawdę dużo. Każde prezentowało się przepięknie. Zobaczcie sami.", "url": "https://dzienniklodzki.pl/wojewodzkie-swieto-chrzanu-w-osjakowie-bylo-smacznie-i-kolorowo-zdjecia/ar/c8-16802151", "category": "łódzkie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Chrzan znad Środkowej Warty, w laskach"}