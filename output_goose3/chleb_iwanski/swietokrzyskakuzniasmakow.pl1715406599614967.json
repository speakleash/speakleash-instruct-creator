{"meta_description": "Szlak kulinarny \"Świętokrzyska Kuźnia Smaków\" tworzą producenci uznanych produktów tradycyjnych", "title": "Świętokrzyska Kuźnia Smaków - O szlaku", "content": "Szlak kulinarny \"Świętokrzyska Kuźnia Smaków\" jest jednym z największych w Polsce, liczy 103 obiekty. W jego skład wchodzi: 77 obiektów oferujących produkty tradycyjne, których jakość oraz wyjątkowe cechy i właściwości wynikają ze stosowania tradycyjnych metod produkcji, które zostały uznane w konkursach wojewódzkich i krajowych np. „Nasze Kulinarne Dziedzictwo”, lub wpisane na Listę Produktów Tradycyjnych oraz 26 obiektów - 15 restauracji i 11 gospodarstw agroturystycznych oferujących tradycyjne i lokalne potrawy stanowiące element dziedzictwa kulinarnego regionu świętokrzyskiego, które zostały wpisane na Listę Produktów Tradycyjnych, lub które zostały spisane i opublikowane w wydawnictwach definiujących kuchnię świętokrzyską lub te wywodzące się z rodzinnych tradycji, zachowane w formie przekazu i kultywowane przez społeczność lokalną. Wiele z oferowanych na szlaku produktów i potraw znajduje się na Liście Produktów Tradycyjnych Ministerstwa Rolnictwa i Rozwoju Wsi, jak choćby sztandarowa zupa regionu, „królowa zup” - zalewajka świętokrzyska, prazoki, piernik z żytniej mąki czy pachnący chleb iwański albo wyjątkowo smaczny pączek opatowski. Podróżując szlakiem, można kupić bezpośrednio od producenta takie produkty, których trudno szukać w innych regionach Polski, oraz skosztować kuchni tradycyjnej opartej na surowcach charakterystycznych dla naszego regionu. Szlak zlokalizowany jest we wszystkich 13 powiatach województwa świętokrzyskiego: buskim, jędrzejowskim, kazimierskim, kieleckim, koneckim, opatowskim, ostrowieckim, pińczowskim, sandomierskim, skarżyskim, starachowickim, staszowskim i włoszczowskim. Tworzą go podmioty, które przeszły procedurę certyfikacji. Każdy z obiektów, a wśród nich gospodarstwa sadownicze, winiarskie, przetwórnie, piekarnie oraz restauracje i gospodarstwa agroturystyczne oznakowany jest tablicą informacyjną w kolorze złotym ze znakiem graficznym prawnie chronionym – Świętokrzyska Kuźnia Smaków. Szlak kulinarny promujący lokalną markę Świętokrzyska Kuźnia Smaków powstawał dzięki funduszom szwajcarskim oraz funduszom europejskim w czterech etapach. Pierwszy etap realizowany był w powiatach kieleckim, opatowskim, ostrowieckim i sandomierskim w latach 2013-2016 w ramach projektu pn. „Świętokrzyska Kuźnia Smaków” programu Góry Świętokrzyskie Naszą Przyszłością współfinansowany przez Szwajcarię w ramach szwajcarskiego programu współpracy z nowymi krajami członkowskimi Unii Europejskiej, w ramach którego wypracowano procedury, utworzono szlak i nadano markę ŚKS 53 obiektom. Drugi etap budowy marki ŚKS kontynuowano w roku 2017 w kolejnych powiatach województwa świętokrzyskiego tj. : buskim, pińczowskim, staszowskim, starachowickim dzięki operacji pn. „Stymulowanie rozwoju rynku produktów regionalnych poprzez markę Świętokrzyska Kuźnia Smaków” realizowanej w ramach Sieci na rzecz innowacji w rolnictwie i na obszarach wiejskich, współfinansowany ze środków Unii Europejskiej w ramach pomocy technicznej Programu Rozwoju Obszarów Wiejskich na lata 2014-2020. Trzeci etap to realizacja operacji pn.: „Świętokrzyska Kuźnia Smaków – lokalna marka” współfinansowanej ze środków Unii Europejskiej w ramach Schematu II Pomocy Technicznej „Krajowa Sieć Obszarów Wiejskich” Program Rozwoju Obszarów Wiejskich na lata 2014-2020. W ramach projektu rozszerzono ofertę szlaku o kolejne podmioty z 5 powiatów: koneckiego, włoszczowskiego, jędrzejowskiego, kazimierskiego i skarżyskiego. Czwarty etap i kolejny projekt pn. „Wsparcie rozwoju szlaku kulinarnego Świętokrzyska Kuźnia Smaków, jako narzędzia budowania marki lokalnych produktów żywnościowych wysokiej jakości” to zarówno tytuł jak i cel operacji realizowanej w 2022 roku przez ŚODR Modliszewice, dzięki której nadano markę ŚKS kolejnym wytwórcom produktów tradycyjnych. Operacja współfinansowana była ze środków Unii Europejskiej w ramach Schematu II Pomocy Technicznej „Krajowa Sieć Obszarów Wiejskich” Programu Rozwoju Obszarów Wiejskich na lata 2014-2020. Dzięki funduszom zewnętrznym i pracy Świętokrzyskiego Ośrodka Doradztwa Rolniczego w Modliszewicach udało się stworzyć lokalną markę opartą na regionalnym dziedzictwie kulinarnym, będącą swego rodzaju kulinarną wizytówkę regionu świętokrzyskiego, pokazać miejsca wytwarzania i sprzedaży żywności tradycyjnej, poznać jej wytwórców, niejednokrotnie uczestniczyć w procesie jej wytwarzania oraz poznać atrakcje turystyczne najpiękniejszych rejonów województwa świętokrzyskiego.", "url": "http://www.swietokrzyskakuzniasmakow.pl/", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb iwański"}