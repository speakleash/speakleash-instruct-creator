{"meta_description": "W poniedziałek, 27 listopada w ramach programu X edycji programu grantowego mPotega – „Matematyka jest miarą wszystkiego” uczniowie klasy siódmej i klasy ósmej Publicznej Szkoły Podstawowej imienia Marii Skłodowskiej-Curie w Ujeździe odwiedzili Piekarnię Regionalną w Iwaniskach.", "title": "Uczniowie z Ujazdu wiedzą jak piecze się chleb. Niezwykła wycieczka do piekarni w Iwaniskach", "content": "W ramach programu X edycji programu grantowego mPotega – „Matematyka jest miarą wszystkiego”, który dofinansowuje fundacja mBanku, uczniowie klasy siódmej i klasy ósmej Publicznej Szkoły Podstawowej w Ujeździe odwiedzili istniejącą od 1968 roku Piekarnię Regionalną w Iwaniskach. Piekarnia państwa Bednarskich, której podstawą receptury jest kwas naturalny prowadzony metodą tradycyjną powstała w oparciu o przedwojenne przepisy. Uczniowie poznali proces wypiekania chleba, dowiedzieli się, że z odpowiednio wyrobionego ciasta ręcznie formowane są bochenki, które po wyrośnięciu trafiają do pieca opalanego drewnem iglastym. Po wyjęciu z pieca chleb smarowany jest wodą, aby nadać połysk wierzchniej skórce. Piec chlebowy w piekarni w Iwaniskach jednorazowo mieści około 90 bochenków. W lutym 2011 roku iwański specjał został wpisany na listę produktów tradycyjnych Ministerstwa Rolnictwa i Rozwoju Wsi. Wizyta w piekarni była dla uczestników ciekawym doświadczeniem.", "url": "https://echodnia.eu/swietokrzyskie/uczniowie-z-ujazdu-wiedza-jak-piecze-sie-chleb-niezwykla-wycieczka-do-piekarni-w-iwaniskach/ar/c1-18132053", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb iwański"}