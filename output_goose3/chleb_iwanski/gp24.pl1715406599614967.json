{"meta_description": "Piekarnie w całym województwie podnoszą ceny pieczywa o 10 do 17 procent – wynika z  ustaleń Głosu. Handlowcy zapowiadają, że to dopiero początek podwyżek.", "title": "Szczecin. Chleb coraz droższy", "content": "Piekarnie w całym województwie podnoszą ceny pieczywa o 10 do 17 procent – wynika z ustaleń Głosu. Handlowcy zapowiadają, że to dopiero początek podwyżek. Na rynku nie ma w tej chwili dużych ilości zboża z powodu złej sytuacji pogodowej – informuje Irena Jagielska z firmy Polskie Młyny. – Właściciele zboża chcą na tej sytuacji jak najwięcej zarobić, więc sprzedają towar drożej i w efekcie wzrasta także cena mąki. Przewidywaliśmy, że wzrost wyniesie ok. 25 – 30 procent. Okazuje się jednak, że niektóre gatunki mąki są droższe nawet o 40 procent. Stopniowy wzrost cen piekarze obserwują od końca czerwca. – Śledzimy sytuację na rynku od początku wakacji – mówi Andrzej Iwański, właściciel piekarni w Szczecinie. – Od tego czasu cena mąki wzrosła o jakieś 30 gr za kilogram. – Póki co mamy jeszcze swoje zapasy, dlatego na razie nie przewidujemy podwyżek – mówi Irena Iwańska, żona piekarza. – Gorzej będzie jak zapasy się skończą. Wówczas być może będziemy musieli pomyśleć o podwyżce cen chleba. Nad podniesieniem cen zastanawia się także zarząd piekarni Asprod. Jak poinformował nas dyrektor generalny, Jacek Wnęk, firma czeka z tą decyzją do zakończenia żniw. Jednak w niektórych punktach pieczywo już teraz kosztuje więcej niż przed tygodniem. Podwyżki sięgają kilkunastu procent. Najdroższe są chleby ciemne i razowe, a także te z mieszanką ziaren. – Mamy trzech dostawców pieczywa i jeden z nich już podniósł ceny o 12 – 17 procent – informuje Jerzy Malesa, prezes ds. handlowych Powszechnej Spółdzielni Spożywców w Szczecinie \"Społem”. – Pozostali jeszcze przyglądają się sytuacji na rynku, ale jestem pewien, że oni także lada dzień zdecydują się na podniesienie cen. Na etapie ustalania nowych, wyższych cen chleba jest piekarnia Woźniak ze Szczecina. Pieczywo będzie tu droższe o kilkanaście groszy. – Podniesiemy o ok. 10-12 procent – potwierdza Wacław Woźniak, właściciel piekarni. – Niektóre gatunki pieczywa będą droższe o ok. 15 procent.? W regionie jest podobnie. W Stargardzie podwyżki są już szykowane. 1 września droższe pieczywo będzie w piekarni na osiedlu Lotnisko. – Podwyżka wyniesie 10-15 procent – zapowiada szefowa piekarni. – Ale od trzech lat ceny naszych wyrobów nie były podnoszone. Przeczytaj także: Statki PŻM przewiozły w minionym roku 21,2 mln ton ładunków, najwiecej zboża Prognozy są jeszcze gorsze. Zgodnie z przewidywaniami handlowców to nie ostatnie podwyżki w tym roku. – Możliwe, że czekają nas jeszcze dwa, a nawet trzy wzrosty cen pieczywa – twierdzi Jerzy Malesa. – Myślę, że dojdzie do nich w przeciągu dwóch, trzech miesięcy. Do końca roku sytuacja powinna się ustabilizować.", "url": "https://gp24.pl/szczecin-chleb-coraz-drozszy/ar/c3-10284960", "category": "świętokrzyskie", "sub_category": "Wyroby piekarnicze i cukiernicze", "phrase": "Chleb iwański"}