{"meta_description": "Produkt wpisany na listę produktów tradycyjnych w dniu 2013-12-05 w kategorii Napoje w woj. lubuskim.", "title": "Naturalnie mętne soki z Solnik - - Portal Gov.pl", "content": "Naturalnie mętne soki owocowe z Solnik przygotowywane są według tradycyjnej receptury. Już przesiedleńcy z Kresów Wschodnich, którzy przybyli na tereny Ziemi Lubuskiej używali owoców z ocalałych drzew, które nie zostały zniszczone przez wojnę, a w późniejszym okresie z drzew znajdujących się w sadzie w Solnikach. W związku z kryzysem żywnościowym po wojnie, gospodynie przerabiały owoce na wszelkiego rodzaju przetwory i robiły zapasy na zimę, w tym też przygotowywały naturalne soki. Do produkcji soków używano najlepszych owoców, wyselekcjonowanych, bez uszkodzeń. Wybrane owoce były myte, a następnie rozdrabniane przy pomocy maszynki do mielenia owoców. Tak uzyskana miazga była wkładana do płóciennego materiału, a następnie materiał mocno ściskany, co pozwalało na odciśnięcie przefiltrowanego soku z miazgi owocowej. Z czasem zaczęto wykorzystywać do tego celu prasę koszową, co umożliwiło wyciskanie większej ilości soku. Pozyskany sok był przelewany do szklanych słoi oraz butelek, a następnie pasteryzowany przez 20 minut w temperaturze 80°C. Po pasteryzacji soki trafiały do chłodnych oraz zacienionych piwnic. Obecnie owoce są najczęściej pozyskiwane z powstałego w latach 60-tych sadu znajdującego się w Solnikach. Soki z różnych owoców można mieszać ze sobą w odpowiednich proporcjach. Soki pozyskane w ten sposób są bogate w witaminy oraz zachowują naturalny smak owoców.", "url": "https://www.gov.pl/web/rolnictwo/naturalnie-metne-soki-z-solnik", "category": "lubuskie", "sub_category": "Napoje (alkoholowe i bezalkoholowe)", "phrase": "Naturalnie mętne soki z Solnik"}