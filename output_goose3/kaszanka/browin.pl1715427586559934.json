{"meta_description": "", "title": "Kaszanka domowa", "content": "Nasza polska kaszanka stanowi wartościowe i pożywne danie, jest źródłem cynku oraz żelaza hemowego które jest dobrze przyswajalne przez nasz organizm i wzmacnia między innymi naszą odporność. Kaszankę można podawać na wiele sposób na przykład ze smażoną cebulką, idealnie również smakuje prosto z grilla. Mięso dokładnie oczyść i umyj. Do gotowania przygotuj wodę wraz z przyprawami na rosół. W garnku umieść mięso, za wyjątkiem podrobów (płucek i wątróbki) i gotuj 40 minut. Następnie dołóż do gotowania płucka i wątróbkę. Gotuj wszystko jeszcze 20 min. Po tym czasie wyjmij same podroby, a następnie przekrój, aby sprawdzić czy krew już nie wypływa. Jeśli wypłynie, umieść je jeszcze na 5 minut w rosole. Mięso natomiast po wyjęciu powinno być miękkie, ale nie rozpadające się. Wątróbkę pokrój w kostkę wielkości 1,5 cm. Pozostałe mięso oraz płucka zmiel przez drobne sito o oczkach 2-5 mm. Kaszę wypłucz dokładnie w zimnej wodzie i wsyp do garnka, zalewając ją równo rosołem. Najlepiej umieść garnek z kaszą w innym garnku z wodą, tworząc coś na podobieństwo łaźni wodnej. Kaszę często mieszaj, a kiedy stanie się sypka (nie będzie chrupać przy przegryzieniu, ani nie będzie się rozpadać), rozsyp ją na płasko. Kiedy kasza przestygnie, umieść ją w dużej misce i dodaj zmielone mięso, płucka oraz pokrojoną wątróbkę. Dopraw farsz i spróbuj (możesz odrobinę przesolić, gdyż sól przy parzeniu nieznacznie się wypłucze). Całość wymieszaj i zalej (przez sito) świeżą krwią lub suszoną po rozpuszczeniu. Wyrabiaj, aż do uzyskania lekko zwartej konsystencji. Pół godziny wcześniej przygotuj jelita (dobrze przepłucz i namocz w letniej wodzie przez 30 minut). Wyrobioną masę nadziej dość luźno w jelita, formując serdelki. Tak przygotowaną kaszankę włóż do wody o temperaturze 75°C i parz przez 20 min, utrzymując stałą temperaturę, na ostatnie 5 minut zwiększ temperaturę do 80°C. Po zaparzeniu kaszankę wyjmij, ostudź - i gotowe!", "url": "https://browin.pl/przepisnik/przepis/kaszanka-domowa", "category": "łódzkie", "sub_category": "Mięso świeże oraz produkty mięsne", "phrase": "Kaszanka"}