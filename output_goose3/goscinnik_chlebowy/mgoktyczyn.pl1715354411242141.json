{"meta_description": "", "title": "Koło Gospodyń Wiejskich w Piganach i Zespół Śpiewaczy „Piganeczki”", "content": "KGW w Piganach wznowiło działalność po długiej przerwie – w lutym 2003 r. Przy KGW powstał Zespół Śpiewaczy „Piganeczki”. W styczniu 2010 r. powstało Stowarzyszenie Krzewienia Kultury i Tradycji „Piganeczki” w efekcie realizacji projektu „Podkarpacka Akademia Kobiet Aktywnych”. Kierownikiem muzycznym zespołu jest Leonard Wermiński. W swoim repertuarze zespół ma pieśni rodzinne, rekruckie, więzienne, maryjne, a także biesiadne. Zespół tworzy również widowiska teatralne o charakterze obrzędowym. W latach 2005-2021 zespół prezentował m.in. takie spektakle obrzędowe jak: „Zrękowiny”, „Narodziny i chrzest wnuka”, „Ostatnia wola”, „Wieczerza wigilijna”, „Pranie dawniej”, „Okolędowanie”, „Dawne jarmarki – sprzedaż krowy”, „Krzywda”, „Jak to z lnem było”, a ostatnio „Przed Niedzielą Palmową”. Scenariusze, które pisze przewodnicząca Kazimiera Buniowska, w czasie prób są udoskonalane przez uczestników. Rekwizyty do różnych widowisk przygotowuje Bronisława Bajor wraz z córką Elżbietą, stroje zaś każdy z członków indywidualnie. Zespół prezentuje również krótkie formy sceniczne – skecze kabaretowe, będące komentarzem do współczesnej rzeczywistości wiejskiej, miejskiej i parlamentarnej. Panie od kilku lat biorą udział w gawędzie podczas Konkursu Piosenki Biesiadnej w Tryńczy zdobywając czołowe miejsca. Zespół nagrał piosenki i kolędy w Polskim Radiu w Rzeszowie oraz wydał Śpiewnik Zespołu Ludowego „Piganeczki”. Członkowie zespołu biorą udział w licznych konkursach kulinarnych gminnych, zdobywając zaszczytne wyróżnienia i nagrody. W tej dziedzinie możemy się poszczycić tym, że na Liście Produktów Tradycyjnych Ministra Rolnictwa zarejestrowane są cztery produkty koleżanki Bronisławy Bajor, która według starodawnych receptur znanych przez nasze babcie piecze chleb „Gościnnik” „Szyszki piwne”, „Syrnik z krupami” i „Wilijnik”. W różnych konkursach nagrodzone zostały takie potrawy jak „Bałabuchy z kapustą i grzybami”, „Pierogi razowe z kaszą gryczaną i serem”, „Placki flisackie”, „Powidło miłości” i inne. Ostatnio w Hadlach Szklarskich koło zdobyło trzecie miejsce za potrawy z różnych kasz. – Nagroda Ministra Kultury i Dziedzictwa Narodowego podczas XXX Ogólnopolskiego Sejmiku Teatrów Wsi Polskiej w Tarnogrodzie, – I nagrodę Grand Prix oraz Puchar Starosty Powiatu Lubaczowskiego w XIV edycji Regionalnego Przeglądu Grup Obrzędowych „Wątki folkloru Ludowego” w Starym Dzikowie za widowisko obrzędowe „Krzywda”, – I miejsce za kabaret „Ostatnia wola na wesoło” i II miejsce za kabaret „Żniwa” w III i IV Przeglądzie Kabaretów Wiejskich w Pruchniku, – w 2019 r. za całokształt twórczości KGW odebrało Nagrodę im. Józefa Ślisza podczas Europejskiego Forum Rolniczego w Jasionce", "url": "https://mgoktyczyn.pl/folk-podkarpacki/kolo-gospodyn-wiejskich-w-piganach-i-zespol-spiewaczy-piganeczki/", "category": "podkarpackie", "sub_category": "Wyroby piekarnicze i cukiernicze", "phrase": "Gościnnik chlebowy"}