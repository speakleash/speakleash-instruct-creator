{"meta_description": "", "title": "Wyjazd studyjny „Rozwój innowacyjnych form przedsiębiorczości pozarolniczej na obszarach wiejskich”", "content": "Piękna, słoneczna pogoda towarzyszyła nam podczas wyjazdu studyjnego „Rozwój innowacyjnych form przedsiębiorczości pozarolniczej na obszarach wiejskich”, który odbył się 4 października. Wyjazd zorganizowany został przez Mazowiecki Ośrodek Doradztwa Rolniczego Oddział Siedlce w ramach Planu Operacyjnego Krajowej Sieci Obszarów Wiejskich na lata 2018-2019 w zakresie Sieci na rzecz innowacji w rolnictwie i na obszarach wiejskich. Czterdziestoosobowa grupa rozpoczęła wyjazd studyjny od wizyty w gospodarstwie Państwa Ciecierów w Białkach, niewielkiej miejscowości podsiedleckiej. Gospodarstwo utrzymuje kozy rasy alpejskiej, barwnej uszlachetnianej, przetwarza ich mleko, przerabia na sery podpuszczkowe, a część z nich jest również wędzona w przystosowanej do tego celu wędzarni. Wytwarzany w gospodarstwie ser kozi „Młodziak” jest produkowany metodą tradycyjną w oparciu o naturalne składniki jest wyjątkowy w swoim rodzaju, posiada niepowtarzalny smak i zapach oraz strukturę. W 2017 roku został wpisany na Listę Produktów Tradycyjnych. Gospodyni Agnieszka Cieciera, która w poprzednim roku, jako jedna z niewielu z powiatu siedleckiego, rozpoczęła sprzedaż swoich produktów w ramach rolniczego handlu detalicznego, udzieliła odpowiedzi na pytania dotyczące głównie chowu kóz, przetwórstwa mleka jak i procedur związanych ze zgłoszeniem rolniczego handlu detalicznego do powiatowego lekarza weterynarii. Jej działalność jest świetnym przykładem na to, że warto w niewielkich gospodarstwach przetwarzać własny surowiec i sprzedawać konsumentom. Państwo Ciecierowie planują powiększenie pogłowia zwierząt, trwa również budowa nowego budynku, w którym będzie mieścić się przetwórnia. Drugim punktem wyjazdu studyjnego była miejscowość Ostromęczyn Kolonia w gminie Platerów, gdzie gospodarze Waldemar Bielak z małżonką Lucyną, prowadzą zagrodę edukacyjną wpisaną od 2015 roku do Ogólnopolskiej Sieci Zagród Edukacyjnych. Uczestnicy wyjazdu zostali zaproszeni do galerii przygotowanej w drewnianym budynku, gdzie mogli obejrzeć wiele ciekawych eksponatów: począwszy od drobnych przyborów codziennego użytku, odzieży, mebli po sprzęty rolnicze, które dawniej służyły do pracy w polu i obejściu. Gospodarze zgromadzili tam również duży zbiór obrazów, rzeźb i płaskorzeźb. W galerii organizowane są zajęcia dla różnych grup wiekowych, jest miejsce do nauki i zabawy (sala pomieści nawet 40 osób), na miejscu jest zaplecze kuchenne i toalety. W zagrodzie prowadzone są programy edukacyjne m.in.: „Ptaki naszymi przyjaciółmi”, „Pszczoły w życiu człowieka” czy „Kolorowe wyklejanki”. W zagrodzie edukacyjnej Państwa Bielaków do dyspozycji odwiedzających jest sprzęt rekreacyjny i sportowy. Przygotowano boisko do gry w siatkówkę i kosza, trzy altany, żywy labirynt z wierzby oraz możliwość korzystania z rowerów w sezonie letnim czy nart i sanek w zimie. Na zewnątrz budynku uruchamiane jest letnie kino. W obrębie zagrody jest również drewniany budynek, w którym mieści się skansen ze zbiorem starych sprzętów. Wizytę w zagrodzie umilił grupie występ zespołu ludowego Korniczanie z sąsiedniej gminy. Kolejnym punktem programu była wizyta w gospodarstwie sadowniczym w miejscowości Klimczyce Kolonia w gminie Sarnaki. Gospodarstwo prowadzone jest przez Justynę i Alinę Paluch. Pani Justyna przedstawiła uczestnikom wyjazdu prezentację dotyczącą historii gospodarstwa oraz etapów tworzenia miejsca, które jest znane z tłoczenia pysznych soków „Samo jabłko”. Gospodarstwo zajmuje się także sprzedażą lokalnych produktów i prowadzeniem pijalni soków „Zakamarek Klimczyce”. Właścicielki podejmują działania aktywizujące lokalną społeczność i są m.in. w trakcie tworzenia inkubatora przetwórstwa. Ważna jest bowiem dla nich współpraca lokalnych przedsiębiorców, jak np. operacja „Tworzenie sieci wzajemnej współpracy w ramach krótkich łańcuchów dostaw produktów i usług lokalnych”. W wyniku tego działania powstała lokalna marka „Naturalnie nad Bugiem” łącząca przedsiębiorców działających w branży turystycznej i gastronomicznej na terenie Nadbużańskiego Podlasia. Uczestnicy wyjazdu obejrzeli linię produkcyjną tłoczni, sklep z lokalnymi produktami oraz spróbowali naturalnych, pysznych soków na bazie jabłek, ale z różnymi dodatkami. Wyjazd zakończył się w położonym na terenie Parku Krajobrazowego Podlaski Przełom Bugu Klepaczewa - w gminie Sarnaki, gdzie od ponad dwudziestu lat Józefa Bobińska prowadzi gospodarstwo agroturystyczne. Oprócz bazy noclegowej oraz znakomitej kuchni, gospodarstwo proponuje: rejsy statkiem po Bugu, spływy kajakowe, wycieczki rowerowe, strzelanie z łuku, wędkowanie, jazdę w siodle pod okiem instruktora, przejazdy bryczką lub wozem, zimą - kuligi, ogniska, biesiady przy muzyce ludowej. Dla najmłodszych przygotowana jest piaskownica, huśtawki, piłki, boisko do siatkówki. Dzieci i dorośli mogą zobaczyć dojenie krowy, zbieranie jaj, obrządki, a także wziąć udział w pracach polowych, takich jak sianokosy czy wykopki. Gościom, którzy chcą poczuć adrenalinę, gospodarze proponują wieżę wspinaczkową z liną zjazdową lub aqua ball – zabawę w piłce o średnicy 2 m pływającej po wodzie. Wiele przedsięwzięć zrealizowanych w gospodarstwie Józefy Bobińskiej to dzieło jej trzech synów, którzy aktywnie włączali się w działalność mamy, a dziś już sami prowadzą swoje działalności. Celem wyjazdu studyjnego było wspieranie innowacji na obszarach wiejskich oraz poznanie innowacyjnych form przedsiębiorczości pozarolniczej.", "url": "https://www.modr.mazowsze.pl/imprezy-i-konkursy/relacje-2018/2408-wyjazd-studyjny-rozwoj-innowacyjnych-form-przedsiebiorczosci-pozarolniczej-na-obszarach-wiejskich", "category": "mazowieckie", "sub_category": "Sery i inne produkty mleczne", "phrase": "Ser kozi młodziak"}