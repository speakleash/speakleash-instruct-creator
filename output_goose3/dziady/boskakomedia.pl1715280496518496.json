{"meta_description": "", "title": "DZIADY / ДЗЯДИ | Boska Komedia", "content": "Dwa lata po słynnych „Dziadach” z krakowskiego Teatru Słowackiego w Krakowie, pokazywanych także na Boskiej Komedii, Maja Kleczewska przedstawia nową inscenizację arcydramatu Adama Mickiewicza, tym razem zrealizowaną w Iwano-Frankiwsku w Ukrainie. To „Dziady” czasu wojny, niejeden raz zdarzało się, że pracę przerywały alarmy bombowe, zatem artyści byli w nieustannej gotowości, by w razie potrzeby w każdej chwili uciec do schronu. Ekstremalne okoliczności towarzyszące próbom oraz świadomość, jak wielkie spustoszenia czyni rosyjska inwazja, dały spektaklowi gorącą temperaturę i bezkompromisowość. Powstało przedstawienie zdecydowanie bardziej kameralne od wersji krakowskiej, a jednak pełne oskarżycielskiej siły. „Dziady” z Iwano-Frankiwska każą Europie przestać oczekiwać wdzięczności od Ukraińców, natomiast stawiają pytanie o to, co jeszcze jesteśmy Ukrainie winni. Ostro traktuje też sprawę tak zwanych kulturalnych sankcji wobec Rosji, uznając, że w ogromnej mierze są one fikcją preparowaną przez zadowolonych z siebie zachodnioeuropejskich pięknoduchów, szukających w tej sytuacji potwierdzenia własnej rzekomej przyzwoitości. W roli Konrada znany z poznańskiego „Hamleta” Kleczewskiej świetny ukraiński aktor Roman Lutskiy. Spektakl powstał przy wsparciu Teatru im. Juliusza Słowackiego w Krakowie. Teatr im. Juliusza Słowackiego w Krakowie jest partnerem pokazu w ramach Festiwalu Boska Komedia.", "url": "https://boskakomedia.pl/spektakle/dziady-dzyadi", "category": "kujawsko-pomorskie", "sub_category": "Gotowe dania i potrawy", "phrase": "Dziady"}