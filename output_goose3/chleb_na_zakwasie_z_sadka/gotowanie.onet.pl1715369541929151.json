{"meta_description": "Chleb na zakwasie wypiekany jest tradycyjnie od kilku pokoleń we wsi Sadek (Podlaskie). Swój wyjątkowy smak zawdzięcza mące żytniej, która jest wyrabiana w małym młynie oraz wypiek w starym piecu chlebowym.", "title": "Chleb z Sadka - wypiekany w starym piecu chlebowym", "content": "Chleb na zakwasie z Sadka został wpisany na ministerialną Listę Produktów Tradycyjnych. Chleb od czterech pokoleń wypiekany jest przez rodzinę Józefa Strójkowskiego z Sadka. Wyjaśnił on PAP Life, że wyjątkowość chleba polega na tym, że wyrabiany jest on ze zboża - żyta, które sam sieje i zbiera. Gospodarz dodał, że znaczenie ma też to, że mąkę uzyskuje z ziaren zmielonych w małym, miejscowym młynie, a na unikalny smak wpływa również wypiekanie chleba w starym piecu chlebowym. O unikalności chleba świadczy też liczba bochenków, których Strójkowski wypieka tygodniowo kilka. Mówił, że od tych kilku pokoleń wypiekany jest wciąż według tej samej receptury. Do jego przygotowania potrzebna jest mąka żytnia, otręby żytnie, woda, zakwas chlebowy - jak wyjaśnił Strójkowski - to surowa masa chlebowa zostawiona z poprzedniego wypieku, sól oraz cukier. Pierwszego dnia należy wyparzyć dzieżę, czyli specjalne drewniane naczynie, a następnie wsypać do niej przesianą mąkę żytnią i zalać ją wrzącą wodą. Po godzinie należy dodać przestudzoną, przegotowaną wodę, przykryć i masę pozostawić na dobę w ciepłym miejscu. Następnego dnia, gdy zaczyn powinien już \"bąbelkować\", należy dodać cukier, mąkę i sól, następnie ponownie odstawić na pół godziny. Strójkowski powiedział, że w tym etapie najważniejszym składnikiem jest zakwas chlebowy z poprzedniego wypieku, przechowywany w chłodnym miejscu w szczelnym słoiku. Należy połączyć go z mąką żytnią i przesianymi otrębami żytnimi, całość ręcznie wymieszać, aż ciasto będzie odchodzić od ręki i krawędzi dzieży. Tak wymieszane ciasto należy nakryć i zostawić w ciepłym miejscu do wyrośnięcia. Następnie ciasto należy przełożyć do blach i piec w piecu chlebowym przez ok. 100 minut. Chleb po wyjęciu należy posmarować z wierzchu osoloną słoniną, co nada mu szczególnego aromatu i smaku - dodał Strójkowski.", "url": "https://gotowanie.onet.pl/artykuly/chleb-z-sadka-wypiekany-w-starym-piecu-chlebowym/jdnbsm1", "category": "podlaskie", "sub_category": "Wyroby piekarnicze i cukiernicze", "phrase": "Chleb na zakwasie z Sadka"}