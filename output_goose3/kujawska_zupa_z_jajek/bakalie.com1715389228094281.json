{"meta_description": "<?php 376", "title": "<?php 376", "content": "Kujawy to kraina historyczna i jednocześnie region etnograficzny. Leżą w dorzeczu środkowej Wisły i Noteci oraz we wschodniej części Pojezierza Wielkopolskiego. Do kształtowania się tradycji kulinarnych Kujaw przyczyniły się urodzajne ziemie oraz wpływy kuchni sąsiadujących regionów. Kujawy słyną z potraw z drobiu, głównie gęsi i kaczek, zup i kompotów z bakalii — suszonych śliwek, jabłek i gruszek oraz miodów i pierników. Według legendy ostatnim władcą Polan był zły Popiel, który zginął zjedzony przez myszy. W mieście wznosi się słynna Mysia Wieża, która jednak nie jest tą, w której zginął Popiel, gdyż powstała dopiero w XIV w. Następcą Popiela został ponoć ubogi Piast Kołodziej, którego uznaje się za praojca dynastii Piastów. Pierwszą stolicą Kujaw była Kruszwica, położona nad jeziorem Gopło. Etnograficzne granice określa zasięg gwary i stroju kujawskiego oraz samookreślenie ludności. Pierwotnie tereny te zamieszkiwali Polanie. Urodzajne ziemie obficie rodzą zboża, warzywa i owoce. Produkty, które są typowe dla kujawskiej kuchni to kasze, mąka, ziemniaki, fasola, groch oraz owoce. Uzupełniają je drób, głównie gęsi i kaczki, jajka, oraz miody, a także słodkowodne ryby. Charakter kujawskiej kuchni wynika z położenia geograficznego. Spotkać tu można wpływy z Wielkopolski i Mazowsza, połączone własną tradycją w wyjątkowe i niepowtarzalne smaki. Na całych Kujawach przygotowuje się tradycyjne dania według podobnych przepisów. Jedną z najbardziej znanych zup jest czernina z golcami. Ma charakterystyczny słodko-kwaśny smak, a powstaje z krwi gęsiej lub kaczej oraz suszonych owoców i ziół. Podaje się ją z kluskami ziemniaczanymi. Kujawski biały barszcz swój kwaśny smak zawdzięcza nie tylko żytniemu zakwasowi, ale także dodatkowi soku z kiszonej kapusty. Zacierka kraszona, zupa z kluseczek gotowanych z ziemniakami i okraszonych smażoną cebulą to przykład prostej ludowej kuchni. Krupnik kujawski wyróżnia się dodatkiem leśnych grzybów,a żurek aromatem wywaru z gotowanej szynki i białej kiełbasy. Powszechna na Kujawach jest także kwaskowa i aromatyczna, wzbogacona cynamonem i śmietanką zupa z rabarbaru. Ciekawymi potrawami są gołąbki po kujawsku, przyrządzane na kwaśno w sosie żurkowym, ryba po toruńsku w warzywnym sosie z ciemnym piwem, korzennymi przyprawami, piernikiem i miodem oraz słodko-kwaśne śledzie z duszonymi jabłkami i sosem pomidorowym. Do prostych potraw zaliczają się klapacze — kujawskie placki ziemniaczane i kładzione kluski z surowych ziemniaków, zagęszczonych żytnią mąką. Wśród wypieków prym wiodą pierniki oraz różne ciasta drożdżowe. Trudno wyobrazić sobie bardziej kujawski deser niż toruński piernik. Bogactwo jego smaku i aromatu powstaje według receptury, mającej ponad siedemset lat. Odmianą piernika jest brukowiec, przełożony powidłami z widocznymi na wierzchu kulkami z ciasta piernikowego. Grzybowniczki to bułeczki drożdżowe z farszem z grzybów leśnych. Mace borowiackie z kapustą i grzybami wytwarzane są z resztek ciasta chlebowego, a rogaliki barcińskie podobne są do wielkopolskich rogali marcińskich. Piecze się je z maślanego ciasta wypełnionego migdałowym nadzieniem. Wśród kujawskich deserów znajduje się także piegowaty krem makowy. Przy szczególnych okazjach na stołach pojawiają się specjalne potrawy. Na Boże Narodzenie przygotowuje się miodowe pierniki i nalewki, a w Wigilię podawane są między innymi smażony karp w zalewie octowej, kluski z makiem i zupa z suszonych śliwek. Tej zupy nie jada się w żaden inny dzień roku. Na Wielkanoc nie może zabraknąć szynki z kością, która najpierw jest pieczona na rożnie, a następnie zaparzana. Wielkanocne słodkości to kujawiok, czyli żółta, miękka i pulchna drożdżowa babka przyrządzona z dużą ilością jajek. Kujawiok posypany jest cukrem pudrem lub polany białym lukrem. Babce towarzyszy mazurek orzechowy — jedno z najpopularniejszych ciast goszczących na stołach w trakcie Wielkanocy. Z kolei na weselach do dziś podawany jest rosół z baraniny z gotowaną fasolą i grzybowniczki.", "url": "https://bakalie.com/artykul/strefa-wiedzy/smaki-kujaw-czyli-tradycyjne-potrawy-tego-rejonu.html", "category": "kujawsko-pomorskie", "sub_category": "Gotowe dania i potrawy", "phrase": "Kujawska zupa z jajek"}