{"meta_description": "Moja ulubiona zupa szpinakowa, którą szykuję bez dodatku bulionu oraz mięsa. To zdecydowanie najlepszy przepis na zupę ze szpinaku z ziemniakami oraz jajkiem na twardo. Sprawdzona, super pyszna i prosta zupa!", "title": "Zupa szpinakowa", "content": "Szklanka ma u mnie pojemność 250 ml.   Warzywa ważone były przed ewentualnym obraniem/przygotowaniem.  Do ugotowania zupy polecam garnek o pojemności minimum 4 litrów. Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ nawet Twoja śmietanka może mieć inną ilość kalorii niż ta, której użyłam ja. Z podanej ilości składników otrzymasz około dwóch litrów zupy szpinakowej.  Zupa szpinakowa to zupa, którą gotuję głównie z myślą o sobie. Mogę jej zjeść bardzo dużo.. to idealnie moje smaki. Wszystkie składniki wręcz uwielbiam. Bardzo lubię też eksperymentować przy samym końcu szykowania tej zupy. Czasem dodaję serek topiony. Innym razem decyduję się na ser pleśniowy lub też fetę. Jajko na twardo dodaję praktycznie zawsze :) Zupa szpinakowa od początku do końca gotuje się w jednym garnku. Wszystkie warzywa umyj i obierz. W garnku zacznij roztapiać trzy łyżki masła klarowanego lub użyj delikatnej oliwy. Obrane: pietruszkę, ziemniaki, marchew i cebulę pokrój na kawałki. Ziemniaki w kostkę, marchew i pietruszkę w plasterki i jeszcze na pół, zaś cebulę w piórka lub też dowolnie na małe kawałki. Warzywa wymieszaj i podsmażaj tak bez przykrycia przez 20 minut. Po tym czasie do garnka wlej też dwie szklanki wody. Dodaj obrane i pokrojone w plasterki cztery ząbki czosnku oraz przyprawy: 2 płaskie łyżeczki soli, po pół łyżeczki pieprzu i gałki muszkatołowej.Zupę przykryj przykrywką i gotuj na małej mocy palnika przez 15 minut. Warzywa powinny być już miękkie.Jeśli zupę robisz latem, to świeży szpinak umyj i oderwij ogonki oraz odetnij grubsze nerwy. Zimą sięgnij po szpinak świeży baby, który zazwyczaj pakowany jest w paczki po 200 lub 250 gramów. Cały szpinak przełóż na duży durszlak. Durszlak ze szpinakiem umieść w zlewie. Przepłucz szpinak pod zimną, bieżącą wodą i przełóż do garnka.Ja użyłam 500 gramów szpinaku. Możesz też śmiało dać go nawet o 150 gramów mniej. Możesz też użyć dobrej jakości szpinaku mrożonego (nie rozdrobnionego). Z początku szpinak wypełni cały garnek, jednak po kilku minutach szpinak \"zemdleje\" i zmniejszy objętość. Do garnka wlej jeszcze dwie szklanki wody. Dodaj po pół garści natki pietruszki i koperku. Garnek przykryj przykrywką. Zupę gotuj jeszcze 10 minut na małej mocy palnika.Na samym końcu dodaj też cztery łyżki świeżo wyciskanego soku z cytryny lub limonki, 1/3 szklanki śmietanki kremówki 30 % oraz dwa trójkąty śmietankowego serka topionego. Serek topiony nie jest konieczny i możesz go pominąć. Śmietankę możesz zastąpić mlekiem.Lubię zaprawiać zupy śmietanką 30 %, ponieważ nie trzeba jej hartować przed dodaniem do zupy. Jeśli jednak chcesz zabielić zupę szpinakową śmietaną kwaśną 18 %, to pamiętaj o tym, że musisz ją najpierw zahartować. Do miseczki ze śmietaną i mąką wlej chochelkę wrzącej zupy z garnka. Zamieszaj w miseczce i dopiero tak zahartowywaną śmietanę dodaj do garnka.Zupę zamieszaj i wyłącz jak tylko ponownie się zagotuje.Jajka na twardo możesz ugotować w dowolnym momencie szykowania zupy lub też po ugotowaniu zupy. Jeśli chcesz zobaczyć jak idealnie ugotować jajka na twardo , to zapraszam do mojego poradnika.Jeśli nie chcesz dodawać do zupy serka topionego, to możesz go pominąć lub zastąpić innym serem. Gorąco polecam ser feta, który dodaję pokrojony w kostkę już na talerzu. Trzeba jednak pamiętać o tym, że feta jest słona, więc i zupa będzie bardziej słona. Do zupy szpinakowej świetnie pasuje też ser gorgonzola. Można go dodać zarówno pod koniec gotowania zupy (razem z sokiem z cytryny) lub też dopiero na talerzu, tak samo jak fetę.Niektórych może dziwić, to że wcześniej nie podsmażam szpinaku na maśle z czosnkiem i cebulą. Można to oczywiście zrobić, jednak nie jest absolutnie konieczne. Zupa będzie równie pyszna.Piszcie z czym podajecie zupę szpinakową i czy wolicie ją w wersji z ziemniakami, czy z makaronem? Zobacz też inne pomysły na szpinak. Smacznego!", "url": "https://aniagotuje.pl/przepis/zupa-szpinakowa", "category": "kujawsko-pomorskie", "sub_category": "Gotowe dania i potrawy", "phrase": "Kujawska zupa z jajek"}