{"meta_description": "Jakość artykułów spożywczych coraz częściej stanowi kryterium wyborów konsumenckich. To już nie cena decyduje, który...", "title": "Jakość potwierdzona certyfikatem", "content": "Żywności z certyfikatami nie powinno zabraknąć w żadnym sklepie! Podpowiadamy o czym informują, warto wiedzą dzielić się z klientami. Będą zadowoleni, z chęcią powrócą ponownie na zakupy, a placówka stanie się dla nich synonimem doskonałej jakości. Dodatkowo liczne kampanie cieszą się coraz większym zainteresowaniem, warto wspomnieć chociażby o rozpoczętej 4 września trzeciej edycji konkursu „Prześlij przepis”, której tematem przewodnim jest szkoła, czyli „QAFP idzie do szkoły”. Konkurs organizowany był w ramach kampanii „Gwarancja Jakości QAFP”, dotyczącej kulinarnego mięsa wieprzowego i wędlin certyfikowanych w ramach Systemu Gwarantowanej Jakości Żywności QAFP. Natomiast w ramach programu „Nowa Jakość w drobiarstwie”, Krajowa Rada Drobiarstwa przez trzy lata prowadziła działania edukacyjne i informacyjne mające na celu podniesienie świadomości odbiorców, jak i producentów drobiu. Promowane produkty z certyfikatem jakości QAFP przez ten czas stały się towarem niezwykle rozpoznawalnym na rynku konsumenckim. Obrana strategia rozwoju była strzałem w dziesiątkę, bowiem prowadzona kampania telewizyjna zachęciła wiele osób do poszukiwań w sklepach produktów z certyfikatem QAFP. QAFP (Quality Assurance for Food Products) to System Gwarantowanej Jakości Żywności, który został opracowany w 2009 roku z inicjatywy Unii Producentów i Pracodawców Przemysłu Mięsnego, organizacji zrzeszającej przedsiębiorstwa funkcjonujące w branży mięsnej. Jasno sprecyzowano wówczas podstawowe motywy stworzenia Systemu: wyróżnienie produkcji wprowadzającej wyższą jakość żywności, działanie na rzecz konsolidacji branży, ochrona polskich producentów w całym łańcuchu żywnościowym oraz wypracowanie narzędzia efektywnej promocji. Założenia Systemu QAFP stworzyli naukowcy z wiodących ośrodków akademickich w Polsce – Szkoły Głównej Gospodarstwa Wiejskiego w Warszawie, Instytutu Zootechniki w Krakowie, Uniwersytetu Warmińsko-Mazurskiego w Olsztynie. System QAFP zyskał ponadto uznanie najlepszych ekspertów i naukowców na polskim rynku oraz wsparcie organizacji konsumenckich. Wyroby certyfikowane znakiem QAFP swoją wyjątkowość opierają na zapewnieniu jakości i bezpieczeństwa w całym łańcuchu produkcyjnym. System jest utrzymany w duchu holistycznego podejścia do jakości i bezpieczeństwa produktów rolno-spożywczych i normalizuje całą drogę, jaką żywność przebywa od rolnika aż do konsumenta. Normami są objęte etapy produkcji począwszy od hodowli, żywienia zwierząt i warunków ich chowu, poprzez ubój, rozbiór, przetwórstwo, transport, konfekcjonowanie i pakowanie, skończywszy na magazynowaniu i sprzedaży. Dzięki systemowi wzajemnych powiązań następujących po sobie działań, znacząco wzrasta poziom ochrony konsumenta przed ewentualnymi konsekwencjami niekorzystnych zdarzeń w łańcuchu żywnościowym. System QAFP zawiera zbiór jasnych reguł dla każdego z podmiotów odpowiedzialnych za poszczególne ogniwa łańcucha produkcyjnego, przynosząc im określone korzyści. Dla hodowcy jest to m. in. szansa na uzyskanie powtarzalnej jakości w swojej hodowli i wyższą cenę za żywiec, producentowi ułatwia konkurowanie na trudnym rynku zwiększając jego wiarygodność w oczach konsumenta. Dystrybutorzy korzystają na wzbogaceniu swojej oferty marką Premium przyciągającą konsumentów gotowych płacić za ponadprzeciętną jakość. Natomiast konsumenci nabywają mięso oznaczone znakiem jakości QAFP, bo jest ono wyśmienitym składnikiem posiłków. Pierwszym w Polsce systemem gwarantowania jakości mięsa opracowanym i wdrożonym przez organizację producentów rolnych był QMP (Quality Meat Program) — System Jakości Wołowiny. Właścicielem systemu QMP jest Polskie Zrzeszenie Producentów Bydła Mięsnego. System daje konsumentom i sprzedawcom detalicznym gwarancję i podstawę do większego zaufania wobec jakości polskiej wołowiny. Właściwości wołowiny QMP, takie jak np. kruchość, soczystość w wysokim stopniu spełniają oczekiwania konsumenta. Wołowina QMP to światowa jakość za polską cenę. QMP jest systemem jakości żywności otwartym na producentów bydła mięsnego, wytwórców pasz, przewoźników żywca, przetwórców mięsa, którzy poddają się kontroli niezależnej jednostki certyfikującej akredytowanej na zgodność z normą PN EN 45011 i uzyskujących certyfikat zgodności QMP. Wprowadzając wysokie standardy jakości wołowiny QMP, konsument będzie miał pewność, że uzyska mięso wołowe o pożądanych parametrach organoleptycznych, a przede wszystkim mięso rozpoznawalne, dzięki charakterystycznemu oznakowaniu logo QMP. Wysoka jakość systemu oznacza pełną przejrzystość i niezależność kontroli łańcucha produkcyjnego. QMP zawiera regulacje odnoszące się do warunków dobrostanu zwierząt w zakresie chowu wolnostanowiskowego. Składa się z czterech kategorii: produkcja żywca wołowego, przetwórstwo pasz, transport zwierząt, przetwórstwo mięsa. Każda kategoria podlega certyfikacji na zgodność z odpowiednimi wymogami zawartymi w aktualnych standardach QMP-bydło, QMP-pasze, QMP-transport, QMP-mięso. System QMP jest dobrowolnym systemem jakości mięsa wołowego. PQS (Pork Quality System) to System Jakości Wieprzowiny, a jego celem jest produkcja mięsa wieprzowego o niskiej zawartości tłuszczu, przy zachowaniu ważnych dla konsumentów i przetwórców parametrów jakości mięsa. PQS oznacza wysoką jakość mięsa potwierdzoną certyfikatem. To świadectwo zachowania szczególnych norm w zakresie jakości, bezpieczeństwa i kontroli na każdym etapie produkcji. Wieprzowina ze znakiem PQS to pewność smaku, trwałości i przydatności kulinarnej oraz przetwórczej. Sposób produkcji w Systemie PQS spełnia wszystkie obowiązujące wymogi prawa w zakresie dobrostanu oraz zdrowia zwierząt i ludzi. Jest również zgodny z przepisami o ochronie środowiska naturalnego. System opiera się na starannie opracowanym sposobie doboru ras krajowych oraz identyfikacji zwierząt, a także określonych zasadach ich żywienia. Obejmuje hodowlę i chów oraz obrót przedubojowy wraz z przetwórstwem i dystrybucją. Opracowane dla Systemu PQS surowe normy postępowania na każdym z tych etapów wpływają na wysoką jakość mięsa wieprzowego uzyskanego bez udziału tzw. polepszaczy smaku, sztucznych dodatków i barwników. Polscy producenci doskonale zdają sobie sprawę z tego, że jakość produktów żywnościowych odgrywa coraz większą rolę i staje się decydującym kryterium wyborów podczas zakupów. Dlatego nieustannie dążą do podwyższania jakości oferowanego asortymentu. Dużym atutem jest łączenie doświadczenia ze staropolskimi recepturami, tradycji z nowoczesnością. Nowoczesność pozwala czuwać nad jakością produktów na wszystkich etapach produkcji, od surowca do wyrobu gotowego, tradycja jest odpowiedzią na trend przejawiający się modą na produkty tradycyjne, staropolskie. W odpowiedzi stworzona została Krajowa Lista Produktów Tradycyjnych. Lista utworzona została 17 grudnia 2004 roku, a pierwszym umieszczonym na niej produktem (w lipcu 2005 roku) był pierekaczewnik – pieróg z Podlasia, który jest specjalnością mieszkających na tych terenach Tatarów. Obecnie na Liście wpisanych jest ponad 1 300 wyrobów. W tym miejscu warto podkreślić, że wpisywane na nią są produkty, a nie ich producenci. Atrakcyjność produktów tradycyjnych i regionalnych polega m.in. na związku z danym obszarem – z wyjątkowymi walorami klimatycznymi, metodami hodowli, tradycyjną recepturą wytwarzania, przekazywaną z pokolenia na pokolenie. Najnowszymi produktami wpisanymi na listę (sierpień 2014) są: galaretka porzeczkowa (galaretka ze świętojonki), ciasto proszkowe i drożdżówka z lukrem. Głównym celem Programu PDŻ - Poznaj Dobrą Żywność jest informowanie o wysokiej jakości produktów żywnościowych. Udział w Programie jest dobrowolny, mogą w nim uczestniczyć przedsiębiorcy Państw Członkowskich Unii Europejskiej. Znak PDŻ - Poznaj Dobrą Żywność przyznawany jest – przez Ministerstwo Rolnictwa i Rozwoju Wsi – tylko tym wyrobom, które spełniają kryteria opracowane przez Kolegium Naukowe ds. jakości produktów żywnościowych. Oznaczenie znakiem jakości PDŻ - Poznaj Dobrą Żywność jest informacją, która ma pomagać konsumentowi w wyborze odpowiedniego dla niego produktu. Jednocześnie realizowany jest cel wspólnotowej polityki w zakresie żywności, polegający na poszerzaniu obszaru wysokiej jakości i różnorodności żywności na Wspólnym Rynku. Oznaczenie to ma również na celu podnoszenie zaufania konsumenta do produktu żywnościowego poprzez informację o jego wysokiej i stabilnej jakości. Zgłoszenie producenta do programu jest nieodpłatne. Prawo zgłoszenia wniosków o nadanie znaku PDŻ - Poznaj Dobrą Żywność mają wyłącznie producenci. Co istotne – znak daje szansę promocji artykułów zarówno w kraju, jaki i za granicą. Jest on przyznawany na okres trzech lat, a nadawany produktowi po raz kolejny na okres do 5 lat. Aktualnie znak posiada ponad 450 produktów blisko 90 producentów. Programem objęte są następujące grupy produktów: mięsa i produktów mięsnych; mleka i produktów mlecznych; ryb, owoców morza i ich przetworów; jaj i przetworów jajczarskich; miodów; tłuszczy spożywczych; przetworów zbożowych, strączkowych i okopowych; owoców, warzyw, grzybów i ich przetworów; wyrobów cukierniczych i ciastkarskich; ziół i przypraw; środków spożywczych specjalnego przeznaczenia żywieniowego; wyrobów mieszanych i przetworzonych na bazie wyżej wymienionych; wód i napojów bezalkoholowych; napojów alkoholowych; innych. System „Jakość Tradycja”, opracowany przez Polską Izbę Produktów Regionalnych i Lokalnych w Warszawie, jest krajowym systemem jakości żywności, który służy wyróżnianiu produktów żywnościowych wysokiej jakości z uwzględnieniem produktów tradycyjnych, gdzie przed dopuszczeniem produktu do uczestnictwa w systemie będzie podlegał weryfikacji zgodnie z Regulaminem Znaku, który został przyjęty przez Urząd Patentowy RP, a wcześniej zatwierdzony przez Radę, Zarząd Izby Produktu Regionalnego i Lokalnego oraz Związek Województw RP.", "url": "https://hurtidetal.pl/article/art_id,11594-61/jakosc-potwierdzona-certyfikatem/place,1/", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Galaretka porzeczkowa (galaretka ze świętojonki)"}