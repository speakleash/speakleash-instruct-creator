{"meta_description": "", "title": "Pomorze: Nowe potrawy na liście produktów tradycyjnych", "content": "Na listę produktów tradycyjnych wpisano dwie nowe potrawy z Pomorza: żur z Kaszub i rybę na kwaśno. Pomorskie zarejestrowało 158 produktów tradycyjnych i z tą liczbą zajmuje drugie miejsce w kraju. Listę produktów tradycyjnych prowadzi Ministerstwo Rolnictwa i Rozwoju Wsi. W ubiegłym półroczu lista wzbogaciła się o kilka produktów • Na ministerialnej liście od 2 lipca 2014 r. figurują dwa pomorskie produkty – bałabuchy marzęcińskie i pieczeń boczkowa z Marzęcina. 15 lipca dołączyły do nich kiełbasa kaszubska jałówiecka oraz gruszka gdańczonka w occie. Natomiast od 22 sierpnia znalazły sie na niej amoniaczki - ciasteczka na niedzielę i sznëka z glancã, zaś28 sierpnia pùlwerkùch / deszny kùch oraz galaretka porzeczkowa (galaretka ze świętojonki). Pod koniec roku, bowiem 28 października lista powiększyła się o kaszubskie orzechy z marchwi. Od 9 grudnia 2014 r. lista liczy 158 produktów. Zostały wpisane ryba na kwaśno i żur kaszubski – informuje Urząd Marszałkowski Województwa Pomorskiego. Wniosek o wpis żuru z Kaszub na listę do marszałka województwa pomorskiego złożyła Małgorzata Brunka, Skorzewo gm. Kościerzyna. Żur był tradycyjną potrawą spożywaną na Kaszubach w okresie Wielkiego Postu. Na Kaszubach żur kwaszono w specjalnych glinianych lub kamionkowych garnkach, nazywanych „żurownikami\". Wniosek o wpis ryby na kwaśno na listę do marszałka województwa pomorskiego złożyła Teresa Piechowska, Korne, gm. Konarzyny. Potrawa ta, w zależności od regionu, różni się niekiedy gatunkiem ryby, z której jest przyrządzana. Składnikami potrawy są: kawałki filetowanej ryby pokrojonej na małe kawałki, kiszona kapusta drobno posiekana lub zmielona oraz przyprawy. Produkt może zgłosić każdy wytwórca – i przedsiębiorstwo, i osoba prywatna, i stowarzyszenie. Wiele produktów zgłaszają koła gospodyń wiejskich. Jednak nie każdy wyrób może znaleźć się na liście. Jednym z warunków jest udowodnienie, że dana receptura jest wykorzystywana niezmiennie od co najmniej 25 lat i wykonywana przy użyciu tych samych tradycyjnych metod.", "url": "https://nadmorski24.pl/aktualnosci/21395-pomorze-nowe-potrawy-na-liscie-produktow-tradycyjnych", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Galaretka porzeczkowa (galaretka ze świętojonki)"}