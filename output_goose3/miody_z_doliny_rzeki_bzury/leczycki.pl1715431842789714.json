{"meta_description": "", "title": "Jak pszczoły do ula - historia koła pszczelarzy i miodów z doliny rzeki Bzury. - Aktualności - Starostwo Powiatowe w Łęczycy", "content": "Przez teren powiatu łęczyckiego przebiega siedliskowy obszar Natura 2000 Pradolina Bzury-Neru. Najważniejsza z rzek tego terenu Bzura sprawia, że jej dolina jest silnie zatorfiona, pokryta mozaiką szuwarów turzycowych, ziołoroślami i roślinnością łąkową. Połączenie liściastego kompleksu leśnego ze specyfiką klimatu doliny rzeki Bzury wpływa na niepowtarzalny mikroklimat tego obszaru. Życie w tak niepowtarzalnym otoczeniu przyrody zachęcało do korzystania z jej darów. Mieszkańcy od dawna korzystając z tych warunków zajmowali się bartnictwem, a następnie pszczelarstwem. Poszczególne gatunki miodu pozyskiwane są przede wszystkim z kwiatostanu rozległych łąk, spadzi z pobliskiego lasu liściastego. Pozyskiwanie miodu pszczelego w łęczyckim jest tradycją, często rodzinną i wielopokoleniową trwającą od lat 20. XX w. Miody pozyskiwane są nadal tradycyjnymi metodami, jednak z wykorzystaniem postępu technologicznego. Pasieki są pod stałą opieką weterynaryjną, a miody nie podlegają jakimkolwiek zabiegom zmniejszającym ich naturalny skład. Miody pozyskiwane są w sposób tradycyjny na zimno, krystalizują w sposób naturalny. W zależności od pory roku i okresu kwitnienia poszczególnych roślin, wyróżniany jest miód: wiosną – mniszkowy i rzepakowy, latem – akacjowy, lipowy, spadziowy i wielokwiatowy. Ostatnie miodobranie odbywa się w połowie sierpnia, a resztę miodu zostawia się pszczołom na własne potrzeby. Tradycja spożycia miodów w regionie doliny rzeki Bzury jest kultywowana przez cykliczne święto w gminie Witonia pn. „Jak pszczoły do ula…”. Jest to coroczna uroczystość, na której prezentowane są produkty pszczele, ich wartości odżywcze, lecznicze oraz wyroby kulinarne z ich wykorzystaniem. Przeprowadzane są również warsztaty i prelekcje dla młodzieży szkolnej i mieszkańców, co sprzyja popularyzowaniu znaczenia pszczół miodnych w środowisku naturalnym. Koło Pszczelarzy w Łęczycy zostało utworzone na przełomie sierpnia i września 1956 roku. Koło założyło 9 osób, a pierwszym prezesem został wybrany Wojciech Morlak. Koło corocznie powiększało się o kilkanaście osób, aby osiągnąć w 1970 roku liczbę 120 pszczelarzy i 3500 rodzin pszczelich. W 1971 roku na stanowisko prezesa został wybrany Józef Balawajder. Po podziale administracyjnym kraju w 1975 roku następuje zmiana Zarządu, prezesem zostaje wybrany Edward Pawłowski. Koło liczy w tym okresie 65 członków i 1350 rodzin pszczelich. W latach od 1975r. do 1987r. zebrania Koła odbywały się w większości w sali posiedzeń Spółdzielni Kółek Rolniczych przy ul. Bitwy nad Bzurą 1 w Łęczycy. Od 1987 roku w sali posiedzeń Spółdzielni Ogrodniczo-Pszczelarskiej „Bzura” przy ul. Plac Kościuszki 1 w Łęczycy. Na początku lat dziewięćdziesiątych nastąpił duży spadek ilości pszczelarzy w Kole. Spadek wywołany bezsilnością pszczelarzy w walce z warrozą i podtruciami pszczół wywołanymi nieodpowiednim stosowaniem środków ochrony roślin przez rolników. Na początku 1993 roku po śmierci prezesa Edwarda Pawłowskiego następuje rozpad Koła. Pszczelarze wstępują do sąsiednich kół w Ozorkowie, Krośniewicach, Grabowie, Witoni, Kutnie i Łodzi. Reaktywacja Rejonowego Koła Pszczelarzy w Łęczycy, którego obszarem działania jest ponownie powiat łęczycki, nastąpiła 31 sierpnia 2013 roku w Tumie pod Łęczycą. 9-cioma pszczelarzami, którzy reaktywowali Koło Pszczelarzy w Łęczycy byli: ks. Olszewski Paweł, Dopadlik Lech, Florczak Jerzy, Głonik Andrzej, Kaczmarek Przemysław, Szymczak Zbigniew, Tyczyński Ryszard, Wasiak Zofia i Wasiak Jarosław. Zebrania odbywają się w Gminnym Ośrodku Kultury Sportu i Rekreacji w Witoni, gdzie mieści się siedziba Koła. Należy nadmienić, że na terenie naszej gminy Witonia działało Gminne Koło Pszczelarzy, które powstało w 1973 roku, a pierwszym i długoletnim prezesem był Szczepan Kamiński. Następnym prezesem od 1991 roku był Czesław Pawłowski, a od roku 1995 do 1999 funkcje prezesa pełniła Zofia Wasiak. W szczytowym rozwoju Koło liczyło (1977rok) 44 pszczelarzy, którzy posiadali 324 pszczele rodziny. Zrzeszeni w reaktywowanym Kole pszczelarze zachowali wierność służby pszczelarskiej, historię i tradycję naszego regionu, której wyrazem jest nadanie i poświęcenie sztandaru Koła 1 lipca 2018 roku podczas takiej jak dziś uroczystości pn. „Jak pszczoły do ula...”. W związku z podjętą uchwałą 17 czerwca 2019 roku o przekształceniu Rejonowego Koła Pszczelarzy w Łęczycy w Stowarzyszenie Pszczelarzy Ziemi Łęczyckiej. Zostało utworzone Stowarzyszenie, które kontynuuje tradycje i historię Koła oraz pozostaje w strukturach Wojewódzkiego Związku Pszczelarzy w Łodzi. Przekształcenie nastąpiło z dniem 1 lipca 2020 roku. Nasi pszczelarze prowadzą warsztaty z młodzieżą szkolna, prezentują swoje stoiska z produktami pszczelimi przy okazji prowadzą zajęcia edukacyjno-szkoleniowe związane ze znaczeniem pszczoły dla środowiska, wartościami produktów pszczelich, odpowiednim stosowaniem środków ochrony roślin itp., omawiają rolę pszczoły w ekosystemie. Corocznie wykonują nasadzenia kilkuset drzew i krzewów miododajnych, co przyczynia się do zwiększenia bioróżnorodności terenu. W chwili obecnej w Stowarzyszeniu zrzeszonych jest 46 pszczelarzy, którzy utrzymują ponad tysiąc rodzin pszczelich. W roku 2017 Koło uzyskało wpis na listę produktów regionalnych i tradycyjnych Ministerstwa Rolnictwa i Rozwoju Wsi miodów z terenu ziemi łęczyckiej pod nazwą „Miody z Doliny Rzeki Bzury”. Potwierdza to wyjątkową jakości, cechy i właściwości miodów z naszego terenu. Rodzaje miodów wpisanych na listę produktów tradycyjnych to: rzepakowy, wielokwiatowy, akacjowy, lipowy, nektarowo-spadziowy. W roku 2018 r. w Hali Expo w Łodzi odbył się XI wojewódzki konkurs produktów tradycyjnych „TYGIEL SMAKÓW” organizowany przez Departament Rolnictwa i Ochrony Środowiska Urzędu Marszałkowskiego Województwa Łódzkiego. Zgłoszony do konkursu przez nasze Koło Miód Wiesiołkowy otrzymał Tygla Smaku. Jest to wyróżnienie dla produktu min. o wysokiej jakości i wyjątkowości, związanego z kulturą, historią województwa łódzkiego.", "url": "http://www.leczycki.pl/asp/jak-pszczoly-do-ula---historia-kola-pszczelarzy-i-miodow-z-doliny-rzeki-bzury,9,artykul,1,10418", "category": "łódzkie", "sub_category": "Miody", "phrase": "Miody z doliny rzeki Bzury"}