{"meta_description": "", "title": "Miody z doliny rzeki Bzury wpisano na Listę Produktów Tradycyjnych", "content": "Ministerstwo Rolnictwa i Rozwoju wsi ogłosiło, że w dniu 30 listopada 2017 r. wpisano na Listę Produktów Tradycyjnych miody produkowane w okolicach doliny rzeki Bzury. Jest to kolejny po \"Chlebie Łęczyckim\" produkt z terenu powiatu łęczyckiego. Jak czytamy w notatce informacyjnej Ministerstwa, na terenach powiatu łęczyckiego występuje niepowtarzalny mikroklimat. Dolina jest silnie zatorfiona, pokryta roślinnością łąkową i ziołoroślami. Mieszkańcy od dawna korzystają z darów natury i od wielu pokoleń zajmują się bartnictwem. Regionalny miód jest pozyskiwany głównie z okolicznych łąk i spadzi lasu liściastego. Sposób jego pozyskiwania jest nadal tradycyjny, ale z wykorzystaniem dobrodziejstw postępu technologicznego. Regionalny miody pozyskuje się na zimno, krystalizacja przebiega w sposób naturalny. Poza zajmowaniem się pszczołami, okoliczni mieszkańcy kultywują swoje tradycje na przykład poprzez cykliczne święto \"Jak pszczoły do ula\". Na uroczystości prezentowane są produkty pszczele, wyroby kulinarne, prowadzone są warsztaty i wykłady dla dzieci i młodzieży.", "url": "https://www.portalpszczelarski.pl/artykul/1676-miody-z-doliny-rzeki-bzury-wpisano-na-liste-produktow-tradycyjnych", "category": "łódzkie", "sub_category": "Miody", "phrase": "Miody z doliny rzeki Bzury"}