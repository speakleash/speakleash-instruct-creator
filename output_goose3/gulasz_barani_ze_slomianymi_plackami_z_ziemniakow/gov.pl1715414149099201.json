{"meta_description": "W dniu 22 lutego 2024 r. na Listę Produktów Tradycyjnych zostały wpisane w kategorii: Gotowe dania i potrawy: „Gulasz barani ze słomianymi plackami z ziemniaków”.", "title": "Gulasz barani ze słomianymi plackami z ziemniaków - - Portal Gov.pl", "content": "Gulasz gęsty z widocznymi kawałkami mięsa, marchewki i pietruszki połączone z lekko brązowym sosem, widoczne suszone zioła. Mięso w gulaszu pokrojone w kostkę, warzywa w mniejszą kostkę. W zależności od naczynia w którym jest podane. Placki chrupiące, z zewnątrz twarde, a w środku miękkie i wilgotne. Janowiec to wieś w Polsce położona w województwie lubelskim, w powiecie puławskim, w gminie Janowiec, w której wypasy owiec sięgają XVII w. Mięso baranie było powszechnie używane przez tutejszych mieszkańców. Gulasz barani ze słomianymi plackami z ziemniaków to danie pochodzące z Janowca, a początki jego przyrządzania sięgają pierwszej połowy XX w. Był przyrządzany przez gospodynie najczęściej jako danie odświętne. Gulasz barani to danie wyjątkowe w smaku i aromacie. Przez połączenie wyrazistości mięsa baraniego oraz wieprzowego, aromatycznych ziół takich jak tymianek, rozmaryn, estragon i majeranek, marchwi i korzenia pietruszki oraz jabłek, gruszek i suszonych śliwek jest nadzwyczaj zapamiętywanym daniem. Odpowiednio zamarynowane mięso jest bazą dla tego dania, a dodane w odpowiedniej kolejności pozostałe składniki dostarczają niezwykłych doznań smakowych. Gulasz podawany z plackami ziemniaczanymi, które lokalnie zwane są słomianymi, tworzą spójną całość Gulasz barani ze słomianymi plackami z ziemniaków to danie, które powstało dzięki dostępności produktów, w szczególności mięsa baraniego na terenie miejscowości Janowiec oraz jej okolic. Mieszkańcom kojarzy się ze świętowaniem różnych ważnych okoliczności z ich życia. Wspólne przeżywanie np. zakończonych żniw było doskonałą okazją do spotkań i biesiadowania. Gulasz barani przywołuje wspomnienia. Gospodynie przekazywały następnym pokoleniom oraz między sobą przepis na gulasz barani. Dzięki tendencji powrotu do dawnych przepisów gulasz barani ze słomianymi plackami z ziemniaków może gościć na naszych stołach również dziś.", "url": "https://www.gov.pl/web/rolnictwo/gulasz-barani-ze-slomianymi-plackami-z-ziemniakow", "category": "lubelskie", "sub_category": "Gotowe dania i potrawy", "phrase": "Gulasz barani ze słomianymi plackami z ziemniaków"}