{"meta_description": "Nalewka gruszkowa na miodzie lipowym posiada piękną bursztynową barwę Przy tworzeniu nalewek z gruszek należy pamiętać , że gruszki w przeciwieństwie do innych owoców bardzo powoli oddają swój smak i aromaty. Dlatego wymagają długiej maceracji. Drugą ważną kwestią jest dobór gruszek, powinny to być odmiany bardzo słodkie i soczyste, takie jak: Klapsy, Żyfardki, Józefinki, Napoleonki,…", "title": "Nalewka Gruszkowa na miodzie lipowym", "content": "Przy tworzeniu nalewek z gruszek należy pamiętać , że gruszki w przeciwieństwie do innych owoców bardzo powoli oddają swój smak i aromaty. Dlatego wymagają długiej maceracji. Drugą ważną kwestią jest dobór gruszek, powinny to być odmiany bardzo słodkie i soczyste, takie jak: Klapsy, Żyfardki, Józefinki, Napoleonki, Kongresówki itd. Chodzi głównie o to, aby nalewki nie trzeba było nadmiernie dosładzać. Koniecznie musicie też zwracać uwagę na dojrzałość owoców. Powinny być w pełni dojrzałe, ale nie powinny być przejrzałe, a już na pewno nie powinny ulęgać. Wybierając gruszkę do nalewki, jej owoc powinien być bardzo dojrzały, ale równocześnie zwarty, tak aby się nie rozpadł w naszej nalewce, bo w takim przypadku będziemy mieli pulpę owocową , a nie nalewkę. Jeśli do sporządzenia nalewki decydujecie się na użycie miodu, a nie cukru, lepiej jest wybrać miód o neutralnym smaku, który nada tą miodowa nutę, ale nie zdominuje smaku. Dlatego najlepiej użyć jednego z trzech poniższych miodów: lipowego , wielokwiatowego lub akacjowego. Gruszki umyć, osuszyć i obrać ze skórki. Usunąć szypułki i gniazda nasienne, ale pestki zachować. Owoce pokroić drobno i skropić sokiem z cytryny, następnie wsypać je wraz z pestkami do dużego słoja o pojemności ok. 2 litrów , zapełniając je w 3/4 pojemności. Zalać gruszki spirytusem, zamknąć słoik i trzymać tak 8 miesięcy w pokojowej temperaturze. Następnie zlać nastój ze słoja i zachować. Zaś pozostałe w słoju owoce zalać roztworem miodu rozrobionego ze szklanką przegotowanej ciepłej wody. Temperatura wody użytej do sporządzenia tego roztworu nie powinna przekraczać 40 stopni Celsjusza. Ponieważ w wyższej temp. miód traci swoje właściwości lecznicze. Odstawić owoce z miodem na 3-4 dni, od czasu do czasu mieszając je. Po 3-4 dniach powstały syrop zlewamy, a resztę owoców wkładamy do płóciennego worka i wyżymamy, tak aby owoce oddały nam resztki soków, alkoholu i syropu. Następnie należy połączyć syrop z nastojem i przechować w słoju jeszcze 2-3 dni, od czasu do czasu nim wstrząsać. Następnie nalewkę przefiltrować na sicie wyłożonym gazą i ręcznikiem papierowym. W zależności od mętności cieczy, trzeba cały proces filtrowania powtórzyć 2 lub 3 razy, aby uzyskać klarowny przejrzysty płyn, który rozlewamy do butelek.", "url": "https://pinkmartiniboy.wordpress.com/2018/08/04/nalewka-gruszkowa-na-miodzie-lipowym/", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka na miodzie lipowym"}