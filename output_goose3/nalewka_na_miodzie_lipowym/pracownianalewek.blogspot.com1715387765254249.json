{"meta_description": "", "title": "Nalewka lipowa", "content": "Lato w pełni. Wbrew nazwie miesiąca, większość lip w miastach już przekwitła - ich czas nadszedł w czerwcu. jednak na wsi, gdzie, ogólnie rzecz biorąc okres wegetacji jest nieco opóźniony względem tego w mieście, drzewa nie wychodzą przed szereg. czekały do końca czerwca, by spokojnie rozkwitnąć przed pierwszym weekendem lipca. Kwiat lipy pachnie wspaniale, jest też wykorzystywany w zielarstwie. Jego aromat warto utrwalić w nalewce. Przepis, który prezentuję trochę odbiega od najpopularniejszej receptury polegającej - w skrócie - na sporządzeniu wiosną nastawu alkoholowego na miodzie lipowym, a w lipcu zalanie nim kwiatostanów lipy. Taki trunek z pewnością jest smaczny (pewnie kiedyś go zrobię), ale przypuszczam, że smak i aromat miodu mogą zagłuszyć delikatny zapach kwiatów. Dlatego postanowiłem wypróbować inny przepis, nieco prostszy. Wódkę mieszamy ze spirytusem i otrzymujemy w ten sposób alkohol mocny (ok 65%), ale bezpieczny do zalewania owoców (nie pali ich i nie niszczy aromatu). Zalewamy nim kwiat lipy Słój z tym nastawem umieszczamy w ciemnym miejscu na dwa tygodnie, wstrząsając nim co kilka dni. Po tym czasie nastaw zlewamy i filtrujemy. Z wody i cukru przygotowujemy syrop. W trakcie jego gotowania wrzucamy rozdrobniony kawałek wanilii. Syrop zdejmujemy z ognia i do gorącego wlewamy czekający już nastaw i przecedzamy go przez sito. Kiedy ostygnie, wlewamy do butelek i odstawiamy w ciemne miejsce przynajmniej na sześć miesięcy.", "url": "http://pracownianalewek.blogspot.com/2013/07/nalewka-lipowa.html", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka na miodzie lipowym"}