{"meta_description": "Nie wyobrażam sobie przełomu kwietnia i maja bez zbierania pędów sosny. Robię z nich leczniczą nalewkę na miodzie, która przydaje się podczas jesienno-zimowych infekcji.", "title": "Zrób teraz leczniczą nalewkę z sosny na miodzie. Podziękujesz sobie za nią w okresie infekcji", "content": "Nalewka z pędów sosny na miodzie to moim zdanie najlepsza wersja nalewki z sosny. Warto mieć ją w swojej spiżarni na czas jesienno-zimowych infekcji. Nalewka sosnowa pomaga przy infekcjach górnych dróg oddechowych, łagodzi kaszel, ból gardła, działa wykrztuśnie oraz napotnie. Ważne: nalewki z pędów sosny nie mogą pić dzieci, kobiety w ciąży i inne osoby, które z różnych powodów nie powinny spożywać alkoholu. Najbardziej pracochłonną czynnością jest zebranie samych pędów. Trzeba pamiętać, że pędów sosny nie wolno zbierać w lasach, bo może się to skończyć mandatem. Ja na zbiory sosny mam swoje miejsce za miastem, gdzie od lat rosną sosny samosiejki – są niskie i łatwo zbiera się pędy (ważne jednak, aby nie ogałacać całego drzewa). Warto takiego miejsca w swojej okolicy poszukać. Pędy sosny mają charakterystyczną brązową łuskę. Dodana do syropów czy nalewek daje im posmak przypominający terpentynę. Jeśli bardzo ci ten smak przeszkadza, oczyść pędy z łusek. Ja to robię przynajmniej częściowo. Podane w przepisie proporcje na ilość pędów sosny potraktuj orientacyjnie. Pędy sosny muszą być po prostu zalane alkoholem całkowicie. Ja zawsze mieszam spirytus pół na pół z wodą, ale możesz też zalać pędy sosny wódką. Wówczas otrzymasz nieco łagodniejszą nalewkę. Do nalewki można wykorzystać dowolny miód, jednak pamiętaj, że wpłynie on na smak nalewki. Ja bardzo lubię robić ją na miodzie lipowym, ale dobre będą tu także łagodniejsze miody, np. rzepakowy. Jeśli chcesz, aby nalewka miała stuprocentowo leśny charakter, wykorzystaj miód wrzosowy. Nalewkę z pędów sosny można zrobić również na cukrze. Wówczas należy w słoju układać warstwami pędy sosny i przesypywać cukrem i odstawić na 1-2 tygodnie, aż pędy puszczą sok i cukier się rozpuści. Dopiero wówczas zalać alkoholem. Można też zalać pędy sosny alkoholem, a dopiero potem, po zlaniu alkoholu zasypać je cukrem (dokładnie tak, jak w przepisie na nalewkę z miodem). Ja często już po dodaniu miodu, dodaję do pędów jeszcze odrobinę wody lub wódki i ten płyn mieszam potem z resztą nalewki. Rada: do słoja z pędami możesz dorzucić także zielone szyszki sosny, trochę igliwia, ale też kwiaty sosny. Czytaj też: Zbieram pędy sosny i gotuję. Ten syrop zrobisz w jeden wieczór, a wykorzystasz na wiele sposobówCzytaj też: Sprawdzony przepis na syrop z mniszka lekarskiego. To jest czas na zbieranie żółtych kwiatów", "url": "https://smaki.pl/przepisy/przetwory/10914844/lecznicza-nalewka-z-sosny-na-miodzie-teraz-jest-czas-aby-ja-zrobic.html", "category": "pomorskie", "sub_category": "Napoje (alkoholowe i bezalkoholowe)", "phrase": "Nalewka na miodzie lipowym"}