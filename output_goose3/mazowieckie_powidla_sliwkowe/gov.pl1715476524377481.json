{"meta_description": "Produkt wpisany na listę produktów tradycyjnych w dniu 2016-10-14 w kategorii Warzywa i owoce w woj. podkarpackim.", "title": "Powidła śliwkowe - - Portal Gov.pl", "content": "Słodko-kwaśny, charakterystyczny dla powideł z posmakiem i aromatem karmelu. Powiat Kolbuszowski położony jest w Kotlinie Sandomierskiej, która należy do najcieplejszego regionu w Polsce. Dzięki temu oraz na skutek długiego okresu wegetacyjnego i dość dobrym glebom, Kotlina Sandomierska jest w większości regionem rolniczym. Znaczny obszar zajmują sady, z których przeważają jabłkowe i śliwkowe. Szczególnie sławne są śliwki węgierki, z których wyrabia się powidła śliwkowe. Receptury na ich wykonanie znajdują się zarówno w dziewiętnastowiecznych i dwudziestowiecznych książkach kucharskich, jak i w ukazujących się wówczas czasopismach przeznaczonych dla kobiet. Powidła z owoców śliwy mieszkanki Kolbuszowej i okolic przygotowywały od dawien, a receptura przekazywana była z pokolenia na pokolenie. „Owoce zbierano najwcześniej we wrześniu, bo wtedy były najsłodsze. Śliwki najpierw należało wypestkować, potem przełożyć do dużego rondla i kilka dni prażyć na blasze kuchni węglowej. Rondel musiał być duży i z grubej blachy (…). Najczęściej stosowano taki sposób, że rondel ze śliwkami wstawiano do nagrzanego pieca chlebowego (po wypieku) i trzymano go tam aż do wystygnięcia pieca (czyli przez 1 dzień), a potem przestawiano na kuchnię. (…) Oczywiście zawartość trzeba było mieszać dużą, drewnianą łyżką i robiło to któreś z dzieci, ale mama od czasu do czasu sprawdzała. Gotowe gorące powidła przekłada się do słoików z wieczkami typu twist, odwraca do góry dnem dla zassania i gotowy wyrób może już być długo przechowywany” (Wywiad przeprowadzony z mieszkańcami Kolbuszowej). Proces technologiczny powideł śliwkowych nie uległ zmianie aż do dziś. Skarmelizowane, pachnące powidła są dodatkiem do pieczywa, drożdżowych bułeczek czy rogalików. Dodane do ciast podnoszą ich walory smakowe.", "url": "https://www.gov.pl/web/rolnictwo/powidla-sliwkowe", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Mazowieckie powidła śliwkowe"}