{"meta_description": "", "title": "Festiwal Kultury Południowosłowiańskiej w Bolesławcu", "content": "Bałkańskimi rytmami rozbrzmiewało w sobotę centrum Bolesławca. W drugim dniu święta miasta odbył się tam 14. Festiwal Kultury Południowosłowiańskiej. Bolesławiec areną tego festiwalu jest nieprzypadkowo, bo właśnie tam ponad pół wieku temu wrócili z Bałkanów polscy repatrianci. Przywieźli ze sobą nie tylko muzykę, ale i potrawy takie jak pita, peczenica czy zupa paprykowa albo gulaszowa. Tych aromatycznych dań będzie można skosztować w sobotę w Bolesławcu w towarzystwie bałkańskich gości i zespołów. Festiwal Kultury Południowosłowiańskiej zaczął się w sobotę o 11.00, a chwilę wcześniej zagościł tam Dolnośląski Rozkład Jazdy Radia Wrocław. Na Placu Popiełuszki powstała tymczasowa wioska reemigrantów, w której władzę dzierżyć będą niepodzielnie panie z Kół Gospodyń Wiejskich z Wykrot, Dobrej, Lipian, Tomaszowa Bolesławieckiego czy Kierżna. Wśród nich krzątali się przy wspomnianych pitach na słodko czy ostro członkowie stowarzyszenia Polsko-Słoweńskiego Triglav - Rysy oraz Stowarzyszenia Reemigrantów z Bośni ich Potomków oraz Przyjaciół. Honorowe miejsce znalazło się dla przyjaciół Bolesławca z partnerskiego Prnjavora, z którym współpraca trwa już 4 dekady. Nie tylko jednak pachnącymi potrawami wypełnił się plac Popiełuszki. Barwny korowód wprowadził tam o 11.00 zespół Herbuty, który zachęcał do wspólnego odtańczenia „Kola”, czyli jednego z bałkańskich tańców. Oprócz miejscowych zespołów, jak Wesoła Gromadka, Niespodzianka z Tomaszowa Bolesławieckiego, Zespół Wokalny „Leśne Nastroje“ z Dobrej, Niezapominajka z Osłej czy Zespołu Pieśni i Tańca „Bolesławiec“ czy gminnego zespołu „Jutrzenka“ z Chorwacji wystąpi \"Sinovi atara\" zespół wokalny z tamburinami oraz Zespół pieśni i tańca \"KUD Dika\" ze Slatiny, a z Bośni i Hercegowiny Srbsko Folkorno Udruzenje „Svilen Konac” Lisnja. Gwiazdą wieczoru był oklaskiwany na wielu scenach w 14 krajach lubelski zespół \"Čači Vorba\", grający muzykę bałkańską zmieszaną z cygańską i karpacką.", "url": "http://www.radiowroclaw.pl/articles/view/35962/Festiwal-Kultury-Poludniowoslowianskiej-w-Boleslawcu", "category": "dolnośląskie", "sub_category": "Gotowe dania i potrawy", "phrase": "Bałkańska pita z Lipian "}