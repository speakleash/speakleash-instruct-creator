{"meta_description": "W pierwszą niedzielę września w Lipianach obchodzono Bałkańskie Święto Pity.", "title": "Pyszna pita w Lipianach - Urząd Gminy Bolesławiec", "content": "Pita Bałkańska – czyli ta, której przepisy przywiozły terenów byłej Jugosławii nasze babcie jest jedyna w swoim rodzaju. Nie można jej kupić w sklepie, ale jest taki jeden dzień w roku, gdzie na stołach króluje ta smaczna potrawa. Mowa tutaj o Bałkańskim Święcie Pity, które odbyło się 1 września na boisku sportowym w Lipianach. Potrawa ta, wymyślona kiedyś z biedy, dziś jest chętnie jedzona przez wszystkich. Posiada cienkie ciasto, a jej tradycyjne nadzienie to dynia i ser. Kiedyś nasze babcie do wyrobu ciasta używały serwatki – dziś gospodynie stosują wodę i olej. Tego dnia nie zabrakło także pity z innymi nadzieniami, np. z: serem na słodko, z serem na słono, z serem i jabłkami, z mięsem i ziemniakami, z serem i szpinakiem, z gruszką i jeszcze wiele innych. Bałkańskie Święto Pity to nie tylko pyszne jedzenie, ale także występy artystyczne. Przed publicznością zaprezentowały się uczennice Marka Łętowskiego, ćwiczące w Młodzieżowym Domu Kultury w Bolesławca, Nicola Zmarzła ze Lwówka Śląskiego, Zespół Śpiewaczy z Żeliszowa oraz Bronisław Szaja. Wręczono także nagrody za konkurs ogłoszony wcześniej na najsmaczniejszą pitę z serem na słodko. Najsmaczniejszą pitę upiekła Martyna Borucka, drugie miejsce zajęła Elżbieta Pachołek zaś trzecią lokatę otrzymała Roksana Strojanowska. Imprezę zakończyła zabawa taneczna, a organizatorami wydarzenia byli: Stowarzyszenie Kobiet Aktywnych z Wioski Smaków – Lipian oraz Gminny Ośrodek Kultury i Sportu w Bolesławcu z/s w Kruszynie.", "url": "http://gminaboleslawiec.pl/2757/pyszna-pita-w-lipianach.html", "category": "dolnośląskie", "sub_category": "Gotowe dania i potrawy", "phrase": "Bałkańska pita z Lipian "}