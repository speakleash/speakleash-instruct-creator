{"meta_description": "Doroczna duża impreza gminna była świetnie przygotowana. Było wiele atrakcji, regionalnych smakołyków, jak pieczone świnie i pita...", "title": "XI Bałkańska Festa w Bolesławicach", "content": "Bałkańska zabawa jak co roku przyciąga tłumy gości. Podczas jedenastej edycji tej wyjątkowej imprezy można było jak zawsze dobrze zjeść, bo Bałkanska Festa to wielkie biesiadowanie przy dobrej muzyce, w świetnym towarzystwie, przy wspominkach i suto zastawionym stole. Gospodynie na stoiskach z Bolesławic, Lipian, Bożejowic-Rakowic przygotowały pity z serem na słodko, fetą i szpinakiem, dynią, rabarbarem i truskawkami, jabłkiem, mięsem i kapustą. Były też pierogi ruskie, z kaszą gryczaną, kapustą kiszoną i ziemniakami. Można było skosztować peczenicy, rosołu, pieczonych ziemniaczków, kiełbasy i kaszanki oraz kilkudziesięciu rodzajów ciast pieczonych w domu. Zupę paprykową na bałkańską modę częstowali Andrzej Miżdal, Robert Kruk i Alfred Pieniacha z Golnic. Dwie świnki piekło Stowarzyszenie Koło Chłopa z Tomisławia pod okiem prezesa koła Mirosława Kusego, który bardzo chwalił i dziękował Mikołajowi Kowczowi, który się pieczonymi świnkami opiekował i dbał, by się dobrze upiekły na rożnie. Stowarzyszenie z Tomisławia zapraszało wszystkich do swojego skanseniku oraz do samego Tomisławia na Bośniackie Klimaty 13 czerwca (sobota) o 15:00 na boisku sportowym. Tam odbędzie się inscenizacja bośniackiego wesela i wiele innych atrakcji. Dużym zainteresowaniem cieszyły się warsztaty rękodzieła i samo rękodzieło Olgi Urdy-Fedak z gminy Gromadka, która prezentowała i sprzedawała biżuterię shamballa, zawieszki, kolczyki, bransoletki oraz piękne korale. Pani Ola talent ma po mamie Marii, która malowała pisanki łemkowskie. Tworzenie biżuterii uspakaja ją, koi i pozwala przetrwać trudne chwile, jakie czasami niesie życie. Z wielką przyjemnością oglądało się jej prace. Przy bogato zastawionym stole, goszcząc się i wspominając dawne czasy zasiedli członkowie Stowarzyszenia Reemigrantów z Bośni ich Potomków oraz Przyjaciół dla których Festa była dobrym czasem na uczczenie swoich przodków i wspominanie historii rodzinnej. Wójt Andrzej Dutkowski witał serdecznie na Fescie wszystkich zaproszonych gości i mieszkańców miasta i gminy. – Tych, którym bliski jest bałkański klimat, historia, kultura i rytmy zapraszam do zabawy – mówił wójt. – Przed wami wiele atrakcji i gwiazda z Sarajewa, będą też zespoły z naszej i z sąsiednich gmin. Wszystkim Życzę Dobrej Zabawy. Wśród zaproszonych gości, którym wójt rozdał pamiątkowe statuetki byli: Małgorzata Sekuła-Szmajdzińka poseł RP, senator Jan Michalski, Starosta Bolesławiecki Dariusz Kwaśniewski, wicestarosta Marian Haniszewski, Stanisław Chwojnicki członek Zarządu, Maria Niemczuk ze Związku Sybiraków, Kornel Filipowicz zastępca prezydenta Bolesławca, Bogusław Uziej przewodniczący Rady Gminy, Grażyna Łucka i Michał Gajewski wiceprzewodniczący Rady Gminy, zastępca wójta Roman Jaworski, Jan Cołokidzi prezes Ziemi Bolesławieckiej i wieloletni sponsor Bałkańskiej Festy, Halina Pawłowska-Waniak przewodnicząca Stowarzyszenia Reemigrantów, Zbigniew Borzęcki prezes Zarządu Odd. Powiatowego ZOSP RP, Jerzy Adamczewski ks. proboszcz parafii Matki Bożej Różańcowej, oraz Gordana Durdev-Małkiewicz z Uniwersytetu Wrocławskiego. Gwiazdą imprezy był zespół „Baščaršija”. pochodzi z Sarajewa, powstała w 1947 roku. Występowała nie tylko w Europie, ale także Azji i Afryce. To jeden z najlepszych zespołów w Bośni i Hercegowinie, o czym świadczą także licznie zdobywane przez nich nagrody. W swoim repertuarze posiadają 35 układów choreograficznych, a KUD „Baščaršija” liczy 250 członków, podzielonych na 12 sekcji. Kud “Baščaršija” wystąpił już w piątek, 5 czerwca, w sali gimnastycznej Zespołu Szkolno-Przedszkolnego w Bożejowicach. Koncert ten otworzył trzydniową w tym roku Bałkańską Festę, a przybyli na koncert mogli obejrzeć pięć układów. Ogromny aplauz zebrały głównie dwa układy: pierwszy, opowiadający w sposób żartobliwy historię mężczyzny, który adoruje dwie kobiety i na koniec pozostaje samotny oraz drugi, w którym oprócz techniki, która wymagała od tancerzy szybkiego tempa kroków, zawierała także elementy iście akrobatyczne. Nie zabrakło także występu samej kapeli, ale także choreografii zatańczonej bez muzyki. Na Bałkańskiej Feście w niedzielę zespół wystąpił dwukrotnie i również zdobył serca publiczności. Oprócz zagranicznych gości na gminnej scenie zaprezentowali się także Zespół Śpiewaczy Ocice, Zespół Pieśni i Tańca Ziemi Bolesławieckiej, Podgrodzianki, Chór Stowarzyszenia Repatriantów z Bośni, ich Potomków oraz Przyjaciół, Kapela Herbutów oraz Gminny Zespół Pieśni i Tańca \"Jutrzenka\". Niemalże każda grupa swój występ kończyła wspólnym tańcem kolo wśród publiczności. Natomiast każda otrzymała z rąk przedstawicieli władz Gminy Bolesławiec pamiątkowe statuetki. Niecodziennym i niezwykle zaskakującym wydarzeniem był wspólny występ Kud Baščaršija oraz Zespołu Pieśni i Tańca Ziemi Bolesławieckiej, którzy to po tylko jednej próbie połączyli swoje kapele. Te zagrały wspólnie, a towarzyszyli im tancerze ZPiT. Okazuje się, że i nasi goście, i nasi muzycy oraz tancerze są niezwykle pojętni, bowiem występ był perfekcyjny. W międzyczasie prowadzący czytali fragmenty wspomnień repatriantów, opowiadali o bałkańskich przysmakach, jak pita czy pecenica. Jedną z atrakcji był skansen, przygotowany przez Stowarzyszenie z Tomisławia, pieczenie prosiaków przez Koło Chłopa, warsztaty robienia pity, do których zapraszały panie z Lipian – Wioski Smaków oraz KGW Bożejowice-Rakowice. Nie zabrakło także atrakcji dla dzieci, loterii fantowej, stoisk z biżuterią oraz rękodziełem. Bałkańską Festę zakończyła zabawa taneczna pod gwiazdami. Organizatorami imprezy byli Urząd Gminy Bolesławiec, Gminny Ośrodek Kultury i Sportu w Bolesławcu z/s w Kruszynie oraz Komitet Organizacyjny wsi Bolesławice.", "url": "https://istotne.pl/boleslawiec/wiadomosc/ecY/xi-balkanska-festa-w-boleslawicach", "category": "dolnośląskie", "sub_category": "Gotowe dania i potrawy", "phrase": "Bałkańska pita z Lipian "}