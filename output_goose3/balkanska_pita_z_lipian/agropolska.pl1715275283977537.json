{"meta_description": "", "title": "Pita z Dolnego Śląska produktem tradycyjnym / Aktualne wiadomości z Polski, informacje rolnicze z kraju, wydarzenia / Agropolska", "content": "Pita z dynią i jabłkami do dziś jest ulubionym daniem codziennej kuchni w okolicach Bolesławca. Dobrze przypieczona, jest bardzo chrupka, niezwykle aromatyczna i smaczna. Co ma pita wspólnego z polską tradycją kulinarną? Wbrew pozorom okazuje się, że na tyle dużo, iż została wpisana na prowadzoną przez ministerstwo rolnictwa Listę Produktów Tradycyjnych. A konkretnie chodzi o bałkańską pitę z Lipian na Dolnym Śląsku. Jej historia sięga przełomu XIX i XX w., kiedy to w wyniku akcji osadniczej Austro-Wegier z Polski na teren Bałkanów wyjechało ok. 15 tysięcy osób. \"Po zakończeniu II wojny światowej w wyniku porozumień z rządem Jugosławii reemigranci zostali przywiezieni na Dolny Śląsk. Jako miejsce osiedlenia wybrano powiat bolesławicki, w granicach którego leży wieś Lipiany. Reemigranci przywieźli ze sobą część kultury bałkańskiej, która przez kilka pokoleń na obczyźnie stała się ich własną, zawierała zarówno elementy wywiezione z Polski, jak i przyswojone w czasie pobytu w Bośni. Jednym z elementów tej kultury była kuchnia. Szczególną potrawą, którą upodobali sobie Polacy mieszkający na Bałkanach, i którą przywieźli na Dolny Śląsk, była pita\" - brzmi opis potrawy na portalu resortu rolnictwa. Wyrabiano ją z kluskowego, cienko wałkowanego ciasta, przekładanego nadzieniem z dyni, jabłek, sera i mięsa. Przygotowywano ją również w alternatywnej wersji na słodko, z polewą ze śmietany, cukru i zapieczoną. \"Pita z dynią i jabłkami do dziś jest ulubionym daniem codziennej kuchni w okolicach Bolesławca. Dobrze przypieczona, jest bardzo chrupka, niezwykle aromatyczna i smaczna\" - czytamy w opisie. Jak poinformował dolnośląski urząd marszałkowski, o tym, że pita jest prawdziwym fenomenem wśród smaków bałkańskich, będzie można przekonać się w niedzielę 3 września br. podczas Bałkańskiego Święta Pity, organizowanego przez Stowarzyszenie Kobiet Aktywnych z Lipian oraz Gminny Ośrodek Kultury i Sportu w Bolesławcu z/s w Kruszynie. \"Wydarzeniu towarzyszą występy, liczne konkursy związane z pitą i dynią, która stanowi wyśmienity dodatek do pity. Organizatorzy serdecznie zapraszają wszystkich amatorów pity oraz bałkańskich tańców przy ognisku\" - zachęca urząd. W tym samym czasie ministerialna lista wzbogaciła się również o kujawską banię z zacirkami, czyli zawiesistą zupę z dyni. Podawano ją tradycyjnie z mlekiem i zasypaną zacierkami z żytniej mąki. Zaś województwo lubelskie z powodzeniem zgłosiło uprawiane od dawien dawna w rejonie Janiszowa szparagi. Swoją cześć listy zamierza wzmocnić także Małopolska. Tamtejsza Rada ds. Produktów Tradycyjnych i Dziedzictwa Kulinarnego właśnie zarekomendowała resortowi produkty z Czernichowa: kiełbasę wiejską, kiełbasę schabową tradycyjną oraz szynkę, boczek i polędwicę tradycyjną. Te wyroby masarskie są wytwarzane według tradycyjnych technologii i receptur, a swoimi korzeniami sięgają XVI wieku. • Agrobiznes bez tajemnic. Zamów prenumeratę miesięcznika \"Przedsiębiorca Rolny\" już dziś", "url": "https://www.agropolska.pl/aktualnosci/polska/pita-z-dolnego-slaska-produktem-tradycyjnym,4021.html", "category": "dolnośląskie", "sub_category": "Gotowe dania i potrawy", "phrase": "Bałkańska pita z Lipian "}