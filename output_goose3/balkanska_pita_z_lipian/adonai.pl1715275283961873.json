{"meta_description": "Przepisy. Zbiór oryginalnych przepisów kulinarnych. Kuchnia polska i światowa. Smaczne potrawy, puszne desery i ciasta.", "title": "Pita z Lipian - Przepis", "content": "Pita z dynią, z jabłkami, ze szpinakiem, z mięsem albo z serem - to polski produkt tradycyjny, specjalność miejscowości Lipiany k. Bolesławca na Dolnym Śląsku. Jednak dla wielu osób pierwsze skojarzenie z pitą to rodzaj pieczywa popularnego w krajach bałkańskich i arabskich. Jak ta potrawa dotarła do Lipian? Wszystko zaczęło się na przełomie XIX i XX wieku. Wtedy to około 15 tysięcy Polaków mieszkających na terenie Austro-Węgier zostało przesiedlonych do Jugosławii (głównie na tereny dzisiejszej Bośni i Hercegowiny). Przebywali tam do 1946 roku, kiedy umożliwiono im powrót do Polski. Większość reemigrantów osiedliła się na terenie powiatu bolesławieckiego. - W Jugosławii poznali tamtejsze tradycje kulinarne i później przywieźli je ze sobą do Polski. Była wśród nich także moja babcia - opowiada Alicja Janiec ze Stowarzyszenia Kobiet Aktywnych w Lipianach. - Ulubioną potrawą repatriantów była pita z dynią. Moja babcia zawsze mówiła, że takiej dyni jak w Jugosławii to nie ma w Polsce - u nas taka nie urośnie, bo tu nie ma tyle słońca. Inne tradycyjne przysmaki przywiezione z Bałkanów to rumaszyce (kruche ciastka z dodatkiem wina), koszkifle (ciastka z bakaliami w kształcie półksiężyców) i sataraż (leczo warzywne zagęszczone śmietaną i jajkiem). Gospodynie z Lipian już od dawna z sukcesami startują w różnych konkursach kulinarnych. Kilka lat temu postanowiły wypromować swoje produkty na szerszą skalę, a przy okazji przyciągnąć turystów. - Nasza wioska jest bardzo mała, nie mamy żadnych zabytków, nie ma się czym pochwalić. Dlatego wymyśliłyśmy, że założymy wioskę tematyczną i będziemy prowadzić warsztaty kulinarne - mówi Alicja Janiec. Plany udało się zrealizować. Do Wioski Smaków Lipiany licznie przyjeżdżają grupy szkolne i przedszkolne. W czasie warsztatów kulinarnych dzieci mogą same przyrządzić pitę lub inne potrawy, dostosowane poziomem trudności do wieku. Na uczestników czeka też gra terenowa, olimpiada kulinarna i warsztaty tworzenia dekoracji z masy marcepanowej.", "url": "https://adonai.pl/przepisy/?id=190", "category": "dolnośląskie", "sub_category": "Gotowe dania i potrawy", "phrase": "Bałkańska pita z Lipian "}