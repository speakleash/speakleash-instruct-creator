{"meta_description": "W Lipianach odbyło się Bałkańskie Święto Pity", "title": "Bałkańskie Święto Pity 2018 - Urząd Gminy Bolesławiec", "content": "Bałkańska Pita z Lipian, to potrawa wpisana na listę produktów tradycyjnych, prowadzonych przez Ministra Rolnictwa i Rozwoju Wsi. Tradycyjnie, robiona z dynią była w dawnych czasach podstawową potrawą na bałkańskich stołach. Do Polski przywędrowała wraz reemigrantami z Bośni, którzy osiedlili się w Gminie Bolesławiec po II wojnie światowej. Stowarzyszenie Kobiet Aktywnych oraz Gminny Ośrodek Kultury i Sportu w Bolesławcu z/s w Kruszynie już od kilku lat organizuje Bałkańskie Święto Pity, na którym całkowicie króluje wspomniana potrawa. Dzisiaj jej odmian jest wiele: z serem, z dynią i serem, z jabłkami, ze szpinakiem, z mięsem, z ziemniakami itd. To cienkie ciasto z nadzieniem znajduje corocznie wielu chętnych i do stoisk z pitami ustawia się długa kolejka. Nie inaczej było w tym roku. Oprócz kulinarnych doznań, czas można było tego dnia spędzić oglądając prezentacje sceniczne. Festyn rozpoczęła wokalistka z pracowni muzycznej GOKiS - Ola Danielewicz. Po niej na scenie wybrzmiały ludowe piosenki, wykonane przez Zespół Śpiewaczy z Ocic. W międzyczasie odbyła się ocena wcześniej ogłoszonego konkursu na Najsmaczniejszą Pitę z dynia. I tak komisja w składzie: Bożena Tarnawska, Anetta Kamińska i Henryk Borucki po zapoznaniu się ze smakiem 11 potraw konkursowych postanowiła przyznać: I miejsce dla Roksany Strojanowskiej, II – Jolanty Debernej, zaś III – dla Elżbiety Mizdal. Pozostałe osoby otrzymały wyróżnienia. Swój konkurs, dotyczący bezpieczeństwa w gospodarstwach rolnych przeprwadzili także pracownicy bolesławieckiego KRUS-u. Tymczasem na scenie zatańczyły Panie z bolesławieckiej Szkoły Tańca Orientalnego i Flamenco „Tierra Flamenca”, prowadzonej przez Elżbietę Eisenblätter. Nie zabrakło także występu znanego nie tylko w Gminie Bolesławiec - Gminnego Zespołu Pieśni i Tańca „Jutrzenka”. Panie ze Stowarzyszenia Kobiet Aktywnych: Anna Janiec i Elżbieta Łakomy zaprezentowały licznie zgromadzonym widzom proces robienia pity, podając przepis i pokazując, jak rozciąga się ciasto. Tę umiejętność powtórzyły później dwie uczestniczki festynu: Elżbieta Pachołek i Maria Mandżak, która to wykazała się pełnym profesjonalizmem i doświadczeniem w robieniu pity. Konkursy sprawnościowe, występy sceniczne i oczywiście pyszna pita cieszyły się dużym zainteresowaniem i mamy nadzieję, że podobnie będzie w następnych latach.", "url": "http://gminaboleslawiec.pl/2147/balkanskie-swieto-pity-2018.html", "category": "dolnośląskie", "sub_category": "Gotowe dania i potrawy", "phrase": "Bałkańska pita z Lipian "}