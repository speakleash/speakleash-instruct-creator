{"meta_description": "Woś Zofia", "title": "Woś Zofia - Wojewódzki Dom Kultury w Rzeszowie", "content": "Biografia:  Zofia Woś to osoba prospołeczna z urodzenia, aktywna i rozumiejąca potrzebę działania dla dobra ogółu. Choć pracuje, ma swoją rodzinę, to swój czas pożytkuje jeszcze na korzyść najbardziej potrzebujących, zwłaszcza dzieci i seniorów z Brzózy Królewskiej. To wieloletnia przewodnicząca Koła Gospodyń Wiejskich w Brzózie Królewskiej, członek Stowarzyszenia „Zrzeszenie Pasjonatów Kultury Gminy Leżajsk\", wieloletnia Radna Gminy Leżajsk, członek zespołu śpiewaczego Brzozoki oraz grupy taneczno- kabaretowej „Wrzuć na luz\" oraz aktorka Teatru Muzycznego „Broadway\". Jako członek tych grup artystycznych aktywnie uczestniczy w życiu kulturalnym nie tylko swojej miejscowości. Biorąc pod uwagę liczne występy w różnych miejscowościach można śmiało powiedzieć, że i w życiu kulturalnym naszego województwa. Oprócz współpracy z licznymi organizacjami i instytucjami w naszym województwie nawiązała również kontakt i aktywnie współpracuje z Centrum Twórczości we Lwowie, z miastem Pereczyn na Ukrainie oraz GOK w Łopienniku Górnym w woj. lubelskim. Swoją działalnością propaguje podejmowanie inicjatyw oddolnych jako sposobu na realne zmiany w przestrzeni publicznej i społeczeństwie. Pasjonatka kultury w każdym wymiarze, koordynator nieomalże wszystkich akcji realizowanych przez KGW i nie tylko, sercem oddana działalności społecznej i idei wolontariatu. Promując wolontariat zaraża innych pozytywną energią i zachęca inne grupy do podejmowania działań, które przynoszą korzyści społeczne infrastrukturalne i ekonomiczne. Koordynatorka wielu działań skierowanych do najmłodszych mieszkańców Brzózy Królewskiej, skarbnica pomysłów na zagospodarowanie ich czasu wolnego. Podejmuje liczne inicjatywy na rzecz seniorów, dzieci, młodzieży, osób niepełnosprawnych. Jest to osoba wyszukująca nowych możliwości pozyskiwania środków, kopalnia wielu pomysłów, które udało się urzeczywistnić. Pani Zofii Woś nie obca jest również idea ekologii. Corocznie zachęca innych i sama aktywnie uczestniczy w akcjach sprzątania gminy, czy najbliższego otoczenia. To tylko cząstka działalności pani Zofii Woś, która z pełnym zaangażowaniem osobowym i społecznym chce zmieniać na lepsze życie mieszkańców nie tylko swojej rodzinnej miejscowości.    Kalendarium:  Działalność pani Zofii Woś obfituje w wiele ważnych wydarzeń zarówno tych dotyczących jej osoby, jak i grup z którymi na co dzień pracuje. Jednymi z najważniejszych są: 1.Medal Stulecia Odzyskanej Niepodległości nadany przez Prezydenta RP 2.Odznaka Honorową Podkarpackiej Izby Rolniczej 3. Udział i III miejsce w ogólnopolskim konkursie o Nagrodę Małżonki Prezydenta RP 4. Udział w Dożynkach Prezydenckich i II miejsce i nagroda Prezydenta RP 5. Udział w konkursie „Teraz Polska\" 6. III miejsce w międzynarodowym konkursie „Łączy nas kultura\" 7. I miejsce w międzynarodowym konkursie kolędniczym we Lwowie 8. Udział w międzynarodowym festiwalu w Feodozji na Krymie 9. Wydanie publikacji „ Brzózańskie działanie\" 10. Wpisanie produktu regionalnego na Listę Produktów Tradycyjnych 11. Realizacja i współrealizacja wielu projektów 12. Nagranie teledysku dla zespołu Brzozoki 13. Liczne wystąpienia w TVP i Radiu 14. Udział w międzynarodowym festiwalu w Feodozji na Krymie 15. Nagroda Powiatu Leżajskiego za całokształt działalności I wiele innych, o których można jeszcze dużo pisać.    Twórczość:  Pani Zofia Woś to przykład osoby oddanej całym sercem do działanie na rzecz społeczeństwa. Jej starania zostały nagrodzone medalem Stulecia Odzyskanej Niepodległości nadanym przez Prezydenta RP oraz Odznaką Honorową Podkarpackiej Izby Rolniczej. Również dorobek artystyczny pani Zofii Woś jest duży. Jej wkład w rozwój zespołu Brzozoki zaowocował licznymi nagrodami i wyróżnieniami. Jako przewodnicząca KGW na stałe wpisała się w historię tej organizacji. Dzięki jej staraniom i własnemu zaangażowaniu grupa zajęła III miejsce w Polsce w konkursie o Nagrodę Małżonki Prezydenta RP oraz II miejsce i nagrodę Prezydenta RP za najpiękniejszy wieniec dożynkowy. Również dzięki zaangażowaniu pani Zofii Woś został wypromowany i wpisany na listę produktów tradycyjnych lokalny staropolski przysmak jakim jest pieróg jaglany brzózański. Zofia Woś jest inicjatorem Turnieju KGW, który corocznie odbywa się w Brzózie Królewskiej i który przyciąga kilkutysięczną publiczność, co sprzyja nie tylko popularyzacji starodawnego jadła, ale i integracji różnych środowisk. Jest też organizatorem wielu innych wydarzeń dla dzieci, młodzieży, czy seniorów. Zofia Woś to koordynator projektu „RoboGiganci\" - zajęć z robotyki dla młodych konstruktorów, współautorka publikacji wydanej w ramach projektu, administrator strony i facebooka KGW, autorka widowisk obrzędowych dla zespołu Brzozoki oraz scen kabaretowych dla grupy „Wrzuć na luz\". To wszystko to tylko mała cząstka jej zaangażowania i pracy na rzecz społeczeństwa.", "url": "https://wdk.kulturapodkarpacka.pl/podkarpacka-akademia-kultury/repozytorium-podkarpackich-animatorow-i-tworcow-kultury/w/wos-zofia/", "category": "podkarpackie", "sub_category": "Wyroby piekarnicze i cukiernicze", "phrase": "Pieróg jaglany brzózański"}