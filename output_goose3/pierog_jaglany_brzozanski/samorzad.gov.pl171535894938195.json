{"meta_description": "", "title": "Brzóza Królewska - - Portal gov.pl", "content": "Powstanie miejscowości, początkowo jako wsi leśnej, przypada na koniec XVI wieku. Przyjmuje się, że początki osadnictwa stałego na gruntach Brzózy Królewskiej przypadły na pierwsze trzy dekady XVII stulecia. Krąży legenda o początkach i nazwie wsi: oto król Władysław Jagiełło zamiłowany myśliwy zapuścił się za zwierzyną do lasów brzózańskich. Kiedy znużony usiadł pod brzozą zetknął się z mieszkańcami boru, którzy ośmielili się poprosić króla, aby zechciał nadać ich osadzie nazwę. Władca stwierdził, że skoro król siedzi pod brzozą, to osada nazywać się będzie Brzóza Królewska.    Dzisiejsza Brzóza Królewska jest jedna z największych wsi w Gminie Leżajsk. Zajmuje 4996 ha i liczy około 3 500 mieszkańców. Już w 1928 roku powstaje tutaj Ochotnicza Straż Pożarna, która jest nie tylko sekcją ratowniczą. Druhowie zabezpieczają imprezy kulturalne, biorą udział w zawodach, organizują spotkania edukacyjne i pokazowe dla dzieci i młodzieży.  W roku 1933 zostaje założony Związek Młodzieży Wiejskiej „Wici”, który propagował sport, czytelnictwo i kulturę (organizowano sztuki teatralne, wieczorki wigilijne, Święcone, jasełka, dożynki, Święto Wiosny, zabawy ludowe).  Lata 50. i 60. to czas budowy boiska sportowego i Parku Wiejskiego, remizy strażackiej, nowej szkoły (wcześniejsza pojawiła się pod koniec XIX w.) i domu nauczyciela oraz ośrodka zdrowia.  W latach 70. rozpoczęto budowę zalewu, który w początkowej fazie swego istnienia był oblegany przez turystów. Po dłuższym zastoju wraca do dawnej świetności dzięki staraniom Radnych Brzózy Królewskiej i Wójta Gminy Leżajsk Krzysztofa Sobejko. Dzisiaj w Brzózie Królewskiej funkcjonuje Zespół Szkół, w skład którego wchodzi Szkoła Podstawowa i nowoczesny budynek przedszkola wraz ze żłobkiem oddany do użytku w 2017 r. W brzózańskim Zespole Szkół działają zorganizowane grupy artystyczne, rozbudowana jest działalność proekologiczna, placówka promuje działalność sportowo- rekreacyjną. Od wielu lat działa w miejscowości Ludowy Klub Sportowy Azalia, który jest wiodącą drużyną w Gminie Leżajsk. Wielkimi osiągnięciami poszczycić się może Sekcja Kolarska LKS Azalia. Brzóza Królewska jest również ostoją folkloru. Kultywuje się tu stare zwyczaje i obrzędy. Z tej miejscowości wywodzi się wielu ludzi zasłużonych. Ludzie z różnych pokoleń i środowisk podejmują tutaj szereg działań na rzecz lokalnej społeczności. W latach 1924-1926 powstał drewniany Dom Ludowy, a w 1957 roku założono Filię Biblioteczną, która była najstarszą filią na terenie Gminy Leżajsk. W Domu Ludowym mieściła się świetlica, w której toczyło się życie kulturalne wsi. Dom Ludowy działał do 2012 r. Po tym czasie 12 sierpnia 2012 roku odbyło się uroczyste otwarcie nowego Ośrodka Kultury. Życie kulturalne mieszkańców toczy się również wokół kościoła, przy którym działają organizacje o charakterze religijno – społecznym np. Orkiestra Dęta i chór założone w 1948 roku przez ks. Stanisława Ergietowskiego. W 1951 roku orkiestra wraz z chórem zajmuje pierwsze miejsce na Ogólnopolskim Przeglądzie Chórów i Orkiestr w Warszawie. W latach 60. XX wieku orkiestrę prowadził organista Karol Szczepanik. Po 1966 r. zawieszono jej działalność i dopiero po kilku latach, dzięki działaniom prof. Tomasza Czapli, wznowiła swoją działalność, zajmując już dwa lata później pierwsze miejsca na Wojewódzkim Przeglądzie Orkiestr Dętych w Rzeszowie. Grupa często bierze udział w imprezach gminnych, kościelnych i wielu innych na terenie naszej Gminy i poza nią. Przez szereg lat w Brzózie Królewskiej działała kapela ludowa „Brzozaki”, którą w latach 70. Założył Józef Żuraw. Ze względu na dużą liczbę chętnych kapelę przekształcono w zespół śpiewaczo-obrzędowy o tej samej nazwie, który prowadzili Helena i Stanisław Szczęch. Zespół zaprzestał działania po przejściu państwa Szczęch na emeryturę. W tym czasie działał też duet harmonijek ustnych tworzony przez Genowefę Szczęch i Edwarda Stępnia. W 1963 roku powstało Koło Gospodyń Wiejskich, które zajmowało się prowadzeniem poletek doświadczalnych, odchowalnią kurcząt, organizowało kursy szycia, gotowania, pieczenia, haftu. KGW rozprowadzało krzewy ozdobne i kwiaty. Obecnie Koło Gospodyń Wiejskich działa prężnie i aktywnie, a za swoją działalność otrzymuje wiele nagród, wyróżnień i dyplomów. Dzięki staraniom miejscowego KGW i przewodniczącej Zofii Woś na Listę Produktów Tradycyjnych został wpisany pieróg jaglany brzózański. KGW jest również głównym organizatorem cyklicznej imprezy „Obrzędy Jesienne - Święto Pieczonego Ziemniaka” wpisanej na Szlak Turystyczny Województwa Podkarpackiego. W 2003 roku przy obecnym KGW powstał zespół śpiewaczo-obrzędowy „Brzozoki”. Po otwarciu Ośrodka Kultury w 2012 r. zespół działa pod jego patronatem. Opiekunem zespołu jest Zofia Woś. Grupa bierze udział w przeglądach, konkursach i imprezach kulturalnych. Zespół kilkakrotnie gościł ze swoim występem we Lwowie, na Słowacji, wziął również udział w Międzynarodowym Festiwalu w Feodozji na Krymie. Ma na swoim koncie liczne nagrody i wyróżnienia. Od 2010 roku w Brzózie Królewskiej działa młodzieżowy zespół tańca ludowego, początkowo bez nazwy, a od 2013 r. już jako „Zagrodzianie\". Grupa uświetnia swoimi występami okolicznościowe uroczystości. Bierze również udział w konkursach i przeglądach zespołów tanecznych. Ponadto w Brzózie Królewskiej od 2011 r. funkcjonuje Stowarzyszenie Rozwoju Wsi Brzóza Królewska, które inicjuje przedsięwzięcia kulturalne, sportowe, prowadzi różne formy edukacji dla dzieci, tworzy lokalne programy stypendialne i wiele innych. Przy Ośrodku Kultury od 2013 r. działa dziecięca grupa teatralna „Bagatelka. Regularnie spotyka się i działa grupa aerobikowi. Mieści się tu również Akademia Promusic. Budynek Ośrodka jest miejscem, gdzie odbywa się wiele różnych imprez kulturalnych i służy jej mieszkańcom.", "url": "https://samorzad.gov.pl/web/gmina-lezajsk/brzoza-krolewska", "category": "podkarpackie", "sub_category": "Wyroby piekarnicze i cukiernicze", "phrase": "Pieróg jaglany brzózański"}