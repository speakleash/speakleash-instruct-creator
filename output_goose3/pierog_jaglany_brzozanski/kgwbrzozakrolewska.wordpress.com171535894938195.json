{"meta_description": "", "title": "(brak tytułu)", "content": "Rok 2015 był dla Koła Gospodyń Wiejskich i zespołu Brzozoki rokiem wielu działań i występów. Cała grupa brała aktywny udział w życiu kulturalnym i społecznym naszej gminy, miejscowości i nie tylko. Już na początku roku zespół wziął udział w konkursie widowisk kolędniczych w Kolbuszowej, w którym zdobyliśmy wyróżnienie. W kwietniu grupa zdobyła wyróżnienie na wojewódzkim konkursie „ Ludowe Obrzędy i Zwyczaje”. Również nasz wieniec dożynkowy zajął III miejsce w konkursie wojewódzkim i jego zdjęcie zostało opublikowane w albumie ogólnopolskich wieńców dożynkowych. Po 2 latach starań nasz pieróg jaglany brzózański został wpisany na listę produktów tradycyjnych. Delegacja z naszego KGW wzięła udział w Forum Kobiet Wiejskich w Rzeszowie, na którym pani Józefa Grabarz członkini KGW Brzóza Król. została odznaczona odznaką Św. Izydora Oracza. W ciągu minionego roku byliśmy organizatorami lub współorganizatorami 10 imprez kulturalnych w Brzózie Królewskiej. Braliśmy też udział w zebraniach wiejskich i spotkaniach związanych z życiem społecznym i kulturalnym. Zorganizowaliśmy warsztaty świąteczne dla dzieci, młodzieży i dorosłych w Ośrodku Kultury w Brzózie Królewskiej podczas, których wykonywaliśmy palmy wielkanocne. Wzięliśmy czynny udział w dożynkach parafialnych, na które przygotowaliśmy wieniec. Grupa prezentowała Brzózę Królewską na dożynkach gminnych i powiatowych oraz na dożynkach gminnych w Grodzisku i dożynkach gminnych w Potoku. Byliśmy współorganizatorami szkolenia komputerowego w Giedlarowej, Starym Mieście i Biedaczowie oraz Piskorowicach oraz uczestnikami szkolenia KRUS. Byliśmy też współorganizatorami spotkania Kół Gospodyń Wiejskich z Gminy Leżajsk, Łańcut, Nowa Sarzyna, Sokołów Młp. , na którym wszyscy mogli zapoznać się z możliwością prezentowania swojej grupy na ogólnopolskim portalu KGW. Na prośbę organizacji z naszej miejscowości panie z KGW gotowały na różne okazje (Dzień Seniora, Święto Pieczonego , noworoczne spotkanie OSP, mecz tenisa stołowego i wiele innych). Prezentowaliśmy również nasze potrawy regionalne między innymi na ”Włościańskim jadle” w Giedlarowej, na „Festiwalu Podkarpackich Smaków” w Górnie, na Pikniku Produktów Tradycyjnych i Regionalnych w Rzeszowie, na „Kapuścianym jarmarku” w Wierzawicach, na „Świecie Pieczonego Ziemniaka”. Już po raz 12 byliśmy organizatorami Święta Pieczonego Ziemniaka – cyklicznej imprezy w naszej miejscowości, która została wpisana na Szlak Turystyczny województwa podkarpackiego. W ubiegłym roku udało się nam zorganizować I Turniej KGW. Mamy nadzieję, że taki typ imprezy przypadł do gustu i biorącym udział i oglądającym zmagania. Bardzo nas cieszyła ogromna ilość publiczności podczas całej imprezy. W roku 2015 udało się nam się uszyć komplet nowych ubrań dla nowych członków zespołu, którzy dołączyli do naszego grona w zeszłym roku. Zakupiliśmy część naczyń kuchennych do kuchni do OK w Brzózie Królewskiej. Dzięki pomocy Wójta Gminy Leżajsk pana Krzysztofa Sobejko zakupiliśmy zmywarkę. Z własnych środków zakupiliśmy akordeon. Zespół Brzozoki wystąpił na scenie 34 razy prezentując oprócz występów wokalnych i instrumentalnych skecze kabaretowe, taniec oraz sceny teatralne, za które otrzymaliśmy nagrody. Wyjeżdżaliśmy na koncerty, spektakle teatralne, byliśmy organizatorami zabawy andrzejkowej, w której wzięło udział 5 Kół z naszej gminy i 1 z gminy Sokołów Młp. Łącznie w 2015 roku podjęliśmy ponad sześćdziesiąt różnych działań na rzecz społeczności lokalnej i poza naszą miejscowością ( m.in. w Chmielniku, Kolbuszowej, Potoku Górnym, Grodzisku, Wólce Grodziskiej, Rzeszowie, Jasionce). Z części zaproszeń nie udało się nam skorzystać ze względu na brak wolnego czasu (Bieliniec, Dąbrówki, Nowa Dęba) .Dzięki zaproszeniu od pani Stefani Michałek przewodnicząca KGW Zofia Woś mogła wziąć udział w spotkaniu Wojewódzkiej Rady Kobiet w Ustrzykach Dolnych, za co szczególnie dziękuje. Takie spotkania dają możliwość rozwoju i promowania naszej gminy i miejscowości poza jej granicami. Jeszcze raz dziękujemy za wspieranie naszej pracy Wójtowi Gminy Leżajsk panu Krzysztofowi Sobejko, dyrektorowi Gminnego Ośrodka Kultury panu Markowi Krauzowi, pani Stefani Michałek wiceprzewodniczącej Wojewódzkiej Rady KGW, organizacjom i instytucjom z naszej miejscowości ( Ośrodkowi Kultury,Bibliotece, Stowarzyszeniu Rozwoju Wsi Brzóza Królewska, Zespołowi Szkół, Domowi Pomocy Społecznej, Parafii, Ochotniczej Straży Pożarnej). Dziękujemy kierownikowi artystycznemu GOK pani Magdalenie Niemczyk za wszelką pomoc i rady, dzięki którym możemy się lepiej rozwijać Serdeczne podziękowania składamy naszym sponsorom. Bez ich nieocenionej pomocy nie moglibyśmy zrealizować wielu działań.", "url": "https://kgwbrzozakrolewska.wordpress.com/", "category": "podkarpackie", "sub_category": "Wyroby piekarnicze i cukiernicze", "phrase": "Pieróg jaglany brzózański"}