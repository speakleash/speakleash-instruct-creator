{"meta_description": "", "title": "Krówka szczecinecka – Wikipedia, wolna encyklopedia", "content": "Pierwsze działania Cukierniczej Spółdzielni Inwalidów \"Słowianka\" ze Szczecinka mające na celu wprowadzenie na rynek pomadki mlecznej, czyli krówki, miały miejsce w 1970. Produkcję rozpoczęto w 1971. Produkt sprzedawano nie tylko w Polsce. W latach 1975–1978 krówki szczecineckie eksportowano do Arabii Saudyjskiej, Austrii, Włoch i na Cypr. W drugiej połowie lat 70. XX wieku zakład został rozbudowany. Potem zaczęto wprowadzać odmiany smakowe i mieszanki[1]. Krówka szczecinecka sprzedawana jest luzem na wagę, w torebkach, workach i pudełkach[1]. Jest to pomada mleczna (niekrystaliczna) o miękkiej i delikatnie ciągnącej się strukturze. Wewnątrz znajduje się plastyczna masa karmelowa. Kształt cukierków jest dosyć regularny, zbliżony do prostopadłościanu o wymiarach: 36 mm x 17-19 mm x 15-17 mm. Waga jednej krówki wynosi około 13 gramów. Barwa jest pastelowa, karmelowa. Smak słodki i karmelowy, a w przypadku odmian charakterystyczny dla użytej masy i dodatków[2]. Cukierek produkowany jest ze składników tradycyjnych i naturalnych[3].", "url": "https://pl.wikipedia.org/wiki/Kr%C3%B3wka_szczecinecka", "category": "zachodniopomorskie", "sub_category": "Wyroby piekarnicze i cukiernicze", "phrase": "Krówka szczecinecka"}