{"meta_description": "Niedawno jako pierwsi poinformowaliśmy o tym, że produkowana przez CSI Słowianka „Krówka Szczecinecka” została wpisana na listę produktów tra", "title": "Produkt tradycyjny. Ten tytuł szczecineckiej", "content": "Niedawno jako pierwsi poinformowaliśmy o tym, że produkowana przez CSI Słowianka „Krówka Szczecinecka” została wpisana na listę produktów tradycyjnych województwa zachodniopomorskiego (można było przeczytać o tym w artykule „Co łączy szczecinecką krówkę i oscypka?” http://temat.net/aktualnosci/24383/Co-laczy-szczecinecka-krowke-i-oscypka) W czwartek (18.02) w siedzibie Starostwa Powiatowego odbył się briefing, podczas którego o tym ważnym dla Szczecinka i powiatu szczecineckiego wyróżnieniu opowiedzieli: starosta Krzysztof Lis, prezes SCI Słowianka Sławomir Pawłowski oraz szef marketingu zakładu Arkadiusz Zwiernik. - Od lat staramy się z Lokalną Grupą Rybacką i Lokalną Grupą Działania proponować na listę produktów regionalnych to, co jest związane z powiatem i naszym regionem – poinformował Krzysztof Lis. - Dzięki naszym staraniom na liście produktów tradycyjnych znalazły się już m.in. Chleb Gwdowski czy Sielawa Wędzona. Chodzi o to, by te produkty promowały powiat, ale i przedsiębiorców i wytwórców. - Osobiście jestem dumny, że Słowianka wchodzi na tą listę – dodał starosta. - W roku ubiegłym prezes Słowianki został Osobowością Gospodarczą. Jest to osoba, która poczyniła ogromne starania, aby to wyróżnienie, z którego możemy się dzisiaj cieszyć, miało miejsce. Wszystkim gratulujemy. Wierzę, że to wpłynie na rozwój zakładu. To, że krówka stała się wyrobem tradycyjnym, jest efektem współpracy starosty z firmą, która działa na rynku sprzedaży. Jest to dowód, że biznes możne działać z samorządem. Jesteśmy firmą z 60-letnim stażem. Wciąż pozostajemy przy tradycji spółdzielni: 70 proc. osób, które zatrudniamy, to niepełnosprawni. Krówka, od dawna była produkowana ze składników tradycyjnych i naturalnych. No, ale nie da się wyżyć produkując wyłącznie wyroby tradycyjne, bez żadnych innowacji. Jest to więc świetne połączenie tradycji i innowacyjności – zaznaczył Sławomir Pawłowski. - Otwieramy się na rynek światowy. Eksportujemy do takich miejsc, jak Chiny, Wietnam, Bliski Wschód czy Północna Afryka. Są też kolejne plany rozwojowe. Słowianka zamierza w najbliższym czasie wprowadzić kolejne wyroby innowacyjne na rynek polski – dodał prezes. (sz)", "url": "https://temat.net/artykul/produkt-tradycyjny-ten/204319", "category": "zachodniopomorskie", "sub_category": "Wyroby piekarnicze i cukiernicze", "phrase": "Krówka szczecinecka"}