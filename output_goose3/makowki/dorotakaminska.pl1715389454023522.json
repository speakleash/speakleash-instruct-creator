{"meta_description": "Makówki - przepis na makiełki czyli bułki lub kluski przekładane masą makową z bakaliami. Najlepszy przepis na makówki - jak zrobić deser wigilijny z maku.", "title": "Makówki lub makiełki przepis | Dorota Kamińska", "content": "Makówki to klasyczny deser śląski na Wigilię. Bułka przekładana makiem ugotowanym w mleku, z dodatkiem bakalii i miodu. Czasem świeża, innym razem sucha. Choć kroi się ją w kromki lub wykorzystuje sucharki, podejrzewam, że nazwa w liczbie mnogiej musi pochodzić od całych bułek, które najprawdopodobniej przekrawano, wydrążano i nadziewano masą makową. W Zagłębiu, Poznaniu i okolicach oraz regionie łódzkim przyrządzany podobnie do makówek deser wigilijny to makiełki, choć w niektórych domach bułkę zastępuje się makaronem – kluskami. Stąd inna nazwa: kluski z makiem i takiej właśnie używa moja babcia z Wielkopolski. Pokażę Wam dziś przepis na makówki – jak zrobić makiełki krok po kroku. Tak prosty i skromny deser swoje początki miał zapewne w biedniejszych domach, gdzie wykorzystywano suche resztki pieczywa namoczone w wodzie. Z biegiem lat receptura się zmieniała i zaczęto przygotowywać makówki nawet na chałce, słodząc je miodem i dodając pyszne bakalie. W każdym domu robi się je odrobinę inaczej. Wiele lat temu, kiedy część Bożego Narodzenia, jeszcze na studiach, spędziłam na Górnym Śląsku, przypadły mi do gustu! Zaserwowała je wtedy mama mojej przyjaciółki. To prosty przepis na makówki, a efekt może Was przyjemnie zaskoczyć. A jak udekorować? Nie ma reguły. Można robić z nimi, co tylko dusza zapragnie! U mnie propozycja usypania gwiazdki z posiekanych w słupki migdałów, a do tego dekoracja z rodzynek. Im więcej kolorowych bakalii, tym lepiej! Podbiły moje serce i podniebienie. Ciekawa jestem, czy również Wy je polubicie :). Możecie przygotować je również na pieczywie bezglutenowym. Zamiast mleka, w wersji bez laktozy czy wegańskiej, wykorzystać roślinny napój. Miód można zastąpić syropem z agawy. To już oczywiście unowocześniona wersja, ale jeśli nie jecie pewnych składników, to z pewnością chętnie wykorzystacie te podpowiedzi. Dajcie mi koniecznie znać w komentarzach, czy makówki pojawiły się również u Was na wigilijnych stołach. Jeśli tak, to jak udekorowaliście?", "url": "https://www.dorotakaminska.pl/makowki-makielki/", "category": "śląskie", "sub_category": "Gotowe dania i potrawy", "phrase": "Makówki / makiełki"}