{"meta_description": "Niezależnie od tego, czy nazywają się makiełki, czy makówki śląskie, niewątpliwie są jednym z przysmaków wigilijnych. Sprawdź nasz przepis.", "title": "Makówki (makiełki) na Wigilię. Przepis krok po kroku", "content": "Niezależnie od tego, czy nazywają się makiełki, czy makówki śląskie, niewątpliwie są jednym z przysmaków wigilijnych. W zależności od regionu mają różne nazwy, niektórzy do ich przyrządzania używają czerstwych bułek, a inni robią je z kluskami. Nazwa makiełki znana jest w Wielkopolsce, w okolicach Łodzi oraz w Zagłębiu, a na Śląsku podobna potrawa nazywa się makówki. Podstawowym składnikiem makiełek jest mak, miód lub cukier, bakalie oraz mleko, w którym moczy się czerstwe bułki – w zależności od regionu mogą być wrocławskie, paryskie, kajzerki czy sucharki. Niektóre gospodynie do makiełek używają wyłącznie czerstwej chałki. Pokrojone w plastry bułki układa się warstwami na przemian z masą makowo-bakaliową. Jednak część mieszkańców Wielkopolski oraz Zagłębia przyrządza makiełki z kluskami lub łazankami zamiast z bułką. Wtedy używa się zamiennie nazwy makiełki i kluski z makiem. Niezależnie od tego, jak ta potrawa jest nazywana i od wszelkich niuansów, makiełki są po prostu pyszne. Prawdopodobnie na makiełki jest tyle przepisów, ile domów – każdy ma swój własny. My podamy prosty przepis na wersję z bułką. • Mak zalewamy wrzątkiem. Gdy ostygnie, osączamy na sitku, możemy jeszcze raz przepłukać zimną wodą. • Mleko zagotowujemy, dodajemy masło, miód, bakalie i mak. Podgrzewamy jeszcze raz do zagotowania, cały czas ostrożnie mieszając, żeby się nie przypaliło. • Układamy warstwami w misce – na dnie pierwsza warstwa bułki, na niej warstwa masy makowej mniej więcej takiej grubości jak bułka. Potem znów bułka, mak itd. Na wierzchu powinna się znaleźć warstwa makowa. Dekorujemy makiełki według uznania płatkami migdałowymi lub orzechami i skórką pomarańczową. Odstawiamy na kilka godzin do lodówki. Sprawdź jeszcze inne nasze przepisy: • Pierogi z kapustą i grzybami – przepis dla każdego", "url": "https://radiopogoda.pl/swieta-makowki-makielki-na-wigilie-przepis-krok-po-kroku", "category": "śląskie", "sub_category": "Gotowe dania i potrawy", "phrase": "Makówki / makiełki"}