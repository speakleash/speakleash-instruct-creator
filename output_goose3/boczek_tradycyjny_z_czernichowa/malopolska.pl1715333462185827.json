{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Za nami Małopolski Festiwal Smaku w Gorlicach » Małopolska", "content": "Kolejnym przystankiem siedemnastej edycji Małopolskiego Festiwalu Smaku były Gorlice. Festiwalowa kuchnia przyciągnęła tłumy miłośników regionalnego bogactwa kulinarnego, którzy mogli skosztować takich specjałów jak m.in. pierogi z baraniną z sosem z kurek, forszmak czy konfitura z płatków róży. W wydarzeniu uczestniczyli: poseł na Sejm RP Elżbieta Zielińska, marszałek Witold Kozłowski, radni województwa Marta Mordarska, Jadwiga Wójtowicz, Rafał Kosowski i Stanisław Pasoń oraz burmistrz Gorlic Rafał Kukla. Gorlicka odsłona Małopolskiego Festiwalu Smaku była fantastyczną okazją, by skosztować tradycyjnych potraw w najlepszym wydaniu i produktów regionalnych – aromatycznych, ekologicznych i naturalnych, wytwarzanych według receptur przekazywanych z pokolenia na pokolenie. Na uczestników czekały nie tylko stoiska degustacyjne Kół Gospodyń Wiejskich i wystawców, ale także gry, konkursy i zabawy, tradycyjny quiz o Małopolsce i pokaz gotowania w mistrzowskim wydaniu Andrzeja Polana – szefa festiwalowej kuchni. Kulinarne święto rozpoczęło się w samo południe. Mieszkańców i gości wydarzenia przywitał marszałek Witold Kozłowski. Małopolski Festiwal Smaku to największe wydarzenie kulinarne w regionie, które Województwo Małopolskie organizuje już po raz siedemnasty. Tegoroczny Festiwal, podobnie jak w poprzednich latach, zaprasza na spotkania w różnych częściach naszego województwa. To możliwość pokazania bogactwa regionalnej kuchni, ale także element promocji tych części Małopolski, które, jak Gorlice, zasługują na to, żeby poznać je bliżej. Za nami, więc, są już spotkania w Krakowie, Bochni i Trzebini. A już dziś serdecznie zapraszam wszystkich miłośników dobrego jedzenia za dwa tygodnie do Krynicy-Zdroju, a 11 września do Czernichowa, gdzie zakończymy tegoroczną edycję Festiwalu Jednym z najważniejszych elementów festiwalowego programu był wyczekiwany przez wszystkich konkurs na najsmaczniejszy produkt. Wśród Kół Gospodyń Wiejskich bezkonkurencyjne okazało się KGW w Smerekowcu, którego specjał – pierogi z baraniną z sosem z kurek – został nagrodzony pierwszym miejscem. Drugie i trzecie miejsce zajęły odpowiednio: Koło Gospodyń i Gospodarzy Wiejskich w Bieczu za placki chwaściane i KGW w Ropicy Górnej „Ropica” za „cukiniowy zawrót głowy”. Przyznano także dwa wyróżnienia, które otrzymały: Koło Gospodyń Wiejskich i Gospodarzy Siary – Owczary za pierogi zbójnickie i Stowarzyszenie Przyjaciół Folkloru Koło Gospodyń w Kobylance za forszmak. Wśród wystawców pierwsze miejsce zajęło Gospodarstwo Rolne Róże i S-ka – za konfiturę z płatków róży. Drugie miejsce zajęła Delta – za olej rzepakowo-rokitnikowy. Trzecie miejsce przyznano Pasiece Morawskich, za miód ze spadzi iglastej jodłowej. Wyróżnienia otrzymały: Piastrella – za syrop z cytryny i Sekret Smaku – za pierogi z jagodami. Przez cały czas trwania festiwalu prowadzono zbiórkę charytatywną na rzecz małego Józia z Uścia Gorlickiego, który walczy z nowotworem złośliwym nerwów obwodowych i autonomicznego układu nerwowego. Kwota, jaką udało się zebrać to blisko 7 tys. zł (6854,77 zł i 20 euro). To nie koniec tegorocznej edycji Małopolskiego Festiwalu Smaku. Kolejne przystanki to Krynica-Zdrój (21 sierpnia) i Czernichów (11 września), gdzie odbędzie się wielki finał.", "url": "https://www.malopolska.pl/aktualnosci/promocja/za-nami-malopolski-festiwal-smaku-w-gorlicach?size=size-big", "category": "małopolskie", "sub_category": "Mięso świeże oraz produkty mięsne", "phrase": "Boczek tradycyjny z Czernichowa"}