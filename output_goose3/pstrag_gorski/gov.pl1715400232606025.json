{"meta_description": "w dniu 2015-08-05\nkategoria Produkty rybołówstwa\nw województwie śląskim", "title": "Pstrąg górski - - Portal Gov.pl", "content": "Ciało wydłużone, dobrze umięśnione, głowa proporcjonalna do reszty ciała z szeroko wyciętym pyskiem. Posiada płetwę tłuszczową pomiędzy płetwą ogonową a grzbietową, twarde promieniowe płetwy piersiowe oraz brzuszne. Ryba handlowa osiąga do 40 cm długości i waży od 300 g do 500 g. Świeży zapach, mięso po przetworzeniu w smaku delikatne i mało tłuste. Produkcja pstrąga górskiego w powiecie bielskim sięga pierwszej połowy XX wieku. Na początku rozwijała się głównie produkcja narybku. Rozbudowywano również niewielkie stawy hodowlane, a dopiero w kolejnych latach zaczęto hodować pstrąga na większą skalę jako rybę konsumpcyjną. Metody produkcji pstrąga górskiego nie uległy zmianie aż do dnia dzisiejszego. Nazwa pstrąga górskiego pochodzi od miejsca produkcji ryby. Gospodarstwa rybackie zajmujące się jego hodowlą usytuowane są w terenie górskim nad potokami, gdzie woda jest wyjątkowo czysta, przejrzysta, o stałej temperaturze, a to ma istotny wpływ na jakość i smak ryby. „Pstrąg górski od tych hodowanych w innych regionach Polski różni się na pewno warunkami hodowlanymi. Szczególnie tym, że woda ma stałą temperaturę między 11°C a 16°C. Woda jest idealnie czysta, pobierana z potoku górskiego. Pstrąg górski tutaj hodowany żyje więc w warunkach zbliżonych do naturalnych” (Wywiad przeprowadzony z mieszkańcami powiatu bielskiego). Cykl hodowlany pstrąga górskiego z uwagi na niższą temperaturę wody jest na tych terenach dłuższy, a ryby przyrastają wolniej. Dzięki temu mięso pstrąga jest bardziej spoiste, zwarte i tym samym smaczniejsze. Pstrąg może być przygotowywany na wiele sposobów. „(…) najlepiej pstrąga usmażyć, można go ugotować lub uwędzić i wtedy to jest przysmak (…)” (Wywiad etnograficzny przeprowadzony z mieszkańcami powiatu bielskiego). Smak pstrąga z terenów powiatu bielskiego doceniają lokalni konsumenci. Ponadto odbiorcami tej smakowitej ryby są okoliczne restauracje, regionalne karczmy, zajazdy oraz gospodarstwa agroturystyczne, dzięki czemu ryba dostępna jest również dla turystów.", "url": "https://www.gov.pl/web/rolnictwo/pstrag-gorski", "category": "śląskie", "sub_category": "Produkty rybołówstwa, w tym ryby", "phrase": "Pstrąg górski"}