{"meta_description": "", "title": "Kiszka ziemniaczana", "content": "Ziemniaki to podstawowy składnik polskiej kuchni. Kołduny, kartacze i placki ziemniaczane - to tylko kilka dań z ich wykorzystaniem. My dziś zabierzemy Was na ziemie podlaskie, a dokładniej przedstawimy przepis na kiszkę ziemniaczaną. Farsz z tartych ziemniaków, cebulki i boczku jest może trochę pracochłonny, ale za to efekt wynagradza wszelki trud i starania włożone w przygotowanie potrawy! iemniaki gotuj w łupinkach (najlepiej al dente, aby się nie rozgotowały). Następnie obierz z łupinek, ostudź i zetrzyj na grubych oczkach tarki. Podczas gotowania ziemniaków pokrój w drobną kostkę cebulę oraz boczek i podsmaż \"na złoto\" na patelni, z dodatkiem 3 łyżek tłuszczu. Po starciu ziemniaków wymieszaj je dokładnie z podsmażoną cebulą i boczkiem, dodając do smaku przyprawy, jajka oraz kaszę mannę. Kiszkę można trochę przesolić, gdyż i tak sól wypłucze się przy parzeniu. Jelita wcześniej dokładnie wypłucz i namocz na pół godziny w letniej wodzie. Napełniaj je delikatnie, tworząc 10 cm odcinki w postaci serdelków. Po napełnieniu jelita parz przez 10 minut w temperaturze 75 stopni. Pamiętaj, aby włożyć je już do wody, która osiągnęła podaną temperaturę. Po sparzeniu podsmaż kiszki na masełku, aby się zarumieniły. Gotowe danie możesz jeść na gorąco lub na zimno. Gorąca kiszka ziemniaczana jest trudna w krojeniu, gdyż jelito pozostanie trwalsze niż środek kiszki.", "url": "https://browin.pl/przepisnik/przepis/kiszka-ziemniaczana", "category": "podlaskie", "sub_category": "Gotowe dania i potrawy", "phrase": "Kiszka ziemniaczana"}