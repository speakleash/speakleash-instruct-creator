{"meta_description": "", "title": "Kiszka ziemniaczana – Wikipedia, wolna encyklopedia", "content": "Kiszka ziemniaczana lub kiszka kartoflana – jelito wieprzowe wypełnione ziemniakami z mięsem wieprzowym, boczkiem lub słoniną. W wersji polskiej jest to jelito wieprzowe wypełnione farszem, na który składają się surowe, starte na tarce obrane ziemniaki, skwarki z boczku i podsmażona posiekana cebula, upieczone w piecu lub piekarniku. Kiszka po upieczeniu wyglądem zewnętrznym przypomina rumianą, ciemnobrązową kiełbasę o chrupiącej skórce[1][2]. Kiszka ziemniaczana jest tradycyjną potrawą kuchni białoruskiej (po białorusku кішка бульбяная; w transkrypcji kiszka bulbianaja)[3][4][5][6]. W Polsce jest charakterystyczna dla kuchni województwa podlaskiego[1] Ta pożywna potrawa ma swoje odpowiedniki także w kuchniach innych narodów Europy Wschodniej: kuchni rosyjskiej, ukraińskiej i litewskiej[7]. Mistrzostwa w pieczeniu kiszki i babki ziemniaczanej odbywają się co roku na przełomie maja i czerwca[8] w Supraślu. Głównym składnikiem kiszki ziemniaczanej są drobno starte na tarce i lekko odsączone surowe ziemniaki obrane ze skórki, do których dodaje się pokrojony w kostkę wędzony boczek i posiekaną cebulę, które zostały uprzednio przyrumienione na patelni[9]. Składniki dodatkowe obejmują całe jaja i niewielką ilość mąki[9]. Masę ziemniaczaną doprawia się do smaku solą, pieprzem, majerankiem i zmiażdżonymi ząbkami czosnku[9]. Składniki na kiszkę ziemniaczaną są takie same jak składniki stosowane do wypieku babki ziemniaczanej[9]. Po dokładnym wymieszaniu ziemniaczaną masą nadziewa się luźno jelita wieprzowe, a ich końce zawiązuje[9]. Wypełnione kiszki układa się w brytfance wysmarowanej tłuszczem, nakłuwa w kilku miejscach igłą i piecze w temperaturze 180 do 190 °C aż do uzyskania złocistobrązowego koloru[9]. Po upieczeniu w piecu lub piekarniku kiszka ziemniaczana z wyglądu przypomina ciemnobrązową kiełbasę o rumianej i chrupiącej skórce z jelita wieprzowego[1]. Wewnątrz ma kolor ciemnoszary z widocznymi kawałkami boczku[1]. Z przekroju jest okrągła, a jej średnica zależy od grubości jelita i waha się od 2 do 6 centymetrów[1]. Prawidłowo w dotyku powinna być jędrna[1]. W kuchni rosyjskiej odpowiednikiem kiszki ziemniaczanej jest kartofielnaja kołbasa (j.ros. картофельная колбаса)[7]. Obrane ze skóry surowe ziemniaki są krojone w bardzo drobną kostkę i mieszane z cebulą startą na tarce, po czym dodawane jest surowe mięso wieprzowe pokrojone w kostkę oraz czosnek, liście laurowe, sól i pieprz do smaku[7]. Po wypełnieniu jelit farszem i ich zawiązaniu, kiełbaski najpierw gotuje się w wodzie, a po ugotowaniu podsmaża na smalcu na patelni[7]. 11 października 2017 produkt wpisany został na listę produktów tradycyjnych w kategorii Gotowe dania i potrawy w województwie mazowieckim[10].", "url": "https://pl.wikipedia.org/wiki/Kiszka_ziemniaczana", "category": "podlaskie", "sub_category": "Gotowe dania i potrawy", "phrase": "Kiszka ziemniaczana"}