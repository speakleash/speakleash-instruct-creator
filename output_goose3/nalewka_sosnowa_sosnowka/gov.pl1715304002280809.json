{"meta_description": "Produkt wpisany na listę produktów tradycyjnych w dniu 2015-10-26 w kategorii Napoje w woj. lubuskim.", "title": "Nalewka sosnowa „sosnówka” - - Portal Gov.pl", "content": "Łupowo to wieś położona w województwie lubuskim w gminie Bogdaniec. Po roku 1945 na te tereny przybyli mieszkańcy dawnych Kresów Wschodnich, którzy odbudowywali zniszczone wsie. Wraz z ich osiedleniem przywieźli swoje zwyczaje, a także tradycje kulinarne. Jednym z produktów, którego receptura przetrwała do dziś jest nalewka sosnowa zwana przez mieszkańców sosnówką. Bardzo dużą część wsi stanowią lasy, głównie sosnowe, dzięki czemu surowiec do przygotowania nalewki jest dostępny. Młode pędy i pączki sosny zawierają flawonoidy, kwasy żywiczne, garbniki, sole mineralne, witaminę C itp., które wzbogacają nalewkę. Dodatkowo młode drzewa sosnowe wytwarzają w okresie wiosennym odpowiedni aromat, który nadaje charakterystyczny smak i zapach nalewce. „Już w dzieciństwie słyszałam, że zbierano w lasach na wzgórzach czubki sosny, zalewano spirytusem z dodatkiem miodu lub cukru i to było lekarstwo na przeziębienie” (Wywiad przeprowadzony z mieszkańcami gminy Bogdaniec). We wsi Łupowo co roku organizowany jest festyn „Zielonej Szyszki”, nawiązujący do okolicznych lasów, którego nieodłącznym elementem jest nalewka sosnówka.", "url": "https://www.gov.pl/web/rolnictwo/nalewka-sosnowa-sosnowka", "category": "lubuskie", "sub_category": "Napoje (alkoholowe i bezalkoholowe)", "phrase": "Nalewka sosnowa \"sosnówka\""}