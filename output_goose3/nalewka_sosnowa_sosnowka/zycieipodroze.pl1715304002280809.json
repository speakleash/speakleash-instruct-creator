{"meta_description": "Nalewka z sosny, czyli sosnówka czerwcowa jest doskonała na przeziębienia, kaszel, ból gardła, katar a nawet dreszcze.", "title": "Nalewka z sosny, czyli sosnówka czerwcowa ...", "content": "Na naszą nalewkę zbieramy młode pędy sosny. Najlepiej z drzew które nie rosną przy drogach. My udajemy się w tym celu w głąb lasu, gdzie mamy nasze ulubione miejsca. W Szwecji robimy to około 1 czerwca stąd nazwa sosnówka czerwcowa, w Polsce najlepszy jest początek maja. Pędy sosny wedle uznania dzielimy na mniejsze części, bądź pozostawiamy naturalną wielkość. Wkładamy do słoików na przykład 2 litrowych warstwami. Każdą z nich przesypujemy cukrem, bądź przekładamy miodem. My stosujemy miód bądź brązowy, czy biały cukier. Pozostawiamy na 4-6 tygodni w ciepłym miejscu. Każdego dnia ruszamy energicznie słoikiem, aby tworzący się syrop mógł mieć kontakt z pędami sosny. Po tym czasie możemy część syropu zlać i to będzie wersja dla dzieci, czyli syrop z sosny. Przelewamy go do małych butelek i lekko pasteryzujemy. Po otwarciu butelki należy go przechowywać w lodówce. Pozostałą część syropu zalewamy spirytusem i pozostawiamy na 4 tygodnie. Po tym czasie rozcieńczamy wodą w proporcji 2:1. W ten sposób otrzymujemy nalewkę z sosny. Można dodać do niej wyciśnięty sok z cytryny. Tak przygotowaną nalewkę z sosny przelewamy do butelek i chowamy do piwniczki. Zażywamy kiedy mamy ochotę lub taką potrzebę. Nalewkę z sosny można stosować profilaktycznie, jak i w czasie choroby. Nalewka z sosny, czy też syrop sosnowy są doskonałe na przeziębienia, kaszel, ból gardła, katar a nawet dreszcze. Mają właściwości antyseptyczne, przeciwzapalne, napotne i wykrztuśne, przeciwbiegunkowe, bakteriobójcze, rozkurczowe i moczopędne. Wzmacniają także odporność organizmu, a nawet stosowane są w przypadku występowania reumatyzmu. Przeciwwskazania: uczulenie na sosnę, krztusiec, astma oskrzelowa. Cukrzycy muszą pamiętać, że nalewka sosnowa, czy też syrop z sosny zawierają cukier.", "url": "https://www.zycieipodroze.pl/2022/06/19/nalewka-z-sosny-czyli-sosnowka-czerwcowa/", "category": "lubuskie", "sub_category": "Napoje (alkoholowe i bezalkoholowe)", "phrase": "Nalewka sosnowa \"sosnówka\""}