{"meta_description": "Produkt wpisany na listę produktów tradycyjnych w dniu 2006-06-14\nW kategorii Napoje\nW województwie woj. pomorskim", "title": "Sok z żurawiny po mermecku - - Portal Gov.pl", "content": "Sok z żurawiny po mermecku wytwarzany jest zgodnie z recepturą rodzinną od ponad 25 lat zgodnie z recepturą przekazywaną z pokolenia na pokolenie. Do rozdrabniania owoców stosuje się drewnianą prasę pochodzącą z 1905 roku. Według „Kucharki Litewskiej” z 1938 roku sok żurawinowy sporządzało się poprzez utłuczenie w stępie zmarzniętych owoców i dalsze ich przechowywanie na mrozie. Świeże owoce przecierano przez sito i mieszano z cukrem. Sok z żurawiny po mermecku dodatkowo wzbogacony jest o sok pochodzący z innych owoców oraz miód, któremu zawdzięcza swe właściwości lecznicze. Ponadto sok ze świeżych owoców żurawiny odznacza się największą zawartością przeciwutleniaczy. Owoce żurawiny posiadają dużą wartość odżywczą, dietetyczną i leczniczą, a także charakteryzują się specyficznym smakiem i aromatem. Wśród mieszkańców Borów Tucholskich jest to owoc znany i bardzo ceniony. Owoce żurawiny są dostępne w lasach i na torfowiskach tylko raz w roku i to zaledwie przez dwa miesiące. Żurawinę zbierało się dawniej w zimie, w okresie od lutego do marca. Ze względu na surowe zimy i trudne warunki zbioru obecnie zbiera się owoce w okresie od końca sierpnia do początku września, ale wówczas owoce muszą dojrzeć w suchym i ciemnym miejscu. Gdy owoce nabiorą ciemnoczerwonego koloru (przypada to zwykle na przełom października i listopada), przystępuje się do sporządzania soku. Żurawinę przeciera się i przechowuje w cukrze lub miodzie albo od razu się przetwarza. Żurawina posiada właściwości lecznicze. Zawarte w owocach proantocyjaniny, kwas chinonowy, witamina C oraz fruktoza zapobiegają zapaleniom dróg moczowych. Ponadto żurawina działa również korzystnie na żołądek i dwunastnicę. Owoce żurawiny są również jednym z najbogatszych źródeł polifenoli – przeciwutleniaczy, które zapobiegają chorobom nowotworowym. Największą zawartość przeciwutleniaczy posiada sok ze świeżych owoców żurawiny. Sok z żurawiny po mermecku wspomaga i łagodzi skutki uboczne grzybic spowodowane używaniem antybiotyków. Jest to doskonały środek wzmacniający cały organizm przy wszelkim przemęczeniu i wyczerpaniu organizmu. Działanie profilaktyczne i lecznicze żurawiny, jak również jej charakterystyczny lekko kwaśny smak sprawiły, że żurawina jest obecnie chętnie stosowana w diecie europejskiej i amerykańskiej.", "url": "https://www.gov.pl/web/rolnictwo/sok-z-zurawiny-po-mermecku", "category": "pomorskie", "sub_category": "Napoje (alkoholowe i bezalkoholowe)", "phrase": "Żurawinówka po mermecku"}