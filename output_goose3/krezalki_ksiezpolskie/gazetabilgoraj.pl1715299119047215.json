{"meta_description": "Koła gospodyń wiejskich z gminy Księżpol pojechały w Polskę. Nasze sympatyczne panie z z Księżpola, Rogali, Zawadki, Rakówki, Budzynia, Płus, Korchowa, Przymiarek, Majdanu Nowego i Lipowca Starego wzięły udział w dwudniowych warsztatach w Zakopanem i Poroninie.", "title": "Księżpol w wersji góralskiej (foto)", "content": "Uczestnicy wyjazdu zwiedzali willę Czerwony Dwór oraz Centrum Kultury Rodzimej, jedną z najpiękniejszych, a także najważniejszych willi Zakopanego. W Galerii Czerwony Dwór odbywają się wystawy twórczości podhalańskich twórców, warsztaty twórczości ludowej, wykłady i prelekcje. Tu właśnie można było zapoznać się z tradycyjnym malarstwem na szkle zakopiańskich twórców. W programie wyjazdu był także pokaz oscypka, podczas którego uczestnicy szkolenia dowiedzieli się o procesie wytwarzania tego regionalnego produktu oraz mieli okazję sami wyprodukować ten regionalny ser. Co ważne, mieszkańcy gminy Księżpol także mogą poszczycić się produktami wpisanymi na Listę Produktów Regionalnych województwa lubelskiego. Są to: krężałki księżpolskie i kulasza z Księżpola, które od dwóch lat dzięki staraniom Gminnego Ośrodka Kultury w Księżpolu znajdują się na ministerialnej liście. Gospodynie z gminy Księżpol poczęstowały górali także innym produktem regionalnym – pierogiem gryczanym, zwanym także krupiakiem. Oprócz części warsztatowej był także czas na zwiedzanie Krupówek i Gubałówki.", "url": "https://gazetabilgoraj.pl/ksiezpol-w-wersji-goralskiej-foto/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Krężałki księżpolskie"}