{"meta_description": "Nad województwem lubelskim przechodzi trąba powietrzna. Duże zniszczenia zanotowano w powiecie biłgorajskim.", "title": "Zerwane dachy, powalone drzewa. Trąba powietrzna przechodzi przez Lubelszczyznę", "content": "Aktualizacja [godz. 19.10] Odbyło się już spotkanie przedstawiciela wojewody lubelskiego oraz lokalnych władz samorządowych, podczas którego zostały przedstawione zasady wnioskowania o zasiłki losowe dla poszkodowanych rodzin. Poszkodowane rodziny mogą otrzymać wsparcie w wysokości do 6 tys. zł na rodzinę. - Zerwane dachy i powalone drzewa- potwierdza dyżurny z Komendy Wojewódzkiej Straży Pożarnej w Lublinie. W powiecie biłgorajskim strażacy dostali zgłoszenia o 3 zerwanych dachach na budynkach mieszkalnych i 7 gospodarczych. - Strażacy zabezpieczają te miejsca- dodaje dyżurny. Z relacji mieszkańców wynika, że najgorzej było w miejscowości Tereszpol-Zygmunty. - Blacha z dachu jest w sąsiedniej wsi, w Szozdach oddalonej o 2 kilometry- relacjonuje jeden z mieszkańców. Ale trąba zerwała nie tylko dachy, powaliła również drzewa. - Mamy też zgłoszenia z powiatu zamojskiego. Silny wiatr przechodzi też nad innymi powiatami, bo zaczynają spływać sygnały od mieszkańców- przyznają strażacy. \"Najprawdopodobniej trąba powietrzna przeszła nad gminą Tereszpol. W miejscowości Tereszpol Zygmunty silny wiatr uszkodził domy mieszkalne, stodoły i budynki gospodarcze, ogrodzenia posesji oraz zaparkowane przy domach samochody. Na miejscu są jednostki Państwowej i Ochotniczej Straży Pożarnej, przedstawiciel Wojewody Lubelskiego oraz starosta biłgorajski Andrzej Szarlip. Trwa usuwanie stuków działania żywiołu oraz pomoc mieszkańcom i szacowanie strat\"- podało starostwo powiatowe w Biłgoraju. Agnieszka Strzepka, rzecznik wojewody lubelskiego dodaje, że zniszczone są też \"ogrodzenia posesji, zaparkowane samochody oraz połamane drzewa\". - Dwa budynki mieszkalne mają naruszone pokrycia dachowe a jeden najprawdopodobniej będzie kwalifikowany do rozbiórki. Rodziny ze zniszczonych domów zostały ewakuowane, a teren zabezpieczony. Skala zniszczeń jest duża. Trwa usuwanie skutków przejścia nawałnicy oraz szacowanie strat- mówi rzeczniczka. Odbyło się już spotkanie przedstawiciela wojewody lubelskiego oraz lokalnych władz samorządowych, podczas którego zostały przedstawione zasady wnioskowania o zasiłki losowe dla poszkodowanych rodzin. Poszkodowane rodziny mogą otrzymać wsparcie w wysokości do 6 tys. zł na rodzinę. Ostrzeżenia pierwszego stopnia przed silnym wiatrem wydane zostały dla wszystkich województw oprócz woj. zachodniopomorskiego i lubuskiego oraz zachodnich powiatów woj. pomorskiego i woj. wielkopolskiego. Jak przewidują meteorolodzy jeszcze w niedzielę na obszarze tym wystąpi silny wiatr, osiągający w porywach prędkość 80 km/h.", "url": "https://www.dziennikwschodni.pl/bilgoraj/zerwane-dachy-powalone-drzewa-traba-powietrzna-przechodzi-przez-lubelszczyzne,n,1000288332.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Krężałki księżpolskie"}