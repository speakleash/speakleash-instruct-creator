{"meta_description": "Krężałki to oryginalna kiszonka z podgotowanej wstępnie kapusty. Przepis pochodzi z kuchni kresowej i jest ciekawym sposobem podania kapusty.", "title": "Krężałki po mojemu - mało znana kiszonka", "content": "Zakisiłam krężałki. Nie znasz tej nazwy? Nie wiesz, co to jest? Ja również nie wiedziałam – do niedawna. Gdy przeglądałam forum portalu Smaczny.pl, a konkretnie dział sałatkowy, gdzieś pomiędzy pozornie zwyczajnymi sałatkami z fetą, ze śledzi czy warzywnymi mignęły mi krężałki. Nie znałam nazwy, więc zajrzałam, zaintrygowana. I trafiłam na opis potrawy, o której od pierwszej chwili wiedziałam, że muszę sama ją zrobić. Jeden z przepisów na krężałki 2 małe główki białej kapusty, 1 czerwony burak, 3 ząbki czosnku, 2 l przegotowanej, posolonej do smaku wody, nasiona kopru, nasiona kminku, zielony koperek. Główki kapusty przekroić na ćwiartki i ugotować w lekko osolonej wodzie na niezbyt miękko, wystudzić. Układać w słoju lub kamiennym garnku warstwami: kapustę, kilka plasterków buraka, na to nasiona kopru lub kminku, lub koperek. Całość zalać zimną, przegotowaną i lekko osoloną wodą ze spraskowanym czosnkiem. Postawić w ciepłym miejscu do ukwaszenia około 7-10 dni. (źródło) Buraka nie miałam, bo nastawiłam właśnie zakwas z buraków czerwonych, ale po zrobieniu gołąbków zostały mi środkowe części podgotowanej kapusty, a to idealny surowiec na krężałki. Autorka przepisu na forum wspomniała, że buraczek dodaje się tylko dla koloru, postanowiłam więc, że moje krężałki tym razem pozostaną blade. Na wszelki wypadek poszukałam jeszcze trochę i znalazłam wpis na Moim Gotowaniu, a także na Wielkim Żarciu, gdzie autorka wspomina prosty i efektowny smak swojego dzieciństwa. Wędrując dalej, natknęłam się na stronę miasta Biłgoraj, a na niej następujący wpis (źródło): Wszystkie przepisy są do siebie dość podobne, zrobiłam więc i ja, choć jak zwykle – po swojemu. • 2-3 niewielkie główki białej kapusty, mogą być takie niewyrośnięte • zielony koperek, jeśli jest – o tej porze roku zrezygnowałam z niego • nasiona kopru lub kminku (z ich dodatku zrezygnowałam, ale następnym razem użyję na pewno kminku) • Nieduże główki białej kapusty umyć, odrzucić zewnętrzne uszkodzone liście i przekroić na ćwiartki lub ósemki wraz z głąbem. Podgotować w lekko osolonej wodzie na półtwardo. Wystudzić. Ja użyłam wnętrza kapusty, którą wcześniej podgotowałam w celu zdjęcia liści do zawijania gołąbków (tyle tylko, że gotowałam ją bez soli, więc bardziej osoliłam zalewę). • Buraczka (jeśli używamy) oraz czosnek obrać i pokroić w plasterki. Koperek (jeśli używamy) wypłukać. • Przygotować solankę, gdzie na 1 litr wody używamy 1-2 łyżeczki soli pamiętając, że kapusta była gotowana w osolonej wodzie. Jeśli nie (jak moja) – trzeba dodać więcej soli (dodałam jej tyle, co do innych kiszonek – 1 pełną łyżkę i mam nadzieję, że to będą smaczne krężałki). • Pozostawić w temperaturze pokojowej na kilka dni do ukiszenia. • Podawać jako dodatek do obiadu, szczególnie dobrze komponuje się jako dodatek do ziemniaków z cebulką smażoną na maśle i kotletem mielonym. Czasem krężałki królowały w parze ze smażonymi na maśle ziemniaczkami pokrojonymi w plasterki jako danie na jesienną czy zimową kolację. (źródło) I jeszcze krężałki zalewane sokiem z kiszonych ogórków W komentarzach do pierwszego cytowanego przepisu znalazłam jeszcze takie zdanie: „Ten przepis przypomina mi podobny, który stosuje moja bratowa. Kapustę ugotowaną wkłada się do słoja z wodą po kiszonych ogórkach. Pycha.” Postanowiłam wypróbować i ten sposób, niektóre ćwiartki kapusty zalałam więc wodą po kiszonych ogórkach i po brukselce. Oczywiście sok z kiszenia był żywy, niepasteryzowany. Zobaczymy, co z tego będzie – tak przygotowane krężałki również potrzebują kilku dni na blacie, aby nabrały smaku. Na zdjęciu poniżej na pierwszym planie znajdują się właśnie krężałki zalane wodą z innych, wcześniejszych kiszonek. Zachęcam Cię do przygotowania własnych tak zakiszonych kapustek! W tym wpisie można zobaczyć jeszcze inne krężałki. Jejku, jakie pyszne!", "url": "https://www.hajduczeknaturalnie.pl/krezalki-po-mojemu-malo-znana-kiszonka/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Krężałki księżpolskie"}