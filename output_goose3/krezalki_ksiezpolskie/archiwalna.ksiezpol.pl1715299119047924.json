{"meta_description": "", "title": "Księżpolski smak tradycji. - Aktualności 2014 - Nasza Gmina - Urząd Gminy Księżpol", "content": "Piękne, niedzielne, wiosenne i słoneczne popołudnie, mieszkańcy księżpolskiej gminy spędzili po części na spacerze a następnie w Świetlicy OSP w Księżpolu. Tam bowiem przez wiele godzin trwały warsztaty kulinarne >ZASMAKUJ W TRADYCJI<, ubogacone prelekcją na temat znaczenia i możliwości zarejestrowania produktu regionalnego, projekcją filmu z zakresu form promocji tradycyjnych potraw regionalnych a także za sprawą Teatru Obrzędowego z Majdanu Starego szczyptą tradycji z zakresu wiejskiej obrzędowości. Przy udziale około 200 osobowej widowni, pod instruktażem i czujnym okiem zawodowych kucharzy z Lublina, zespoły Pań z Księżpola, Majdanu Starego, Majdanu Nowego, Zań, Markowicz, Zawadki, Korchowa Pierwszego, Korchowa Drugiego i kadra Centrum Turystyki Wiejskiej >ALICJA< z Glin, przy czterech stoiskach kuchennych przygotowywały dwie potrawy regionalne, były to maczanka krakowska oraz racuszki z cukinii i jabłek z sosem malinowym. W trakcie zmagania się pasjonatek tradycyjnej kuchni z gotowaniem potraw, uczestnicy spotkania zaproszeni zostali do staroksiężpolskiego stołu, który obfitował w różnorodne smakołyki lokalnej tradycji kulinarnej, począwszy od sołduchy / potrawa postna na bazie mąki gryczanej i żytniej/, krężałek, racuchów, sera dzieżkowego z masłem bądź śmietaną, pierogów ryczczanych, pieczonych kapuściaków, smalczyku z mięsem, chleba własnego wypieku według tradycyjnej receptury, poprzez ciasta zwane przekładańcami z serem, makiem, powidłami i miodem, rogaliki z orzechową kruszonką, korowale weselne, podpłomyki, fajerczaki do przysmaku kuchni ukraińskiej zwanego torcikiem z wątróbki oraz sałatek warzywnych. Centrum Turystyki Wiejskiej >ALICJA< z Glin, raczyło uczestników smakowitymi pierożkami z różnorodnym nadzieniem, gołąbkami z sosem, bułeczkami wprost z pieca i oczywiście cudownie i magicznie smakującymi nalewkami. Nie zabrakło również starowiejskiej kapusty na gęsto, zwanej później bigosem, suszu i podpiwka. Smakowanie niezwykłej i przebogatej tradycji odbywało się w pięknej atmosferze, która niewątpliwie miała związek z okolicznościową scenerią, bowiem w oknach pojawiły się „zielone łąki pełne kaczeńców”, na stołach i ścianach wyjątkowo piękne obrusy, serwety i bieżniki ozdobione haftem krzyżykowym oraz ekspozycje zdjęć >Gmina Księżpol na starej fotografii<. Za udział i zaangażowanie dziękują organizatorzy: Gminny Ośrodek Kultury i Lokalna Grupa Działania >Ziemia Biłgorajska<. Dziękujemy Paniom z Majdanu Starego za bogactwo słodkości w postaci przekładańców, za podpłomyki, fajerczaki, chleb własnego wypieku, przysmak ukraiński oraz sałatki warzywne. Paniom z Majdanu Nowego za cudownie smakujące i niezwykle urodziwe pierogi ryczczane. Paniom z Zań za wielkiej urody i takiegoż smaku weselne korowale. Paniom z Księżpola za seniorkę tradycji kulinarnej czyli sołduchę, ser dzieżkowy i ten z masłem i ten ze śmietaną, za chleb cudownie pachnący i tak smakujący, za krężałki z lnianym olejem, za bułeczki z orzechową kruszonką, za kapustę na gęsto, za podpiwek i susz oraz za ogromną pomoc w przygotowaniu i przebiegu spotkania. Pani Alicji Czarnej właścicielce Centrum Turystyki Wiejskiej w Glinach za zaangażowanie zarówno podczas kręcenia filmu promującego naszą gminę, jak też niezwykłą kreatywność, hojność i gościnność podczas trwania księżpolskiego wydarzenia kulinarnego. Panu Kazimierzowi Okoniowi, Leśniczemu Nadleśnictwa Józefów za przewodniczenie zespołowi redakcyjnemu TV Lublin po urokliwych zakątkach księżpolskiej gminy a zwłaszcza Ścieżce Przyrodniczo Dydaktycznej >MŁODZIE. Paniom z Księżpolskiego Klubu Seniora za udział i przygotowanie wiosennej scenografii. Pani Barbarze Wnuk i Pani Danucie Markowicz za użyczenie kilkudziesięciu pięknych rękodzieł, haftowanych ponad pół wieku temu, ale też obecnie. Pani Natalii Kyc, Redaktor Naczelnej Nowej Gazety Biłgorajskiej za promocję oraz użyczenie zdjęć do załączonej fotorelacji.", "url": "https://archiwalna.ksiezpol.pl/nasza_gmina/aktualnosci/2014/131", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Krężałki księżpolskie"}