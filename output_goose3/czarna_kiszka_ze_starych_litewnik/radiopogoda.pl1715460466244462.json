{"meta_description": "Kasza gryczana znana jest w Polsce od stuleci. Jada się ją m.in. zamiast ziemniaków. Zobacz, dlaczego warto włączyć ją do swojej diety.", "title": "Kasza gryczana - dlaczego warto ją jeść?", "content": "Kasza gryczana znana jest w Polsce od stuleci. Wykorzystuje się ją głównie jako zamiennik ziemniaków. Zobacz, dlaczego warto włączyć ją do codziennej diety. Warto zacząć od tego, jak pojawiła się w Polsce. Kasza gryczana powstaje z nasion gryki, którą według ludowych tradycji sprowadzili do Polski Tatarzy. Stąd wzięło się stosowane w dawnej Polsce określenie kasza tatarczana. Ciekawe są również określenia, które używa się na Śląsku: poganka, pohanka, czyli kasza pogańska, pogańskie krupy. Przede wszystkim jest świetnym źródłem białka: może go zawierać od 10 aż do 16 proc. Warto zaznaczyć, że jej białko przyswaja się lepiej niż to pochodzące ze zbóż. Ponadto gryka zawiera ważne aminokwasy egzogenne: lizynę oraz tryptofan. Nasz organizm nie wytwarza ich samodzielnie, dlatego trzeba przyjmować je w postaci suplementów lub pożywienia. Gryka obfituje również w błonnik – ma go ponad 2 razy więcej niż makaron czy ryż. Błonnik jest szczególnie ważny dla pracy naszych jelit, m.in. zapobiega zaparciom i pozytywnie wpływa na układ pokarmowy. Z tego powodu kaszę tę poleca się osobom z problemami jelitowymi oraz cierpiącym na cukrzycę. Duża ilość błonnika pomaga bowiem obniżyć indeks glikemiczny i spowalnia uwalnianie węglowodanów do krwi. Warty podkreślenia jest również fakt, że gryka jest produktem bezglutenowym. Dlatego może być z powodzeniem stosowana jako zamiennik dań zawierających pszenicę. Ponadto jest także źródłem witamin z grupy B, które pozytywnie wpływają na układ nerwowy oraz soli mineralnych, m.in. wapnia, fosforu, magnezu, żelaza, cynku oraz jodu. Co ciekawe, gryka wykorzystywana jest w przemyśle farmaceutycznym ze względu na zawartość rutyny, kwercetyny i kwasów organicznych. Liście gryki stosuje się w leczeniu żylaków (w tym również hemoroidów), nadciśnienia, krwawień z nosa i krwawień z przewodu pokarmowego. Warto dodać, że kasza ta zawiera bardzo mało tłuszczu, dlatego świetnie sprawdzi się u osób na diecie redukcyjnej. Zawarty w niej błonnik dodatkowo przyspieszy metabolizm i ułatwi pracę układu pokarmowego. Współcześni Polacy wykorzystują ją przede wszystkim jako alternatywę do ziemniaków: podaje się ją głównie z mięsem lub warzywami. Polską tradycją są zrazy wołowe podane z kaszą gryczaną – warto dodać, że ich historia sięga aż XIV wieku. Jako dodatek do drugiego dania podaje się ją zazwyczaj z sosem – najczęściej grzybowym lub mięsnym. Poza tym chętnie jadamy ją na tłusto: omaszczoną roztopionym masłem, olejem lub skwarkami (ze słoniny lub boczku). Omaszczanie ma u nas długą tradycję. Na przykład na Śląsku osobom pracującym na polu lub pilnującym stada podawano na obiad m.in. kaszę gryczaną ze słoniną i maślanką. Ponadto wykorzystuje się ją w kuchniach regionalnych. Na Lubelszczyźnie popularne są gołąbki gryczano-grzybowe, które zawija się w kiszone liście kapusty, w powiecie sandomierskim jada się groch z kapustą i kaszą gryczaną okraszaną olejem rzepakowym, a wieś Stare Litewniki słynie z kaszanki z kaszy gryczanej zwanej czarną kiszką ze Starych Litewnik. Podziel się swoją opinią! Zadzwoń do Radia Pogoda na: 22 444 40 04.", "url": "https://radiopogoda.pl/kasza-gryczana-dlaczego-warto-ja-jesc", "category": "mazowieckie", "sub_category": "Mięso świeże oraz produkty mięsne", "phrase": "Czarna kiszka ze Starych Litewnik"}