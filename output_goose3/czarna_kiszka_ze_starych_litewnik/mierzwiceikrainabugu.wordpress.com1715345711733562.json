{"meta_description": "Posts about dwojaki chłopskie written by mierzwiceikrainabugu", "title": "dwojaki chłopskie – Wsi spokojna, wsi wesoła. Mierzwice i kraina Bugu.", "content": "Pod względem zarejestrowanych produktów tradycyjnych nasza Gmina jest, jak to się mówi, ‚tam, gdzie wrony zawracają’ :/, czyli na szarym koniuszku. Ale wcale nie zamierzamy równać w dół i w tej sytuacji będziemy brać przykład z Gminy Stara Kornica, gdzie produktowym guru jest Pani Anna Szpura! Stara Kornica ma już na swoim koncie aż 9 produktów, a lada moment dojdą jeszcze 3. Są wśród nich między innymi: placki ziemniaczane pieczone na blasze, miód wielokwiatowy łąkowy, golonka faszerowana grzybami leśnymi, lipówka kornicka czy korowaj weselny za którego Pani Anna Szpura otrzymała nagrodę Perła 2014! Gratulujemy i proponujemy ze dwa lata urlopu, żebyśmy mogli Kornicę dogonić :p W Gminie Sarnaki mamy zarejestrowane dwa produkty tradycyjne: kiełbasa ze Starych Litewnik oraz czarna kiszka ze Starych Litewnik, które kilka lat temu, całe szczęście, zarejestrowali Państwo Hackiewicz z Gospodarstwa Ekologicznego w Starych Litewnikach. A no do tego, że postanowiliśmy nie dać zapomnieć o naszych tradycjach kulinarnych i w marcu br. spotkałyśmy się we trzy ja, Grażynka Demianiuk oraz…. Anna Wawryniuk (mama Tomka Wawryniuka) znana też jako ‚Hanka Dziubanka’ 🙂 by odtworzyć i opisać coś pysznego, a mianowicie dwojaki chłopskie podawane w sarnackim Zajeździe Myśliwskim oraz w mierzwickiej Gospodzie. Szczęśliwie się złożyło, że miałyśmy dokumentację historyczną konieczną do rejestracji, którą Grażynka odnalazła w zdjęciach ś.p. Kazi Demianiuk. Był tam wycinek z gazety z artykułem Do Sarnak na ‚dwojaki’ oraz, (co najfajniejsze) pisana na maszynie karta z menu z 1975 roku! (całość pokaże Wam innym razem). Miałyśmy więc dowody, zeznania, produkt, jego zdjęcia, a brakowało tylko historii 😦 I tu z nieba spadła nam nikt inny jak Pan Rafał Zubkowicz (mój ulubiony regionalny pisarz ;), który postawiony w sytuacji: …historię tę napisał na jutro rano:) I to jak pięknie! DZIĘKUJEMY! (za jakiś czas udostępnimy). Dzięki Pani Wiesi Malczewskiej z ODR zdążyłyśmy jeszcze zgłosić dwojaki chłopskie do konkursu 🙂 Zastanawiałyśmy się tylko nad nazwą – czy skoro rejestrujemy je jako mierzwickie Stowarzyszenie i były podawane w mierzwickiej gospodzie nazwać je: Dwojaki Chłopskie z Mierzwic, czy tez Dwojaki chłopskie z Sarnak, gdyż jako pierwsze podawane były właśnie w Zajeździe Myśliwskim 🙂 Nazwaliśmy je w końcu: DWOJAKI CHŁOPSKIE Z SARNAK, bo chyba tak być powinno 🙂 Zapewne czekają nas jeszcze jakieś poprawki w dokumentacji, ale na jesieni zamierzamy w kilka osób szykować dwa, może nawet trzy kolejne produkty 😀 A co! Jak szaleć to szaleć 😀 Jeśli dobrze pójdzie to dwojaka będziecie mogli spróbować w kilku gospodarstwach agroturystycznych itp. już niedługo 🙂", "url": "https://mierzwiceikrainabugu.wordpress.com/tag/dwojaki-chlopskie/", "category": "mazowieckie", "sub_category": "Mięso świeże oraz produkty mięsne", "phrase": "Czarna kiszka ze Starych Litewnik"}