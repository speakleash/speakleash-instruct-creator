{"meta_description": "Jagnięcina jadana była w Polsce przez stulecia, dziś jednak jest mięsem nieco zapomnianym, nad czym ubolewają dietetycy. Jagnięcina spełnia kryteria stawiane ży...", "title": "Jagnięcina - wartości odżywcze i właściwości zdrowotne. Dlaczego warto jeść jagnięcinę?", "content": "Jagnięcina jadana była w Polsce przez stulecia, dziś jednak jest mięsem nieco zapomnianym, nad czym ubolewają dietetycy. Jagnięcina spełnia kryteria stawiane żywności funkcjonalnej, ma bowiem szereg wartości odżywczych oraz właściwości prozdrowotnych i z tego powodu powinna gościć na talerzach częściej, niż inne gatunki mięs. Jakie walory zdrowotne ma jagnięcina? Jakie korzyści da nam jej jedzenie? Jak wybrać dobrej jakości jagnięcinę? Termin „jagnięcina” odnosi się do mięsa jagniąt, czyli owiec i baranów, które nie ukończyły jeszcze pierwszego roku życia. Za najlepsze mięso jagnięce uznawana jest tzw. jagnięcina mleczna, pozyskiwana z owiec i baranów, które nie skończyły jeszcze czwartego miesiąca życia – to czas, kiedy jagnię ssie wyłącznie mleko matki. Jego mięso jest najdelikatniejsze i jak twierdzą koneserzy, odznacza się niezwykłymi walorami smakowymi. W Polsce ten rodzaj mięsa tradycyjnie kojarzony jest z Podhalem i pozostałymi górzystymi rejonami kraju. To tam najłatwiej je kupić w sklepach lub bezpośrednio od hodowcy, a potrawy z jagnięciny dostępne są w wielu restauracjach. Jagnięcina ma bladoróżowy kolor. Jest mięsem kruchym i soczystym nawet po obróbce termicznej, gdyż zgromadzony w nim tłuszcz nie rozpuszcza się, lecz zostaje w mięsie. Smakiem i zapachem jagnięcina przypomina dziczyznę, przede wszystkim mięso sarnie – z tego też powodu nie każdemu smakuje mięso jagnięce. Smak ten ma zresztą uzasadnienie wynikające ze sposobu hodowli owiec, które przebywają przede wszystkim na górskich halach (w Polsce głównie w Tatrach i Beskidach), a więc na świeżym powietrzu, nie są zaś stłoczone w klatkach lub ciasnych oborach. Ponieważ mogą swobodnie się przemieszczać, ich mięśnie są odpowiednio rozwinięte. Wpływ na smak i zapach mięsa jagnięcego ma również dieta jagniąt, która po 4. miesiącu życia składa się z roślinności porastającej górskie hale. Mięso jagnięce jest lekkostrawne, jest też źródłem szeregu cennych składników odżywczych wysokiej jakości – dlatego zalecane jest często m.in. dla małych dzieci, osób starszych oraz rekonwalescentów, a także dla sportowców. Jagnięcina uznawana jest za jedno z najzdrowszych mięs. Jest tak ze względu na zawartość pewnych korzystnie działających na organizm substancji w określonych proporcjach. • zapobiega chorobom układu krążenia – to zasługa wysokiej zawartości witamin z grupy B, które zapobiegają gromadzeniu się homocysteiny (jej duże stężenie to czynnik ryzyka chorób tegoż układu). • przyczynia się do poprawy mineralizacji kości, zmniejszania tkanki tłuszczowej, opóźniania tworzenia się zmian miażdżycowych, a nawet zmniejsza ryzyko rozwoju cukrzycy typu II – wszystko to dzięki wysokiemu poziomowi CLA czyli sprzężonego kwasu linolowego oraz wysokiej zawartości L-karnityny. • reguluje przemianę materii i zmniejsza poziom stężenia we krwi LDL-cholesterolu (to również zasługa kwasu linolowego). • korzystnie wpływa na układ nerwowy, poprawia koncentrację i refleks (tak działa L-karnityna) • ma właściwości potencjalnie antynowotworowe – to działanie zawdzięcza obecności kwasu orotowego, uznawanego za związek o zdolności hamowania rozwoju chorób nowotworowych (w jagnięcinie jest go 30 razy więcej, niż w jakimkolwiek innym mięsie, co zdaniem badaczy jest prawdopodobną przyczyną niewystępowania nowotworów u owiec). Ponieważ jagnięcina nie jest mięsem tak popularnym, jak choćby mięso wołowe, wybierając ją warto kierować się kilkoma zasadami, które pozwolą wybrać mięso najwyższej jakości. Co jest ważne? • kolor – mięso jagnięce dobrej jakości jest jasnoczerwone z białą cienką warstewką tłuszczu na wierzchu. Im jaśniejsze mięso i im jaśniejszy odcień tłuszczu, tym młodsze było jagnię. Zarówno żółta warstwa tłuszczu, jak i ciemnoczerwony kolor • jagnięciny świadczą o tym, że mięso pozyskano ze zwierząt starszych niż roczne lub jest ono nieświeże. • zapach – im mniej wyrazisty, tym młodsze było zwierzę. • waga i wielkość – jagnięta nie są duże, dlatego im większy kawałek mięsa i im wyższa jego waga, tym starsze było zwierzę, z jakiego je pozyskano.", "url": "https://fit.poradnikzdrowie.pl/diety-i-zywienie/co-jesz/jagniecina-wartosci-odzywcze-i-wlasciwosci-zdrowotne-dlaczego-warto-jesc-jagniecine-aa-trnN-UYqx-JovY.html", "category": "łódzkie", "sub_category": "Mięso świeże oraz produkty mięsne", "phrase": "Jagnięcina ze świniarki"}