{"meta_description": "", "title": "Jagnięcina ze świniarki", "content": "Krzętów (gmina Wielgomłyny) słynie z mięsa jagnięcego pochodzącego z najstarszej prymitywnej rasy owiec występującej na terenie Polski. Świniarka w dawnych czasach stanowiła przeciwwagę dla ówczesnego, prymitywnego i szeroko hodowanego pogłowia. Jeszcze w okresie międzywojennym była szeroko rozpowszechniona w Polsce. W okresie PRL-u została uznana za zaginioną rasę. Dopiero w 1987 roku podjęto próbę jej przywrócenia. Wyszukano i zakupiono we wschodniej Polsce kilkanaście sztuk maciorek i kilka sztuk tryków świniarkopodobnych i podjęto trudną pracę nad ich przywróceniem. Dziś największe stado zachowawcze znajduje się w Krzętowie. Są to małe owce o wyglądzie prymitywnego zwierzęcia, są odporne na choroby i trudne warunki chowu. Jeszcze do niedawna z wełny ze świniarek robiono piękne zapaski, sprzedawane później m.in. na rynku w Przedborzu. Ministerstwo Rolnictwa i Rozwoju Wsi na początku 2008 roku wpisało jagnięcinę ze świniarki na listę produktów tradycyjnych. Składniki:  dwa kg mięsa ze świniarki, 20 dag marchwi, 20 dag selera, 20 dag pietruszki i pora, główka czosnku, tymianek, bazylia, majeranek, cząber, oregano, rozmaryn, ziela angielskie, do smaku – sól, pieprz i słodka papryka. Wykonanie:  Mięso opłukać, obrać z tłuszczu, poporcjować. Przygotować marynatę (warzywa grubo zetrzeć, pokroić pora, wymieszać z ziołami i przyprawami). Następnie należy zamoczyć mięso w marynacie, ułożyć w kamiennym naczyniu i zostawić w chłodnym miejscu na dwie doby. po tym czasie wszystko przełożyć do brytfanny, wstawić do pieca o temperaturze 250 °C na 10-15 minut, po czym zmniejszyć temperaturę do 180 °C i piec około półtorej godziny, w międzyczasie polewać wodą. Najlepiej smakuje z kaszą, ziemniakami lub pieczywem. Potrawa ta była prezentowana na wielu ogólnopolskich i międzynarodowych targach kulinarnych oraz regionalnych, często zdobywając nagrody i wyróżnienia, m.in. w Poznaniu na targach POLAGRA dostała tzw. „PERŁY” w konkursie „Nasze kulinarne Dziedzictwo” w kategorii – potrawy z mięs – za walory smakowe i kultywowanie tradycji kulinarnych wsi Krzętów. Jagnięciny ze świniarki można skosztować (po wcześniejszej rezerwacji) w Gospodarstwie Agroturystycznym „Chata u Brata” w Krzętowie (wcześniej gospodarstwo „Nad Pilicą”), tel. 44 787-19-48 lub 663 633 149, u państwa Urszuli oraz Mirosława Pietruczuków, którzy posiadają największą w Polsce hodowlę tego typu owiec.", "url": "http://radomsk.pl/jagniecina-ze-swiniarki/", "category": "łódzkie", "sub_category": "Mięso świeże oraz produkty mięsne", "phrase": "Jagnięcina ze świniarki"}