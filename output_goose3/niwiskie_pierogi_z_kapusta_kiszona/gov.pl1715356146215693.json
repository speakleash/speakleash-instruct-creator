{"meta_description": "Produkt wpisany na listę produktów tradycyjnych w dniu 2014-03-28 w kategorii Gotowe dania i potrawy w woj. podkarpackim.", "title": "Niwiskie pierogi z kapustą kiszoną - - Portal Gov.pl", "content": "Pierogi o kształcie półkolistym o gładkiej powierzchni bez pęknięć z charakterystyczną dla tego rejonu falbanką z niewielkimi „różkami”. Na przekroju widoczne nadzienie z kapusty kiszonej otoczone ciastem. Od jasnokremowej do kremowej, na przekroju zbliżona do szarej. Konsystencja ciasta miękka i elastyczna, a farszu miękka i zwarta. Charakterystyczny dla ugotowanego ciasta pierogowego z farszem z masy kapuścianej, z dodatkiem czosnku i przypraw. Gmina Niwiska usytuowana jest w północno-zachodniej części województwa podkarpackiego w powiecie kolbuszowskim. Krajobraz tworzą rozliczne lasy, zagajniki, wydmy piaskowe, elementy stepu, tereny bagienne oraz rozległe pola uprawne i często podmokłe łąki. Długi okres wegetacyjny (210-220 dni) oraz niewielkie zanieczyszczenie środowiska sprzyjają rolnictwu i sadownictwu. Dawniej większość ludności mieszkającej w gminie Niwiska żyła nadzwyczaj skromnie, wszelkie środki do życia zdobywano ciężką pracą i wyrzeczeniami całej rodziny. Dlatego też dawna kuchnia lasowiacka na terenie gminy Niwiska oparta była na produktach, które ludność mogła wyprodukować sama (ziemniaki, zboże, kasze, sery, warzywa) lub zdobyć w okolicznych lasach (jagody, maliny, grzyby i zioła). Podkarpacka kuchnia musiała być skromna i dość tania, dlatego znaczącą rolę odgrywały w niej różnego rodzaju pierogi, w szczególności z kapustą kiszoną. „Kapustę do pierogów trzeba najpierw ugotować, a następnie drobno pokroić. Następnie sieka się i przesmaża cebulę, niektórzy dodają do niej rozgnieciony czosnek. Czosnek można też dodać bezpośrednio do ugotowanej i pokrojonej kapusty. Całość należy wymieszać, doprawić solą i pieprzem do smaku i wtedy farsz jest gotowy. Ciasto na pierogi to mieszanina mąki, ciepłego mleka, letniej wody, jajka i odrobiny soli. Wyrabia się je na stolnicy ręką, podsypując w razie potrzeby mąką. Ciasto musi być luźne, swobodne, musi odchodzić od ręki i od stolnicy. Rozwałkowuje się następnie ciasto na cieni placek i szklanką wykrawa krążki, które wypełnia się farszem. Z tej strony placka, gdzie wkłada się farsz, nie może być mąki, bo pieróg się rozlepi. Na brzegu pieroga robi się falbanki, czyli są to pierogi z wianuszkiem. Na każdy pieróg potrzeba dobrej łyżki farszu. Pieróg musi być «pęczny», ale nie za bardzo bo popęka. Pierogi wrzuca się na wrzącą wodę i gotuje kilka minut do wypłynięcia. Wyjmuje się łyżką cedzakową na stolnice i zostawia do ostygnięcia.” (Wywiad przeprowadzony z mieszkańcami gminy Niwiska). Smak tradycyjnych niwiskich pierogów z kapustą kiszoną jest tak charakterystyczny, że nie da się go pomylić ze smakiem pierogów z kapustą kiszoną z innych regionów.", "url": "https://www.gov.pl/web/rolnictwo/niwiskie-pierogi-z-kapusta-kiszona", "category": "podkarpackie", "sub_category": "Gotowe dania i potrawy", "phrase": "Niwiskie pierogi z kapustą kiszoną"}