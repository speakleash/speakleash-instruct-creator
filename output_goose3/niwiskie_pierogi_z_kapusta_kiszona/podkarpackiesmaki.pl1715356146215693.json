{"meta_description": "", "title": "Podkarpackie Smaki", "content": "Pierwszym pomysłem na biznes Mariusza Potępy (od 2009 r.) było prowadzenie niewielkiego baru o specjalności polska kuchnia domowa. Po pewnym czasie zauważył, że daniem szczególnie lubianym przez klientów są ręcznie wyrabiane tradycyjne pierogi. Stąd też w 2012 r. rozpoczął produkcję wyrobów garmażeryjnych – głównie różnego rodzaju pierogów, ale i krokietów, bigosu itp. Od początku też określił najważniejsze priorytety w procesie produkcji: jakość, tradycja i smak. Wszystkie dania wyrabiane są więc ręcznie, tzw. sposobem domowym, z naturalnych składników. Dzięki temu wyroby „Made in SOŁTYS” postrzegane są przez klientów jako dania tradycyjne. Gotowe wyroby pakowane mogą być – w zależności od potrzeb – próżniowo, w atmosferze ochronnej lub też „luzem”, co zapewnia im świeżość, a także wygodny sposób przechowywania. Dodatkowym atutem jest także łatwość przyrządzania każdego z oferowanych produktów. Obecnie najwięcej wyrabianych jest pierogów o różnym smakowo nadzieniu: ruskie, ruskie ze szpinakiem, z serem i z brzoskwinią, z kapustą kiszoną i słodką, z kapustą kiszoną i z mięsem, a latem z owocami. Charakteryzują się one cienkim i delikatnym ciastem oraz zwiększoną zawartością farszu. Szczególną popularnością cieszą się krokiety z serem i pieczarką oraz krokiety z kapustą kiszoną, mięsem i pieczarkami, jak i z samą kapustą. W 2012 r. i w kolejnych latach firma została laureatem edycji Ogólnopolskiego Konkursu Promocyjnego AGRO POLSKA na najlepsze polskie produkty branży rolnej i przetwórstwa rolno-spożywczego. Zgłoszone 15 wyrobów – w tym różnego rodzaju pierogi, kopytka, gołąbki, krokiety, knedle z mięsem – zostało wyróżnionych godłem EURO QUALITY AGRO POLAND. W marcu 2014 r. dwa dania „Niwiski Krupnik” i „Niwiskie Pierogi z kapustą kiszoną” – zgłoszone przez firmę - zostały wpisane na Listę Produktów Tradycyjnych Ministra Rolnictwa i Rozwoju Wsi. Od 2015 r. trwają prace, których celem jest uruchomienie nowej linii produktów: zup w słoikach – bez użycia konserwantów – ze znakiem „Sołtys w kuchni”. Znów sięgnięto do kulinarnej tradycji polskiej oraz regionalnej i stąd wybór konkretnych dań: „Żur z dodatkiem boczku”, „Zupa grochowa” oraz „Niwiski Krupnik”. Będą one praktycznie „od ręki” gotowe do spożycia, wystarczy je tylko podgrzać. Prowadzony jest w Mielcu sklep firmowy z całą gamą wyrobów firmy pod szyldem „Nasze Specjały”, którego dopełnieniem są produkty regionalne i ekologiczne.", "url": "http://podkarpackiesmaki.pl/pl/podkarpaccy-wytworcy/zaklady-garmazeryjne/soltys--wyroby-kulinarne-mari/", "category": "podkarpackie", "sub_category": "Gotowe dania i potrawy", "phrase": "Niwiskie pierogi z kapustą kiszoną"}