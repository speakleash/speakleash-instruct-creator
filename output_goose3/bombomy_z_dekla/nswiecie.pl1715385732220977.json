{"meta_description": "10 lutego z okazji Międzynarodowego Święta Kociewia nauczycielki Alina Siewert Halina Bracka i Nikola Chabowska przybliżyły uczniom zwyczaje i histori�", "title": "Święto Kociewia w szkole w Wierzchach. Dzieci smakowały bómbómy i fefernuski", "content": "10 lutego z okazji Międzynarodowego Święta Kociewia nauczycielki Alina Siewert Halina Bracka i Nikola Chabowska przybliżyły uczniom zwyczaje i historię naszego regionu Dzieci miały okazję dowiedzieć się czym jest i jak wygląda kociewski haft. Była wystawa z informacjami o Kociewiu, literaturą dotyczącą regionu oraz manekinami ubranymi w odświętne kociewskie stroje. Nie zabrakło pogadanki dla uczniów klas I - III oraz „zerówki”, a także odczytania krótkich opowiadań, które przybliżyły im gwarę. - Wprawdzie nie mogli skorzystać na tym święcie uczniowie starszych klas, którzy mają zdalne nauczanie, ale po powrocie do szkoły będą mogli obejrzeć wystawę - wyjaśnia Alina Siewert ze Szkoły Podstawowej w Wierzchach.Uczestnicy mieli okazję posmakować niecodziennych słodkości jakimi były: bómbómy z dekla (cukierków smażonych na patelni) oraz fefernuski (kociewskie pierniki). Dzieci przeniosły się w lata dzieciństwa swoich rodziców i dziadków, co dostarczyło im wiele radości. Odbyły się również warsztaty plastyczne, na których uczestnicy malowali farbami kociewskie kwiaty. Prace trafiły na szkolną wystawę przygotowaną na korytarzu.", "url": "https://nswiecie.pl/artykul/swieto-kociewia-w-szkole/1276600", "category": "pomorskie", "sub_category": "Wyroby piekarnicze i cukiernicze", "phrase": "Bómbómy z dekla"}