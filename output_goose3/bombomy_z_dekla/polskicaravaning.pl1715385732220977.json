{"meta_description": "Pierwsza pisemna wzmianka o Kociewiu pochodzi z meldunku, który podczas wojny napoleońskiej ppłk Józef Hurting przekazał do generała Jana Henryka Dąbrowskiego. Dotyczył on...", "title": "Światowy Dzień Kociewia", "content": "Pierwsza pisemna wzmianka o Kociewiu pochodzi z meldunku, który podczas wojny napoleońskiej ppłk Józef Hurting przekazał do generała Jana Henryka Dąbrowskiego. Dotyczył on wysłania patrolu „ku Gociewiu”, a datuje się go na 10 lutego 1807 roku. Na pamiątkę tego wydarzenia Lokalna Organizacja Turystyczna „Kociewie” wraz ze stowarzyszeniem „Kultura Kociewia” ustanowiły dzień 10 lutego Światowym Dniem Kociewia. Kociewie to kraina etniczno-kulturowa Pomorza, którą zamieszkuje około 340 tys. mieszkańców. Zajmuje ok. 3,5 tys. km2 powierzchni, z czego blisko 80% leży w województwie pomorskim – powiaty starogardzki i tczewski w całości oraz fragment powiatu kościerskiego, pozostały obszar to województwo kujawsko-pomorskie – powiat świecki. To region z wielowiekową tradycją, której świadectwem jest twórczość ludowa, gwara i regionalna kuchnia (a zwłaszcza słodkości, takie jak bómbómy z dekla, bulewki muszkibadowe czy fefernuski!) Nadrzeczne i nadjeziorne krajobrazy, imponujący kompleks Borów Tucholskich, ale i liczne zabytki – tu jest co zwiedzać i jest gdzie spacerować. W samym Gniewie znajduje się prawie 300 zabytków, nad którymi góruje potężny zamek pokrzyżacki z przełomu XIII i XIV wieku. Pokrzyżackie fortyfikacje znajdują się również w Świeciu i w Nowem, w Tczewie z kolei koniecznie wybierz się na spacer nad Wisłą, ciesząc oczy widokiem jedynego w swoim rodzaju zabytkowego mostu. Planując wycieczkę, uwzględnij w programie również Bazylikę Katedralną w Pelplinie i Muzeum Diecezjalne z jedynym w Polsce egzemplarzem Biblii Gutenberga. Grodzisko Owidz, Muzeum Wisły w Tczewie i Arobertum Wirty to kolejne warte odwiedzenia miejsca. Na Kociewiu nie ma problemu ze znalezieniem placu dla kamperów lub przyczep. Można je parkować na kempingach i na terenach sporej części agroturystyk. W razie dodatkowych pytań kontaktuj się z Kociewskim Ośrodkiem Informacji Turystycznej: info@kociewie.eu , tel. 58 531 37 41.", "url": "https://polskicaravaning.pl/dzial/242-podroze/artykuly/swiatowy-dzien-kociewia,56027", "category": "pomorskie", "sub_category": "Wyroby piekarnicze i cukiernicze", "phrase": "Bómbómy z dekla"}