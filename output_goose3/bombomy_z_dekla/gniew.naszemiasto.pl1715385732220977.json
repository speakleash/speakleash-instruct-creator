{"meta_description": "Kolejny sukces Krystyny Gierszewskiej, kociewskiej regionalistki, autorki książek kucharskich, mieszkanki Lignów Szlacheckich k. Pelplina.", "title": "Szczawiowa i bómbómy z dekla promują Kociewie!", "content": "Ministerstwo Rolnictwa i Rozwoju Wsi ujęło na swej liście produktów tradycyjnych kociewską zupę szczawiową i bómbómy z dekla w wykonaniu Krystyny Gierszewskiej. Starania o ujęcie potraw, w przeciwieństwie do poprzedniej rejestracji, trwały dość długo. Wniosek do Urzędu Marszałkowskiego w Gdańsku, który kieruje do resortu tego typu pisma, został złożony już w 2012 r. - Ku mojej wielkiej radości w 15. rocznicę wizyty Jana Pawła II w Pelplinie, czyli 6 czerwca, potrawy zostały zarejestrowane. Na potwierdzenie otrzymałam pismo z ministerstwa wraz ze specjalnym certyfikatem - cieszy się bohaterka naszego artykułu. Kociewska zupa szczawiowa i bómbómy z dekla są prostymi specjałami, które niegdyś z niedostatku, przygotowywali nasi przodkowie. - Szczaw rośnie prawie wszędzie. Szczególnie na polanach leśnych, w rowach, na zboczach, łąkach. Wystarczy tylko go zerwać, ugotować z dodatkiem warzyw i jajka, i już mamy obiad dla wielodzietnej rodziny - tłumaczy Gierszewska. - Obecnie zupę tę gotują jednak nie tylko rodziny posiadające wiele dzieci, ale także młode gospodynie, poszukujące różnorodności w swej kuchni, a także z potrzeby powrotu do rodzinnych tradycji. Z kolei bómbómy z dekla, w mojej pamięci, smażone były bardzo często. A ich historia jest związana z cukrownią w Pelplinie i plantacjami buraka cukrowego w okolicy. Plantacje te połączone były z cukrownią siecią kolejki wąskotorowej, którą jesienią buraki cukrowe dostarczano do przetwórstwa. - Cukier z tych buraków był częściowo ekwiwalentem dla plantatorów, stąd prawie wszystkie gospodarstwa w okolicy Pelplina posiadały w spiżarniach worki cukru. Aby je dobrze wykorzystać, ale też z braku innych słodyczy na półkach, gospodynie dla dzieci często przygotowywały takie karmelki. A dlaczego określa się je z dekla, czyli z pokrywki? - Dlatego, że słodka masa była gorąca i aby nie poparzyć dzieci, mamy wylewały ją na odwróconą pokrywkę i ją odstawiały - dodaje pani Krystyna.", "url": "https://gniew.naszemiasto.pl/szczawiowa-i-bombomy-z-dekla-promuja-kociewie/ar/c8-2337962", "category": "pomorskie", "sub_category": "Wyroby piekarnicze i cukiernicze", "phrase": "Bómbómy z dekla"}