{"meta_description": "Szynka domowa z Bilskiej Woli...", "title": "Tradycyjne wyroby mięsne z województwa łódzkiego", "content": "Szynka domowa z Bilskiej Woli Produkt wpisany na listę produktów tradycyjnych w dniu 2014-12-09 w kategorii Produkty mięsne w woj. łódzkim. szynka domowa z Bilskiej Woli Wygląd: Płat mięsa kształtem zbliżony do walca o brązowym do ciemnoczerwonego kolorze na zewnątrz i jasnoróżowym na przekroju. Kształt: Kształt zbliżony do walca, na przekroju kształt zbliżony do koła. Rozmiar: Wielkość około 1 kg. Barwa: Na zewnątrz kolor brązowy do ciemnoczerwonego, na przekroju jasnoróżowy z białymi obwódkami. Konsystencja: Konsystencja stała, mięso soczyste, a jednocześnie kruche. Smak: Smak domowej szynki, lekko słony, z wyczuwalnym dodatkiem przypraw, wyczuwalny zapach wędzonki o delikatnym aromacie. Tradycja: W Bilskiej Woli szynkę domową przyrządzano tradycyjnie na Święta Wielkanocne. Była to szynka tylna. Zawsze peklowana z dodatkiem miejscowych ziół, gotowana lub wędzona i później gotowana. Hodowane przez cały rok świnie zabijano przed Świętami, aby przygotować nie tylko kiełbasy, ale przede wszystkim szynkę. Wystudzone po uboju mięso dzielono na elementy, „solono schaby, boczki, natomiast szynki wędzono” (T. Sobczak, „Konsumpcja żywnościowa chłopska w Królestwie polskim w 2 połowie XIX i na początku XX wieku”). Na szynkę domową najbardziej się nadawało mięso z tylnej, czyli pośledniej szynki. „Odjąć poślednie szynki do marynaty, przednie zaś na kiełbasy, (…) odjąć schaby, czyli żebra, poczem poskrawać starannie kawałki mięsa przerastające słoniną i użyć na kiełbasy” (J. Izdebska, „Polska kuchnia i spiżarnia”). Po oddzieleniu od kości szynki należało natrzeć solą, solą peklującą (wcześniej saletrą), można było dodać odrobinę cukru oraz przypraw: „utłuc miałko cukier i saletrę, a pieprz i jałowiec grubiej, i nacierać tem wystudzone mięso; (…) następnie przeznaczoną sól uprażyć i tak gorącą, o ile ręką wytrzymać można, nacierać szynki tak długo, a żeby wszystka sól zeszła” (J. Izdebska, „Polska kuchnia i spiżarnia”). Oprócz przypraw dodawano zioła rosnące w okolicy oraz całe ząbki czosnku: „Skoro szynki już natarte, ułożyć je w dębowym naczyniu, nasypać różnych korzeni i ząbek czosnku, dalej układać szynki, (…)” (J. Izdebska, „Polska kuchnia i spiżarnia”). Na wierzch nasypywano jeszcze soli i ziół i w chłodnym miejscu zostawiano na co najmniej tydzień. „Szynki wyjęte z soli, muszą (…) obeschnąć przed wędzeniem. W mieście posyła się je do wędzarni, na wsi każda prawie gospodyni ma wędzarnię u siebie. Podpala się zwykle drzewem dębowem lub bukowem, czasem trocinami” (J. Izdebska, „Polska kuchnia i spiżarnia”). Obsuszone szynki należało osznurować, aby nadać im kształt, a potem przenieść do wędzarni i wędzić ciepłym dymem. Wędzenie odbywało się w wędzarni zbudowanej na podwórzu. Do wędzenia najczęściej używało się drewna olchowego i dębowego, rzadziej z drzew owocowych. „Do wytwarzania potrzebnego dymu w wędzarni używano zwykle drewna olszowego lub dębowego” (J. P. Dekowski, „Z badań nad pożywieniem ludu łowickiego (1880-1939)” [w:] Prace i Materiały Muzeum Archeologicznego i Etnograficznego w Łodzi, Seria etnograficzna nr 12, Łódź 1968). Po kilku godzinach, kiedy szynki miały już odpowiedni kolor, były zabierane z wędzarni i parzyło się je w dużym kotle. Szynka domowa wytwarzana jest według tej samej niezmienionej od lat receptury, wyłącznie z mięsa świń hodowanych na naturalnych paszach oraz z dodatkiem miejscowych ziół. Wędzona jest w tradycyjny sposób. Stosowanie tradycyjnej receptury oraz tradycyjnych metod produkcji sprawia, że szynka domowa z Bilskiej Woli smakuje dziś tak samo jak dawniej. Boczek wędzony z Bilskiej Woli Produkt wpisany na listę produktów tradycyjnych w dniu 2014-11-27 w kategorii Produkty mięsne w woj. łódzkim. Wygląd: Płaty mięsa o kształcie zbliżonym do prostokąta o kolorze brązowym na zewnątrz i różowo-białym na przekroju. Kształt: Kształt prostopadłościanu o szerokości około 20 cm, długości około 50 cm i grubości około 3-4 cm, na przekroju kształt prostokątny. Rozmiar: Wielkość około 3 kg. Barwa: Na zewnątrz brązowo-czerwony przechodzący w ciemny brąz, na przekroju kolor jasnoróżowy przecinany kremowo-białymi paskami. Konsystencja: Konsystencja stała, po przekrojeniu plastry miękkie, soczyste, lekko wilgotne. Smak: Smak lekko słony z wyczuwalnym smakiem przypraw. Zapach boczku wędzonego tradycyjnie, wyczuwalny zapach ziół i czosnku. Tradycja: Bilska Wola to niewielka miejscowość otoczona lasami i polami tworzącymi swoisty mikroklimat sprzyjający rozwojowi rolnictwa i hodowli. Położona jest w centralnej Polsce w województwie łódzkim, nieopodal sulejowskiego parku krajobrazowego. Na terenach tych kultywowane były tradycje wytwarzania tradycyjnych wyrobów wędliniarskich, m.in. szynek, baleronów, kiełbas czy też boczku. Mięso z brzucha przeznaczone na boczek wędzony oddzielano od kości, krojono na paski niezbyt szerokie, ale długie, a następnie nacierano solą. „Odciąć potem podbrzusze, które zarówno, jak słoninę, zdjętą z grzbietu, nacierać w poprzek w pasy szerokości trzech palców, aż do skóry, i nasolić dobrze po wierzchu i w nacięciach” (J. Izdebska, „Polska kuchnia i spiżarnia”). Następnie natarte kawałki boczku surowego układano w wannach i posypywano przyprawami i ziołami. „Przerosłe części podbrzusza włóż do wanny i posól czystą solą, posypawszy nieco bobkowego liścia i cząbru pomiędzy połcie” (J. Dabkiewicz, „Spiżarnia wiejska obywatelska”). Zioła pochodziły z łąk i pól, zbierało się je i suszyło, a potem dodawało do wyrobów i do peklowania i podsypywano podczas wędzenia. Dorzucano także ząbki czosnku. „po upływie 24-ch godzin, wymieszaj pokrajane kawałki ręką, gdyby stopniałą solą wszędzie się przejęły; (…) po upływie 14 dni od usolenia, wybierz z wanny” (J. Dabkiewicz, „Spiżarnia wiejska obywatelska”). Surowy boczek peklowano co najmniej tydzień lub dłużej, aż sól, którą był natarty rozpuściła się. Po uzyskania odpowiedniego smaku i koloru boczek wyciągano z roztworu peklującego. „Po upływie oznaczonego czasu, gdy sól się zupełnie roztopi, wyjąć połcie i powiesić na hakach w suchej, przewiewnej spiżarni, lub owędzić je” (J. Izdebska, „Polska kuchnia i spiżarnia”). Wycierano, następnie obsuszano, mocowano sznurki i umieszczano w wędzarni. Wędzenie odbywało się w wędzarni zbudowanej na podwórzu. Do wędzenia najczęściej używało się drewna i trocin z olszy i dębu z miejscowych lasów. „Do wytwarzania potrzebnego dymu w wędzarni używano zwykle drewna olszowego lub dębowego” (J. P. Dekowski, „Z badań nad pożywieniem ludu łowickiego (1880-1939)” [w:] Prace i Materiały Muzeum Archeologicznego i Etnograficznego w Łodzi, Seria etnograficzna nr 12, Łódź 1968). Po kilku godzinach wędzenia boczki wyciągano i studzono. Następnie wędzono ponownie. Tak przygotowane boczki po wystudzeniu można było od razu jeść. Boczek wędzony wytwarzany jest według tej samej niezmienionej od lat receptury, wyłącznie z mięsa świń hodowanych na naturalnych paszach. Boczek wędzony z Bilskiej Woli smakuje dziś tak samo jak kiedyś i przywodzi na myśl zapomniane smaki dzieciństwa. Kiełbasa sołtysa z Bilskiej Woli Produkt wpisany na listę produktów tradycyjnych w dniu 2014-11-27 w kategorii Produkty mięsne w woj. łódzkim. kiełbasa sołtysa z Bilskiej Woli Wygląd: Laski kiełbasy (batony) w naturalnych osłonkach. Na przekroju widoczne kawałki mięsa. Kształt: Kształt walca o szerokości na przekroju około 3-4 cm i długości około 25 cm. Rozmiar: Wielkość jednej laski około 0,25 kg. Barwa: Na zewnątrz kolor brązowy do brązowo-czerwonego, na przekroju czerwono-różowy kawałków mięsa. Konsystencja: Konsystencja stała, po przekrojeniu plasterki zachowują swój kształt. Smak: Smak i zapach wiejskiej wędliny z wyczuwalnym dodatkiem czosnku. Tradycja: Bilska Wola to niewielka miejscowość w województwie łódzkim leżąca nieopodal Sulejowa. Otoczona jest lasami i polami tworzącymi swoisty mikroklimat sprzyjający rozwojowi rolnictwa i hodowli bydła i trzody chlewnej. Zachowały się tutaj tradycyjne metody i receptury wytwarzania wyrobów wędliniarskich. Uzyskane z rozbioru tuszy mięso starano się zachować jak najdłużej poprzez peklowanie oraz przerabianie na wędliny. „Do przechowywania na dłużej robią kiełbasy, które suszą w piecu lub przy piecu” (T. Sobczak, „Konsumpcja żywnościowa chłopska w Królestwie Polskim w 2 połowie XIX i w początkach XX wieku”). W Bilskiej Woli leżącej nieopodal sulejowskiego parku krajobrazowego wyrabiana była w tradycyjny sposób w oparciu o stare receptury oraz tradycyjne przepisy przekazywane z pokolenia na pokolenie kiełbasa sołtysa. Na kiełbasę sołtysa brało się mięso z przedniej szynki oraz część mięsa z tylnej szynki. „Na kiełbasy używa się mięsa z przednich szynek, oraz skrawki mięsa z karku i kawałki znajdujące się pod schabem na słoninie” (J. Izdebska, „Polska kuchnia i spiżarnia”). Najpierw pokrojone kawałki mięsa peklowane były w specjalnej zalewie, której skład stanowiła tajna receptura. Po kilku dniach mięso wyjęte z marynaty i obsuszone mielone było przez maszynkę na grubej siatce. Zmielone mięso doprawiało się solą, pieprzem, drobno posiekanym czosnkiem, majerankiem, kolendrą oraz innymi przyprawami. Zamiast wody dolewało się czasami rosołu. Zazwyczaj wcześniej były myte i czyszczone jelita wieprzowe, w które później napychano kiełbasy. Dokładnie wyrobione mięso napychało się w kiełbaśnice (cienkie jelita wieprzowe): „wymieszać dobrze i blaszaną szprycą nadziewać tem mięsem kiełbaśnicę; miejsca nadęte powietrzem pokłuć szpilką” (J. Izdebska, „Polska kuchnia i spiżarnia”). Gotowe kiełbasy były najpierw parzone w gorącej, ale nie wrzącej wodzie, a następnie obsuszane. Wędzenie odbywało się w wędzarni zbudowanej na podwórzu. „Do wytwarzania potrzebnego dymu w wędzarni używano zwykle drewna olszowego lub dębowego” (J. P. Dekowski, „Z badań nad pożywieniem ludu łowickiego (1880-1939)” [w:] Prace i Materiały Muzeum Archeologicznego i Etnograficznego w Łodzi, Seria etnograficzna nr 12, Łódź 1968). Po uwędzeniu kiełbasę sołtysa zapiekano najczęściej w piecu piekarskim. Do chwili obecnej kiełbasa sołtysa wytwarzana jest według tej samej niezmienionej od lat receptury, wyłącznie z mięsa świń hodowanych na naturalnych paszach. Stosowanie tradycyjnej receptury oraz miejscowych surowców powoduje, iż kiełbasa sołtysa z Bilskiej Woli zachowała unikalny smak. Pachwina wędzona z Szadku Produkt wpisany na listę produktów tradycyjnych w dniu 2014-11-27 w kategorii Produkty mięsne w woj. łódzkim. pachwina wędzona z Szadku Wygląd: Płat mięsa o nieregularnym kształcie i żółtawej do jasnobrązowo-różowej barwie na zewnątrz, na przekroju barwa biało-różowa. Kształt: Kształt prostopadłościanu o grubości około 6-7 cm, szerokości 7-8 cm i długości około 40 cm, nieregularny, na przekroju prostokątny o nieregularnych brzegach. Rozmiar: Od 0,6 kg do 1 kg. Barwa: Na zewnątrz kolor żółtawy do jasnobrązowo-różowego, na przekroju biały na przemian z różowym. Konsystencja: Stała, mięso miękkie i soczyste. Smak: Smak lekko słony, delikatny. Wyczuwalny zapach wędzonki charakterystyczny dla wyrobów wędzonych w tradycyjnej wędzarni. Tradycja: W Szadku z przerośniętego boczku oraz pachwiny wytwarzano pachwinę wędzoną. „Słoninę, przeznaczoną do wędzenia, najlepiej z młodego, tłustego wieprza, pokrajać na pasy (…) dobrze natrzeć solą, i szczelnie ułożyć w jakiemś naczyniu pozostawiając w soli 10-15 dni” (M. Norkowska, „Spiżarnia i zapasy zimowe”). Była to wędzonka bardziej tłusta niż boczek, zbliżona do słoniny, jednak sposób przyrządzania sprawiał, że miała wyjątkowy smak i cieszyła się większym powodzeniem niż chudy boczek. Mięso na pachwinę wędzoną kroiło się na wąskie paski: „pokrajać w równe paski 40 cm długie, a 10 cm szerokie, dobrze ją nasolić i tak pozostawić na kilka dni” (M. Norkowska., „Spiżarnia i zapasy zimowe”), a następnie układało się w wannach i zalewało roztworem wodnym soli. Dawniej dodawało się saletrę, a później sól peklującą. Do marynaty dodawało się również inne przyprawy: „Wszystkie produkty przygotowane do wyrobu wędlin przyprawiano solą, majerankiem, pieprzem, a niekiedy czosnkiem lub zielem angielskim. Zaprawy te odpowiadały wymogom zawodowych masarń” (J. P. Dekowski, „Z badań nad pożywieniem ludu łowickiego” [w:] Prace i Materiały Muzeum Archeologicznego i Etnograficznego w Łodzi, Seria etnograficzna nr 12, Łódź 1968). Najczęściej był to pieprz i liście bobkowe (laurowe), chociaż jak kto lubi można dodać czosnek, ziele angielskie i inne zioła. Peklowanie mięsa trwało co najmniej dwa tygodnie, czasami do trzech. W międzyczasie należało kawałki pachwiny przewracać na drugą stronę co kilka dni. Kiedy mięso nabrało właściwego smaku i aromatu, było wyciągane z roztworu peklującego, obsuszane i zawieszane za pomocą sznurków na laskach wędzarni. „(…) do zabiegów tych służyły wędzarnie (…) Do wytwarzania potrzebnego dymu używano zwykle drewna olszowego lub dębowego” (J. P. Dekowski, „Z badań nad pożywieniem ludu łowickiego” [w:] Prace i Materiały Muzeum Archeologicznego i Etnograficznego w Łodzi, Seria etnograficzna nr 12, Łódź 1968). Do wędzenia używano drewna olszowego, dębowego oraz drewna drzew owocowych z okolicznych sadów. Pachwinę wędziło się gorącym dymem dwa razy dłużej niż boczek, dzięki temu była ona mięciutka i nadawała się do chleba bez parzenia. Po wystudzeniu pachwinę przenoszono w chłodne miejsca. W Szadku pachwina wędzona przygotowywana jest w oparciu o tradycyjną recepturę od około 70 lat, wzbogaconą tradycyjnymi przepisami mieszkańców okolicznych wsi. Mięso przeznaczone na pachwinę wędzoną pochodzi ze świń hodowanych przez okolicznych rolników, karmionych naturalnymi paszami. Wyrób ten cieszy się w regionie dużym zainteresowaniem konsumentów.", "url": "https://dzienniklodzki.pl/tradycyjne-wyroby-miesne-z-wojewodztwa-lodzkiego-produkty-tradycyjne-z-wojewodztwa-lodzkiego/gh/c17-16337365/6", "category": "łódzkie", "sub_category": "Mięso świeże oraz produkty mięsne", "phrase": "Boczek wędzony z Bilskiej Woli "}