{"meta_description": "Produkt wpisany na listę produktów tradycyjnych w dniu 2015-07-28 w kategorii Warzywa i owoce w woj. kujawsko-pomorskim.", "title": "Śliwka w occie - - Portal Gov.pl", "content": "Śliwka o długości od 2,5 cm do 5 cm i średnicy około 2,5 cm. Skórka śliwki brązowa z odcieniem fioletu, na przekroju barwa od ciemnoróżowej do fioletowej. Charakterystyczny dla śliwki w occie z wyraźnym posmakiem octu i przypraw takich jak cynamon, goździki. Strzelce Dolne to wieś położona na wysokiej skarpie wiślanej w województwie kujawsko-pomorskim w gminie Dobrcz. Z powodu trudnego i spadzistego ukształtowania terenu wsi nie nadawał się on pod popularne uprawy zbóż czy ziemniaków, dlatego mieszkańcy Strzelec Dolnych wszystkie zbocza skarpy obsadzili sadami, głównie śliwkowymi. Wraz z rozwojem sadownictwa Strzelce Dolne stały się zagłębiem śliwkowym znanym w całym kraju. Co roku w Strzelcach Dolnych odbywa się święto śliwki, podczas którego odbywają sie konferencje na temat tradycji sadownictwa, a także prezentowane są produkty tradycyjne przygotowane na bazie śliwek takie jak powidła śliwkowe czy śliwka w occie. Charakterystyczny smak śliwki, w połączeniu z octem i przyprawami, poddany specyficznej obróbce cieszy się uznaniem wśród mieszkańców oraz turystów odwiedzających ww. teren. Przygotowanie śliwki w occie jest proste choć pracochłonne: „Około 10 kg śliwek węgierek – umytych, wysuszonych i nakłutych (aby nie popękały) zlewało się syropem z około 2 l octu i 2,5 kg cukru (ostudzonym). Do smaku dodawało się cynamon, goździki. Następnego dnia zalewę się zlewa, zagotowuje i wylewa na śliwki. Tak 2-3 razy. Potem przekładamy do słoików i pasteryzujemy” (Wywiad przeprowadzony z mieszkańcami Gądecz). Śliwka w occie najlepiej smakuje, jako dodatek do różnego rodzaju mięs, bigosu, serów, a nawet czerniny.", "url": "https://www.gov.pl/web/rolnictwo/sliwka-w-occie", "category": "kujawsko-pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śliwka w occie"}