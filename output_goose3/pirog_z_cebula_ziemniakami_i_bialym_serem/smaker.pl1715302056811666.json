{"meta_description": "Domowe pierogi ruskie - dokładnie takie jak u Mamy :) Najlepsze pierogi - idealne ciasto, smaczny farsz. Jak zrobić idealne, delikatne ciasto n", "title": "Pierogi ruskie - z ziemniakami i serem", "content": "Jak zrobić idealne, delikatne ciasto na pierogi ? Podstawą udanego ciasta pierogowego są odpowiednie proporcje mąki i wody. W przepisie podano dość dokładne ilości tych składników - dzięki temu ciasto jest nie tylko gładkie i idealnie elastyczne, ale także nie wymaga później nadmiernego, dodatkowego podsypywania mąką. Ważne jest jeszcze aby woda dodana do mąki była bardzo ciepła - jednak nie gorąca!! Raczej unikajmy zaparzania mąki w tym przypadku. Ciasto nie będzie już tak smaczne i elastyczne. Owszem, będzie bardzo miękkie, natomiast może być trudno rozwałkować go na bardzo cienki placek (a to jest jednak ważne), lepienie pierożków jest uciążliwe, a po ugotowaniu ciasto często rwie się na kawałki (właśnie po tym poznamy zaparzoną mąkę). A dodanie zbyt dużej ilości tłuszczu do ciasta, to już w ogóle szok. Wystarczy max. 2 łyżeczki, aby ciasto było bardziej elastyczne. Przerabiałam ten temat wielokrotnie... do czasu kiedy nie dopracowałam nowego przepisu :) Domowe pierogi ruskie - dokładnie takie jak u Mamy :) Podstawą smacznego farszu jest oczywiście dobrej jakości twaróg oraz ziemniaki. Aby wzbogacić smak, do farszu dodajemy zrumienioną cebulkę lub suszoną, mieloną miętę pieprzową - do tego łyżka gęstej śmietanki, sól oraz pieprz i nic więcej tak naprawdę nie potrzeba. Pierogi wychodzą pulchne i pyszne! Ziemniaki do nadzienia można ugotować dzień wcześniej. Ważne jest, aby były wystudzone zanim dodamy do nich twaróg. W przeciwnym razie farsz będzie mega kleisty - wówczas lepienie pierożków bywa trudniejsze. Przygotowujemy farsz: do wystudzonych ziemniaków dodajemy ser twarogowy oraz pozostałe składniki, chwilę wyrabiamy całą masę - ważne, aby nie robić tego zbyt długo, ponieważ masa może zrobić się kleista i \"ciapkowata\" ;) Wystarczy jak wszystkie składniki odpowiednio się przemieszają. Na stolnicy wałkujemy porcję ciasta (jak najcieniej), wykrawamy np. literatką kółka. Na środku każdego krążka nakładamy porcję farszu, zlepiamy brzegi. Gotowe pierożki wrzucamy partiami do gotującej się, osolonej wody, delikatnie mieszamy drewnianą łyżką. Gotujemy 2 minuty, od chwili wypłynięcia na powierzchnie (na bardzo małym ogniu). Ugotowane pierożki wyjmujemy z wody, podajemy z kefirem, zsiadłym mlekiem lub śmietanką. Wyśmienite ze skwareczkami ze świeżej słoniny, boczku i zrumienioną cebulą. Smacznego :)", "url": "https://smaker.pl/przepisy-dania-glowne/przepis-pierogi-ruskie-z-ziemniakami-i-serem,159659,kate85.html", "category": "lubelskie", "sub_category": "Wyroby piekarnicze i cukiernicze", "phrase": "Piróg z cebulą, ziemniakami i białym serem"}