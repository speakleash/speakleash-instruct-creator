{"meta_description": "Cebulowe pierogi z ziemniakami i serem. Przepis na pierogi nadziewane gotowanymi ziemniakami, białym serem i karmelizowaną cebulą.", "title": "Cebulowe pierogi z ziemniakami i serem", "content": "Pierogi są cebulowe, bo to długo smażona, czyli karmelizowana cebula, nadaje im smaku. Jednak przede wszystkim to pierogi z ziemniakami i serem, ale nie odważam się nazywać ich ruskimi, choć to chyba wariacja na ten temat. Pierwszy raz robiłam je z ricottą, a cebuli dodałam aż tyle właściwie przez przypadek. Taka jej ilość okazała się jednak być strzałem w dziesiątkę. Pierogi obiecałam sobie zrobić jeszcze raz na Święta i, proszę, oto one. Tym razem wykorzystałam do nich własnej roboty twaróg, ale – to dobra wiadomość dla mieszkających poza Polską – dobrze osączona ricotta również spełnia swoje zadanie. Jedyna rzecz, jaką bym w nich zmieniła to stopień rozdrobnienia ziemniaków. W zupełności wystarczy ugniecenie ich z grubsza widelcem, nie trzeba, i chyba nawet nie należy, robić gładkiego purée. Pierogi z ziemniakami bardzo dobrze smakują podane z surówką z kapusty i marchewki, taką najprostszą. Kapustę, marchewkę i cebulę marynuję osobno, a dopiero później mieszam i doprawiam. Dzięki temu surówka jest „przegryziona”, ale każde warzywo zachowuje własny smak i, co najważniejsze, długo pozostają chrupiące. Zacznij od skarmeliowania cebuli. Na patelni rozgrzej łyżkę oliwy, dodaj cebulę, razem z listkiem laurowym. Cierpliwie smaż ją, na małym ogniu, często mieszając, aż zrobi się brązowa, miękka i zostanie jej garstka (patrz zdjęcie). Zajęło mi to prawie godzinę. Pod koniec smażenia posól ją do smaku. Karmelizowaną cebulę można oczywiście przygotować z wyprzedzeniem. Przygotuj ciasto na pierogi. Mąkę wyp do miski i cienkim strumieniem dolewaj do niej wrzątek, cały czas mieszając. Zagnieć i wyrób elastyczne ciasto. Włóż je do foliowego woreczka, szczelnie zamknij i umieść w lodówce przynajmniej na kwadrans. Dokładniejszy opis przygotowania tego ciasta znajduje się tutaj (klik). Przygotuj nadzienie. Ugotowane, zimne ziemniaki rozdrobnij widelcem, wymieszaj ze skarmelizowaną cebulą, dopraw majerankiem oraz solą i pieprzem do smaku. Wymieszaj z pokruszonym twarogiem. Z ziemniaczanej masy uformuj 30 kulek – dzięki temu nadziewanie i lepienie pierogów będzie szło szybciej. Przykryj je ściereczką i odstaw na bok. Wyjmij ciasto z lodówki, podziel je na dwie części. Jedną zostaw w woreczku, drugą cienko rozwałkuj, podsypując lekko mąką. Powycinaj krążki o średnicy 8-9 cm. Każdy krążek posmaruj lekko wodą, nałóż na niego po kulce nadzienia i zlep brzegi. Krążki mogą się wydawać za małe w stosunku do ilości nadzienia, ale ponieważ to ciasto jest bardzo elastyczne, po prostu trzeba lekko rozciągnąć brzegi podczas formowania. Gdy pierwsza tura pierogów będzie gotowa, powtórz zabawę z resztą ciasta. Resztki ciasta, pozostałe po powycinaniu krążków, można ponownie zagnieść i rozwałkować. Pierogi wrzucaj do wrzącej, lekko osolonej wody i gotuj przez 2-3 minuty od wypłynięcia. Po ugotowaniu możesz je zrumienić na patelni. Podawaj z surówką z białej kapusty. * To jest jakieś 800 g surowych i nieobranych ziemniaków.", "url": "https://www.magazynkuchenny.com/cebulowe-pierogi-z-ziemniakami-i-serem/", "category": "lubelskie", "sub_category": "Wyroby piekarnicze i cukiernicze", "phrase": "Piróg z cebulą, ziemniakami i białym serem"}