{"meta_description": "", "title": "Pierogi z wędzonym twarogiem, ziemniakami i karmelizowaną cebulą", "content": "Moja kuchnia nie jest zbyt duża, ale jej zaletą jest to, że jest tylko moja. Trochę podkoloryzowałam to zdanie.Może czasem wpuszczam do niej chłopaka, aby zrobił sobie kanapkę lub przygotował na śniadanie kawę 🙂 Nie lubię jednak gdy ktoś się po niej dłużej kręci. Wracając do wielkości. Mimo tego, że jest mała, moja kuchnia nie ma żadnych granic! Kiedy do niej wchodzę mogę szybko znaleźć się w tętniącym życiem Wietnamie albo w klimatycznym bistro, gdzieś w południowo-wschodniej Francji. Przebywając w mojej kuchni można nie tylko podróżować „palcem po mapie”, ale także przenosić się w czasie. Przyznaję, że interesuje mnie futuryzm, niecodzienne łączenie składników i nowoczesne myślenie o gotowaniu. Nie mam jednak ochoty na uprawianie kuchni molekularnej, wolę jedzenie podawane w klasycznej formie. Bywam za to sentymentalna, więc staram się szanować domowe gotowanie w stylu retro. Szatkując, ucierając, mieszając i smakując, podróżuję nie tylko po kontynentach, ale także w czasie. Czasem jednak się zapomnę i utknę gdzieś w czasoprzestrzeni, wtedy wychodzi z tego fusion, gdzie tradycja miesza się ze świeżym spojrzeniem, a właściwie smakiem. W taki sposób powstały dzisiejsze zwyczajnie niezwyczajne pierogi ruskie. Proporcje farszu, ciasta i forma pierogów jest znana i klasyczna. Moim małym przekrętem pierwszego nadzienia jest tutaj wykorzystanie twarogu wędzonego i karmelizowanej cebuli. Druga propozycja to jeszcze zwyklejszy farsz do pierogów ruskich, ale z dodatkiem prażonych migdałów i rozmarynu. Pierogi zostały zaakceptowane z uśmiechem przez dwóch znakomitych smakoszy. Jednego wpuściłam odświętnie do swojej kuchni, aby odsmażał pierogi na masełku. A tym tajemniczym smakoszem była Śliwka 🙂", "url": "https://burczymiwbrzuchu.pl/przepisy/pierogi-z-wedzonym-twarogiem-ziemniakami-i-karmelizowana-cebula", "category": "lubelskie", "sub_category": "Wyroby piekarnicze i cukiernicze", "phrase": "Piróg z cebulą, ziemniakami i białym serem"}