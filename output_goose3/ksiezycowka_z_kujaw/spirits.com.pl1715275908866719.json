{"meta_description": "Na rynek trafiło właśnie pięć nowych butelek, wyprodukowanych w Nieszawie przez Manufakturę Alkoholi Gatunkowych Copernicus. To wysokiej klasy alkohole mieszane, jak to kiedyś mówiono – wódki gatunkowe. Są wśród nich okowity, jest absynt i gin. W planach jest poszerzenie tej linii. Wszystkie są elegancko opakowane w butelki z grubego szkła.…", "title": "Degustacja wódek rzemieślniczych Copernicus", "content": "Na rynek trafiło właśnie pięć nowych butelek, wyprodukowanych w Nieszawie przez Manufakturę Alkoholi Gatunkowych Copernicus. To wysokiej klasy alkohole mieszane, jak to kiedyś mówiono – wódki gatunkowe. Są wśród nich okowity, jest absynt i gin. W planach jest poszerzenie tej linii. Wszystkie są elegancko opakowane w butelki z grubego szkła. Ceny odpowiadają zawartości – nie są niskie, ale to alkohole wysokiej klasy, absynt kosztuje ok. 120 zł, pozostałe ok. 60 zł za butelkę 0,7 l.  Oto moje wrażenia z degustacji. Bimber (45%) – zestawiany z destylatów zbożowego i jabłkowego. W nosie jabłka, gruszki, wiśnie, morele, powidła śliwkowe. W smaku zaskakuje miodową słodyczą. Tu są też słód i ziarno. W finiszu głównie miód. 4.5/5 Księżycówka z Kujaw (40%) – destylat z gruszki, wpisana na listę produktów regionalnych Ministerstwa Rolnictwa. W nosie głównie dojrzałe gruszki Williamsa, słodko, soczyście. Smak też bardzo gruszkowy, nieco gorzki (pestki), a w finiszu znów słodycz, soczystość, jądro gruszki, nektar. 4/5 Wódka Rzemieślnicza (40%) – destylat ze śliwek. W aromacie zielone zboże, mleczko zbożowe, odrobina prażonego ziarna. W ustach – tu dopiero pojawia się śliwka, ponadto: gorzka czekolada, fistaszki, popcorn. W finiszu – śliwki, ale i kwaśne jabłka. 4/5 Absynt (60%) – macerowany w spirytusie zbożowym z nalewami ziół, korzeni i traw, o barwie wpadającej w brąz – nie barwiony. Ma bardzo orientalny aromat. W nosie: hysop, mięta, lukrecja, trawa cytrynowa, piołun. W ustach – sól, lukrecja, koper, anyż, mak, oliwa z oliwek. Rewelacja. 5/5 London Gin (40%) – również naturalna maceracja w spirytusie zbożowym, potem redestylacja. W nosie i winogrona, i cytrusy, przyprawy korzenne oraz wędzony węgorz. W smaku dużo jałowca, wanilia, bita śmietana, nuta pieprzu. Ciekawy, choć jednocześnie kontrastowy – w nosie węgorz, a w ustach wanilia? Ekstrawagancja. 4/5", "url": "https://spirits.com.pl/degustacja-wodek-rzemieslniczych-copernicus/", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Księżycówka z Kujaw"}