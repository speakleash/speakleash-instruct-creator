{"meta_description": "„KSIĘŻYCÓWKA Z KUJAW” - Wiadomości -  39 butelek z alkoholem bez znaków akcyzowych zarekwirowali policjanci podczas Wielkiego Festynu Pomidorowego w Jeziorach Wielkich. Jeżeli podejrzenia mundurowych się potwierdzą kobiecie, która oferowała „lewy” alkohol grozić może teraz ...", "title": "„KSIĘŻYCÓWKA Z KUJAW”", "content": "39 butelek z alkoholem bez znaków akcyzowych zarekwirowali policjanci podczas Wielkiego Festynu Pomidorowego w Jeziorach Wielkich. Jeżeli podejrzenia mundurowych się potwierdzą kobiecie, która oferowała „lewy” alkohol grozić może teraz surowa kara. Do przejęcia alkoholu doszło wczoraj (08.08) około godziny 19:15. W Jeziorach Wielkich odbywał się w tym czasie Wielki Festyn Pomidorowy. Tam policjanci ze Strzelna i Jezior Wielkich wśród stoisk handlowych zauważyli kobietę oferującą do sprzedaży butelki wypełnione różnokolorowym płynem opatrzone etykietami, na których widniała m.in. nazwa „Księżycówka z Kujaw” oraz informacja określająca zawartość alkoholu na poziomie 50 %. Po bliższym sprawdzeniu stoiska okazało się, że w butelkach pozbawionych znaków akcyzy znajduje się faktycznie ciecz o zapachu alkoholu, ponadto 53 – letnia mieszkanka Aleksandrowa Kujawskiego nie przedstawiła stosownych zezwoleń na handel alkoholem. Policjanci zarekwirowali butelki ze stoiska oraz te, które znaleźli w samochodzie handlującej. W sumie do policyjnego depozytu trafiło 31 butelek o pojemności 0,2 l i 8 butelek półlitrowych. Alkohol zbada biegły specjalista. Kobieta po złożeniu wstępnych wyjaśnień została zwolniona. Za naruszenie przepisów ustawy o wychowaniu w trzeźwości i przeciwdziałaniu alkoholizmowi grozić jej może wysoka grzywna. Zgodnie z obowiązującym prawem karnym może ona wynieść od 100 do 1.080.000 złotych. Postępowanie w tej sprawie prowadzą policjanci z Jezior Wielkich.", "url": "https://mogilno.policja.gov.pl/k37/informacj/wiadomosci/19698,KSIEZYCOWKA-Z-KUJAW.html", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Księżycówka z Kujaw"}