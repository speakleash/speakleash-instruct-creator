{"meta_description": "Turystyczna Gmina Janów zaprasza.", "title": "Kolejna dotacja", "content": "W kwietniu 2009 r. Rada Sołecka w Pabianicach zgłosiła swój projekt pt. \"Miód z nektaru kwiatów jurajskich szlakiem naszych przodków\" do konkursu organizowanego co roku przez Fundację Wspomagania Wsi pn. \"Kultura bliska\". Konkurs składał się z dwóch etapów i polegał na zgłoszeniu projektu, którego istotą jest troska o zasoby kultury lokalnej — chęć jej pielęgnowania, ocalenia lub odtworzenia, uczenie dbania o nią, a jednocześnie wykorzystywania jej w rozwoju gospodarczym gminy czy wsi. Za szczególnie wartościowe uznawane były projekty integrujące społeczność danej miejscowości i angażujące różne pokolenia. W tym roku zostało zakwalifikowanych w I etapie 131 projektów z czego do II etapu nadesłano 112 wniosków z całej Polski. Komisja konkursowa złożona z 3 przedstawicieli FWW oraz 3 osób spoza Fundacji oceniła i przyznała dotację 52 najlepszym w tym projektowi sołectwa Pabianice. W ramach projektu przewidujemy utworzenie ścieżki dydaktycznej z odrestaurowanymi ulami stosowanymi przez bartników w Pabianicach, Skowronowie oraz urządzenie ogródka z roślinami typowymi dla dawnej wsi. Realizacja tego projektu stwarza szansę zainteresowania młodzieży i dorosłych bartnictwem, pszczelarstwem. Będą prowadzone warsztaty mające na celu pokazanie sposobów gospodarowania w pasiece oraz technik uprawy ogródka, siewu roślin typowych dla pszczół. Głównym celem projektu jest przekazanie młodszemu pokoleniu tradycji bartnictwa w Pabianicach i w gminie Janów oraz wzrost atrakcyjności turystycznej miejscowości, promowanie jej oraz zaktywizowanie lokalnej społeczności. Należy tutaj dodać, że w dniu 21 sierpnia 2006 roku na Listę Produktów Tradycyjnych został wpisany w kategorii Miody: \"Miód z nektaru kwiatów jurajskich\" (woj.śląskie).", "url": "https://www.janow.pl/news/id/9160", "category": "śląskie", "sub_category": "Miody", "phrase": "Miód z nektaru kwiatów jurajskich"}