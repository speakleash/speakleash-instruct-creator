{"meta_description": "", "title": "Ciechocińska sól spożywcza – prawie 200 lat historii", "content": "Sól jest jedną z najstarszych przypraw, stosowaną w kuchni dla poprawienia walorów smakowych potraw oraz konserwacji żywności. Ta produkowana w Ciechocinku czyli tzw. warzonka, oprócz chlorku sodu, dodatkowo zawiera naturalne pierwiastki wapnia, magnezu i jodku potasu, które są niezbędne dla prawidłowego funkcjonowania organizmu człowieka. Ciechocińska Sól Spożywcza jest produktem wpisanym na Listę Produktów Tradycyjnych, prowadzoną przez Ministra Rolnictwa i Rozwoju Wsi. Pozyskiwana jest metodą tradycyjną, niezmiennie od 185 lat. Proces produkcyjny warzenia soli rozpoczyna się od zatężenia solanki na tężniach. Solanka ze źródła nr 11, znanego jako fontanna ,,Grzybek” przepuszczana przez trzy tężnie zagęszczona zostaje do 30%. Następnie transportowana jest rurociągiem do drewnianych zbiorników na terenie Zakładów Produkcji Zdrojowej. Stąd przesyła się ją do podgrzewacza w warzelni, a następnie podgrzewa do temperatury 45°C. Tak przygotowaną solankę przelewa się do panwi, płaskiego naczynia z grubej blachy stalowej i znów podgrzewa, tym razem już do około 106°C. Podczas warzenia soli wytrąca się na powierzchni ,,kożuch”, który jest usuwany za pomocą ,,łaty”, czyli drewnianej deski o długości około 9 m. Ten etap produkcji nazywamy szumowaniem. Podczas podgrzewania solanki wytrącają się kryształki soli. Najpierw narzędziami zwanymi ,,kasiorami”, gracą na drewnianym drągu o długości około 3 m, przecina się sól w panwi, tak aby ułatwić podciąganie jej do brzegów. Następnie dłuższą, czterometrową gracą zwaną ,,dziadem” podciąga się sól do burty panwi. Za pomocą łopaty z dziurkami, ułatwiającymi ociekanie soli z solanki, wybiera się sól na drewniany parownik i układa w pryzmy. Zarówno istota procesu pozyskiwania soli jak i jego wykonanie nie zmieniły się blisko od dwóch wieków. Do warzenia soli służą te same proste narzędzia, a prace związane z warzeniem są wykonywane ręcznie przez pracowników zwanych ,,warzelnikami”. Tężnie służą przede wszystkim do odparowania i zatężenia ściekającej po ściankach solanki. Świadectwem historii ciechocińskiej soli jest Zabytkowa Warzelnia Soli, gdzie w części nie używanej do produkcji utworzono muzeum, w którym znajduje się wiele eksponatów związanych z warzelnictwem i działalnością uzdrowiskową Ciechocinka. Samo Przedsiębiorstwo Uzdrowisko Ciechocinek S.A. szyci się 180-letnią tradycją w prowadzeniu działalności lecznictwa uzdrowiskowego. Spółka jest właścicielem infrastruktury decydującej o właściwościach uzdrowiskowych miasta: źródeł solankowych oraz ciągu technologicznego produkcji soli, w skład którego wchodzą tężnie solankowe – unikatowe na skalę europejską naturalne inhalatorium oraz Zabytkowa Warzelnia Soli. W czterech obiektach sanatoryjnych należących do Spółki realizowane są pobyty lecznicze zarówno dla osób dorosłych, jak również dzieci i młodzieży. W ramach Przedsiębiorstwa Uzdrowisko Ciechocinek S.A. działają również Zakłady Produkcji Zdrojowej, zajmujące się wytwarzaniem na bazie naturalnych surowców produktów zdrojowych. Oprócz soli, tymi produktami są: woda mineralna ,,Krystynka”, szlam i ług leczniczy oraz kosmetyki.", "url": "https://produkty-lokalne.pl/ciechocinska-sol-spozywcza-prawie-200-lat-historii,139", "category": "kujawsko-pomorskie", "sub_category": "Inne produkty", "phrase": "Ciechocińska sól"}