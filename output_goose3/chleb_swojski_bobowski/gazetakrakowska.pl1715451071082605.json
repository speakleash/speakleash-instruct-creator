{"meta_description": "Tradycyjny chleb bobowski  ma szansę trafić na listę produktów regionalnych z Małopolski prowadzoną przez Ministerstwo Rolnictwa i Rozwoju Wsi. Receptura chleba na żytnim zaczynie z Bobowej jest niezmienna od lat. To pieczywo ma wielu smakoszy.", "title": "Chleb bobowski niezmienny od lat. Ma wielu smakoszy", "content": "Chleb swojski bobowski piekło się najczęściej raz w tygodniu, ponieważ przez siedem dni zachowywał on świeżość i nie pleśniał pod warunkiem, że bochenek przechowywany był w lnianej ścierce. Dziś jest wypiekany w Piekarni Bobowskiej „Rogala” w Bobowej. Jego receptura i skład są od lat niezmienne dlatego nie brakuje miłośników jego smaku. - Wracamy do tradycji i staramy się dążyć do tego, żeby składniki były w pełni naturalne. Chleb bobowski pieczono po każdych żniwach. Żyto wiozło się do pobliskiego młyna w Jankowej. Wypiekało się go również na specjalne okazje - mówi Aldona Leśniak z Piekarni „Rogala” w Bobowej. Samo przygotowanie chleba to swoisty rytuał. Pieczenie rozpoczynano od przygotowania wieczorową porą rozczynu, który składał się z ogrzanej w piecu mąki żytniej i letniej wody. Składniki razem mieszano w drewnianej dzieży, tak by powstał rzadki w konsystencji rozczyn na chleb.", "url": "https://gazetakrakowska.pl/chleb-bobowski-niezmienny-od-lat-ma-wielu-smakoszy/ar/13446487", "category": "małopolskie", "sub_category": "Wyroby piekarnicze i cukiernicze", "phrase": "Chleb swojski bobowski "}