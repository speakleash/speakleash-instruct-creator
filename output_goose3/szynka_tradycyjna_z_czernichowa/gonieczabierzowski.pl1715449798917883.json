{"meta_description": "Goniec Zabierzowski - miesięcznik mieszkańców Gminy Zabierzów", "title": "Nasza piękna Małopolska", "content": "Czy zastanawialiście się kiedyś, ile wiecie o Małopolsce jako jej mieszkańcy? Czy coś może Was jeszcze zaskoczyć? Zatem zaczynamy: Na początek krótki opis naszego województwa, czyli Małopolski. Jak wszyscy wiedzą, leży ono na południu Polski i jego stolicą jest Kraków - w końcu to największe miasto w Małopolsce. W województwie powstały różne regiony kulturowe. Możemy to zauważyć, porównując choćby okolice Krakowa i Zakopanego, gdzie różnicę stanowi język (gwara), strój, przysmaki itd. Odmiennych regionów jest łącznie osiem: Podhale, Powiśle Lubelskie, Ziemia Sandomierska, Radomskie, Sądecczyzna, Zagłębie Dąbrowskie, Zagłębie Krakowskie i Żywiecczyzna. Ważnym różnicującym elementem jest tradycja będąca dziedzictwem przeszłości, utrwalonym spoiwem ludzkiej pamięci. Z czasem słabość tego cennego spoiwa umacniana bywała zapisem źródłowym czy ikonograficznym. Często taki zapis ratował tradycje przed śmiercią, czasem nawet i zapis nie pomagał. Jedne tradycje umierały, inne żyją nadal i mają się dobrze. Badania nad ich trwaniem i zanikaniem to dla historyka i etnografa fascynujące zajęcie. Dotykają bowiem tego, co najcenniejsze – tożsamości człowieka i grup społecznych, w których żyje. Mówiąc najprościej, tradycja to światło, które oświetla drogę i pokazuje skąd i dokąd idziemy. Oczywiście do tradycji zaliczamy również tradycyjne smakołyki, które cieszą się zainteresowaniem od lat. W Małopolsce możemy skosztować m.in.: Kukiełki lisieckie, Karpia zatorskiego, Redykołki, Budz/Bunc, Fasolę Piękny Jaś z Doliny Dunajca, Siuśpaja. A znacie kućmoka? A starosądecką bryjkę? Prołziaki z Moszczenicy? Placki po zobielsku? Nie? To te regionalne potrawy od pokoleń po dziś dzień przygotowują panie z Kół Gospodyń Wiejskich z Małopolski. Skoro jestem mieszkanką Czernichowa, to nie mogło w moim tekście zabraknąć również informacji o jego tradycyjnych elementach. W Czernichowie znajdziemy dużo mięsnych przysmaków, jak np..: Kiełbasa schabowa tradycyjna z Czernichowa, Kiełbasa wiejska z Czernichowa, Polędwica tradycyjna z Czernichowa, Szynka tradycyjna z Czernichowa, Boczek tradycyjny z Czernichowa, Kiełbasa lisiecka. Oczywiście tradycja to nie tylko pyszne jedzenie, ale również święta, które czasem nie są już tak bardzo popularne jak kiedyś. Czy wiecie może co to redyk? Otóż redyk to uroczysty pochód pasterzy ze stadami owiec, który wyrusza wiosną z podhalańskich wsi na dalekie, górskie polany, czyli hale. Kolejnym takim popularnym przykładem może być Małopolski Festiwal Smaku. Swoją drogą, byłam na takim kiermaszu niejeden raz i próbowałam przepysznych przekąsek. Jak są święta, to są i stroje. Ponieważ Małopolska ma wiele miast, więc tutaj znajdziemy dużo różnych strojów ludowych. Ja skupię się na krakowskim, bo jest mi najbliższy i w końcu stolicą Małopolski jest Kraków. Chłopak nosi czapkę krakuskę, czyli czerwoną rogatywkę otoczoną czarnym barankiem, przystrojoną pękiem pawich piór i kolorowymi wstążkami. Na białą lnianą koszulę, ozdobioną pod szyją czerwoną tasiemką, zakłada długi do kolan kaftan bez rękawów, szyty z ciemnego sukna, z czerwonym podbiciem, obszyty dekoracyjnymi chwościkami i guzikami. Kaftan opasuje białym skórzanym pasem nabijanym ćwiekami. Z boku pasa zwisają ozdobne blaszki zwane brzękadełkami. Portki, czyli jasne płócienne spodnie w czerwone prążki nosi wpuszczone w wysokie skórzane buty z cholewami. Mężczyźni przywdziewają jako okrycie wierzchnie białą sukmanę z czerwonymi wypustkami. W przypadku dziewczyny nakryciem głowy jest wianek ze sztucznych kwiatów przybrany kolorowymi, spływającymi na plecy wstążkami. Na śnieżnobiałą, ozdobioną angielskim haftem koszulę zakłada aksamitny gorset wyszywany kolorowym haftem, przystrojony błyszczącymi, różnobarwnymi cekinami, koralikami, chwościkami, tasiemkami i wstążeczkami. Kwiecistą, suto marszczoną spódnicę przewiązuje w pasie białym, tiulowym fartuszkiem zwanym zapaską, którego ozdobą jest misterny haft angielski. Na nogach nosi trzewiki, najczęściej czarne, związywane czerwoną tasiemką. Uzupełnieniem stroju są naturalne korale, których czerwień pięknie kontrastuje z bielą koszuli. Nieodłącznym elementem tradycji są regionalne legendy. Bez wątpienia Legendy Małopolskie są najbardziej znanymi legendami w Polsce, wystarczy wspomnieć o takich jak: Lajkonik, Hejnał Mariacki czy o królu Kraku i jego córce Wandzie. A wiecie, że nasz smok wawelski niekoniecznie musiał zginąć z rąk dzielnego Szewczyka Dratewki dzięki owcy wypełnionej siarką? Inną wersję pokonania tego stwora podaje legenda o „Maczudze Herkulesa”. Otóż nasz dzielny książę Krak z Krakowa, miał w czasie swojego panowania wiele pięknych chwil, lecz miał też i chwilę grozy. Tę ostatnią za sprawą smoka, który pustoszył miasta i wsie, pożerając krowy na obiad, a o poranku dziewice. Księcia wreszcie porwała złość tak wielka, że chwycił wielką maczugę i roztrzaskał nią smokowi łeb. Smok ducha wyzionął, a książę ową maczugę postawił u wylotu doliny ojcowskiej ku przestrodze każdego, kto by do Krakowa chciał jechać w złych zamiarach. Są też inne legendy takie jak „Dziewczę z Sącza”, czy „O dzielnym Lascyku i piaszczańskiej kiełbasie”, ale o tym już innym razem... Zatem korzystajmy z uroków regionu. Odkrywajmy miejsca znane i mniej znane, zachwycajmy się Małopolską.", "url": "https://www.gonieczabierzowski.pl/index.php/archiwum/186-numer-02-2021/1953-nasza-piekna-malopolska", "category": "małopolskie", "sub_category": "Mięso świeże oraz produkty mięsne", "phrase": "Szynka tradycyjna z Czernichowa "}