{"meta_description": "", "title": "Citron śpajza – szpajza cytrynowa", "content": "Zwarta, ale delikatna jednolita masa, która przyjmuje kształt naczynia, w którym się znajduje Zależy od naczynia, w którym się znajduje Szpajza, popularnie zwana śpajzą, to deser, który obowiązkowo pojawiał się na wszystkich ważniejszych uroczystościach rodzinnych. Dorośli zwykle jadali kołacze oraz torty z maślanymi kremami, natomiast dzieci z niecierpliwością wyczekiwały delikatnego, jak chmurka kremu, najczęściej o smaku cytrynowym. Citron śpajza towarzyszy do dzisiaj mieszkańcom Śląska Opolskiego przy okazji rodzinnych świąt. Lubią ją dzieci, a jeszcze chętniej jedzą ją dorośli, ponieważ kojarzy im się z dzieciństwem. Przepis na szpajzę cytrynową składa się z: surowych jajek, cukru, cytryny, żelatyny oraz odrobiny wody. Przygotowanie tego deseru należy rozpocząć od utarcia żółtek jaj z cukrem na puszysty krem, a następnie dodać do niego sok oraz startą skórkę z cytryny. W kolejnym kroku przy użyciu oddzielnego naczynia należy ubić białka jaj na sztywną pianę. Tak przygotowaną pianę oraz krem należy delikatnie ze sobą wymieszać, a następnie do powstałej masy dodać rozpuszczoną w odrobinie wody żelatynę. Gotową szpajzę cytrynową należy przelać do wcześniej przygotowanych szklanych pucharków i wstawić do lodówki na kilka godzin. Przed podaniem deseru gościom można udekorować jego wierzch bitą śmietaną. Śpajza często podawana jest po odpustowym obiedzie, z okazji świętowanych urodzin, czyli tzw. geburstag, a także na weselach, chrzcinach i wszystkich innych rodzinnych uroczystościach, zwłaszcza tam, gdzie obecne są dzieci. Popularność tego deseru jest na tyle duża, że została wspomniana w krótkiej opowieści odpustowej na stronie Parafii w Kolonowskiem w 2016 r. Fakt ten świadczy o tym, że szpajza cytrynowa jest silnie zakorzeniona w społeczeństwie śląskim i zaliczana jest do grupy najważniejszych dań tradycyjnych na śląskim stole podobnie, jak rolada z kluskami i modrą kapustą. Śpajza została wpisana na Listę Produktów Tradycyjnych w dniu 17 września 2021 r. w kategorii Wyroby piekarnicze i cukiernicze, przez Panią Lidię Fronię i Irenę Wala z Węgier k/Opola.", "url": "https://zesmakiem.opolskie.pl/citron-spajza-szpajza-cytrynowa/", "category": "śląskie", "sub_category": "Wyroby piekarnicze i cukiernicze", "phrase": "Szpajza cytrynowa (krem cytrynowy)"}