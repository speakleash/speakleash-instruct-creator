{"meta_description": "Dobry smak takiego sera uzyskamy z dobrej jakości wiejskiego tłustego twarogu. Do tego potrzebne będą obowiązkowo świeże wiejskie jaja i ulubione", "title": "Suszony ser", "content": "3 kg sera podzieliłam na kilogramowe porcje. Na każdy kilogram sera zużyłam 6 żółtek. Pierwszy ser utarłam dokładnie z żółtkami i odrobiną soli. Drugi wzbogaciłam czosnkiem niedźwiedzim i czarnuszką. Do trzeciego dodałam kminku. Pamiętać trzeba, aby ser był dokładnie utarty na kremową konsystencję. Każdy z osobna uformowałam mokrymi dłońmi w owalny kształt. Ułożyłam na drewnianych deseczkach wyłożonych pergaminem i położyłam na kaloryferze. Pamiętać należy, aby sery suszyły się powoli w niezbyt wysokiej temperaturze. Po ok.5-7 dniach są już gotowe. Można suszyć również w piekarniku w temp. 40-50 stopni z termo obiegiem przy lekko uchylonych drzwiczkach. Gotowe sery powinny mieć twardą, mocno żółtą powierzchnię, środek zaś ma pozostać miękki. Takie sery znakomicie podkreślają smak Wielkanocnego barszczu jak również sprawdzają się jako samodzielna przekąska. Pozostałe białka można wykorzystać do upieczenia biszkoptu kokosowego czy tortu bezowego.", "url": "https://smaker.pl/przepisy-przekaski/przepis-suszony-ser,187982,kulinarnagosia.html", "category": "podlaskie", "sub_category": "Sery i inne produkty mleczne", "phrase": "Ser suszony podlaski"}