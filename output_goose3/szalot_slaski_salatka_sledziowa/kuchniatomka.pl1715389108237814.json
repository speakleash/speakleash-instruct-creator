{"meta_description": "Szałot śląski siedzi w mojej głowie i co jakiś czas pojawia się na moim stole od czasu, kiedy to poznałem swoją teściową. To jest pycha.", "title": "Szałot śląski przepis mojej teściowej", "content": "Szałot śląski to sałatka pochodząca z Górnego Śląska składającą się ze śledzi, ziemniaków, wędzonego boczku, jajek, ogórków kiszonych, a także cebuli. Szałot śląski siedzi w mojej głowie i co jakiś czas pojawia się na moim stole od czasu, kiedy to poznałem swoją teściową. A ponieważ moja teściowa uwielbia śledzie pod każdą postacią, więc i one musiały znaleźć się w tej sałatce. Moim zdaniem pasują tutaj znakomicie, a dodanie ponadto gotowanych jajek czyni sałatkę mistrzowską. Sałatka musi być podawana w temperaturze pokojowej. Jej istotą jest, aby tłuszcz wytopiony z boczku połączył się z ziemniakami i innymi składnikami. Włożenie tej sałatki do lodówki przed jej zaserwowaniem jest równoznaczne z koniecznością wyrzucenia jej do śmieci, ponieważ staje się niejadalna. Ugotuj ziemniaki w mundurkach, a następnie obierz je i pozostaw, aby nieco przestygły. Jajka ugotuj na twardo, obierz ze skorupek i, podobnie jak ziemniaki, odłóż na bok do wystygnięcia. Podczas gdy ziemniaki się gotują wymocz śledzie w zimnej wodzie lub w mleku kilkanaście minut, aż do momentu uzyskania pożądanej przez Ciebie słoności ryby. Ziemniaki pokrój w drobną kostkę i umieść w dużej misce. Wymoczonego śledzia osusz ręcznikami papierowymi i pokrój podobnie jak ziemniaki w drobną kostkę i dodaj do ziemniaków. Boczek pokrój w niedużą kostkę i smaż na średnio rozgrzanej patelni tak, aby ładnie się wytopił. W tej sałatce nie oliwa, nie olej, nie majonez, nie śmietana, a właśnie tłuszcz wytopiony z boczku jest jej spoiwem z pozostałymi składnikami. Do miski z ziemniakami i śledziami dodaj pokrojone w drobną kostkę: cebulę, ogórki kiszone (ze skórką lub obrane, jak wolisz) i jajka ugotowane na twardo. Sałatkę popieprz świeżo zmielonym pieprzem. Na koniec dodaj do niej posiekaną natkę pietruszki, a także wytopiony boczek WRAZ z całym tłuszczem z patelni. Wymieszaj wszystkie składniki. Najlepszy szałot śląski to taki podany około godziny po jego przygotowaniu. W żadnym wypadku w tym czasie nie wolno go chować do lodówki, musi pozostać na wierzchu. Jest rewelacyjny, myślę, że zasmakuje każdemu. Wypróbuj także jak smakuje tortilla z kurczakiem gotowanym, pyszne i proste jedzenie.", "url": "https://kuchniatomka.pl/szalot-slaski-przepis-mojej-tesciowej/", "category": "śląskie", "sub_category": "Gotowe dania i potrawy", "phrase": "Szałot śląski (sałatka śledziowa)"}