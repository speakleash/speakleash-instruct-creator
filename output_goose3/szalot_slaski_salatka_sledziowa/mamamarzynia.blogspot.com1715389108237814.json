{"meta_description": "", "title": "Szałot śląski ze śledziem", "content": "Nigdy nie robiłam (ani nawet nie jadłam!) takiej sałatki. I to był błąd, bo takie zestawienie smaków: słonego, kwaśnego, ostrego i odrobinkę słodkiego jest wyśmienite, co sie wi nie od dziś! Dodatkowego smaka narobił mi Rączka, który też gotował z jakąś kobitą tę sałatkę, co „ino z marekwią” i bez śledzia, ale właśnie taka wersja z rybą jest wpisana na Listę Produktów Tradycyjnych (na marginesie mówiąc oczywiście u nas na Podkarpaciu jest zarejestrowanych najwięcej tych przysmaków). Moja sałatka jest nieco zmodyfikowana, bo dałam do ziemniaków zaprawę podobną do tej z niemieckiej sałatki ziemniaczanej i ogórki kiszone (bo lubimy kwasss! jak niezapomniany Hipolit z Marka Piegusa, he he). Boczek pokroić w drobną kostkę i zeskwarzyć na oleju (no chyba, że jest bardzo tłusty i się wytopi wystarczająco dużo smalczyku, ale mój był raczej chudy, więc podlałam olejem). Skwarki wybrać do miseczki, a do tłuszczu na gorącej patelni wlać kilka łyżek wody z ogórków (lepiej pasuje niż sok z cytryny, ja bym dała niezdrowy ocet, ale sarkają, psiajuchy…), pocukrować, popieprzyć, pokoperkować i dosypać soli do smaku. Zalewa ma być wyrazista w smaku – słono-kwaśna z wyczuwalną lekką nutką słodyczy. Ciepłe jeszcze ziemniaki obrać ze skórki, pokroić w grubą kostkę i pomieszać z drobno pokrojoną cebulką. Zalać to gorącą zalewą i odstawić, żeby „naciągało”. Ma się rozumieć, że warzywa nie mogą pływać krytą żabką, ale jeśli (jak u mnie) trochę tego sosiku zostaje na dnie to dobrze. Następnie dodać pokrojone ogórki, śledziki i skwareczki. Wymieszać, ewentualnie dosolić i dopieprzyć. Bardzo by pasował szczypior do dekoracji, jak u Niny, ale nie miałam.", "url": "http://mamamarzynia.blogspot.com/2014/02/szaot-slaski-ze-sledziem.html", "category": "śląskie", "sub_category": "Gotowe dania i potrawy", "phrase": "Szałot śląski (sałatka śledziowa)"}