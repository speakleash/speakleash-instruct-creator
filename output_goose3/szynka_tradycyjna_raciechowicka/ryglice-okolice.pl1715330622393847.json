{"meta_description": "Małopolska rada ds. produktów tradycyjnych rekomendowała kilka produktów tradycyjnych. Ostatnio na liście ministerstwa MRiRW znalazła się kiełbasa tuc...", "title": "Kolejne produkty tradycyjne", "content": "W Siedliszowicach obradowała Rada ds. Produktów Tradycyjnych i Dziedzictwa Kulinarnego pod przewodnictwem wicemarszałka małopolskiego Wojciecha Kozaka. Kapituła, w której składzie zasiada także m.in. przewodnicząca sejmiku Urszula Nowogórska, zadecydowała o rekomendacji dla 9 nowych produktów. Wszystkie prezentowane przez lokalnych wytwórców produkty uzyskały jednogłośną akceptację małopolskiej rady. Teraz decyzja o wpisaniu ich na listę produktów tradycyjnych zależy od ministerstwa rolnictwa. Wyroby wędzone z Raciechowic, Boczek tradycyjny raciechowicki, Szynka tradycyjna raciechowicka, Schab tradycyjny raciechowicki, Kiełbasa wiejska raciechowicka, Chleb siedliszowski (gmina Żabno), Ratafia z kwiatami czarnego bzu i głogu (gmina Tarnów), Radoczański jabłecznik, Pstrąg ojcowski tęczowy, Pstrąg ojcowski potokowy. Na liście produktów tradycyjnych Ministerstwa Rolnictwa i Rozwoju Wsi znajduje się obecnie 1488 produktów, w tym 200 z Podkarpacia i 156 z Małopolski. W listopadzie br. na liście znalazła się Kiełbasa tuchowska wykonywana w Tuchowie oraz Kiełbasa wiejska tuchowska wyprodukowana w Burzynie z mięsa wieprzowego od lokalnych hodowców, zrobiona metodą wiejską, wędzona w dymie drzewnym.", "url": "https://www.ryglice-okolice.pl/wiadomosci/item/6025-kolejne-produkty-tradycyjne", "category": "małopolskie", "sub_category": "Mięso świeże oraz produkty mięsne", "phrase": "Szynka tradycyjna raciechowicka"}