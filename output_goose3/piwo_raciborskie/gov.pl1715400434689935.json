{"meta_description": "Produkt wpisany na listę produktów tradycyjnych w dniu 2017-05-08\nW kategorii Napoje\nw województwie śląskim", "title": "Piwo raciborskie - - Portal Gov.pl", "content": "Klarowny lub mętny płyn w zależności od rodzaju, z długo utrzymującą się pianą. Przybiera kształt naczynia, w którym się znajduje. Szklana butelka o pojemności 0,5 litra oraz beczka KEG o pojemności 30 litrów i 50 litrów. Wyczuwalny smak i aromat słodowo-chmielowy, wyczuwalne dodatki w zależności od rodzaju. Już na początku XII stulecia mieszczanie w Raciborzu posiadali przywilej warzenia piwa, a piwowarstwo było najważniejszym źródłem dochodów. Piwo, oprócz źródła dochodu, było również powszechnym napojem ludzi, bez względu na klasę społeczną. Wówczas nie warzono piwa przez cały rok, tylko od jesieni do wiosny. W ciepłej porze, od czerwca do września, słód dawał kwaśną brzeczkę, poza tym latem trudno było dłużej przechowywać piwo. Najlepszy słód powstawał wiosną i jesienią, a najlepsze piwa produkowano w marcu. Początkowo mieszczanie warzyli piwo we własnych domach. Skutkiem tej niekontrolowanej produkcji były różnice w jakości i ilości trunku. Wprowadzono „porządek piwny”, który normalizował jakość warzonego piwa. Swoje początki wtedy miał browar książęcy przy zamku w Raciborzu na Ostrogu, który zaopatrywał w piwo nie tylko tamtejszych mieszkańców, ale również karczmy z terenu Śląska i Czech. Raciborskie piwo wyróżniało się wysoką jakością, o której decydowała staranna uprawa, zbiór i czyszczenie jęczmienia w majątkach książęcych, znakomita woda dostarczana drewnianym rurociągiem ze źródeł Obora z trzecio- i czwartorzędowych pięter wód podziemnych oraz wysokiej jakości chmiel. Tajemnica smaku ukryta w tradycyjnym sposobie fermentacji w otwartych kadziach fermentacyjnych, w których przez ok. 10 dni w odpowiedniej temperaturze brzeczka zmienia się w „młode piwo”. Piwo raciborskie jest wśród tych nielicznych w kraju nadal wykorzystujących ten sposób fermentacji. Browar przeszedł modernizację, jednak pomimo zastosowania niezmienionych metod wytwarzania, piwo cieszy się olbrzymim uznaniem wśród konsumentów, ceniących regionalne smaki. Piwo raciborskie miodowe zostało docenione podczas finału regionalnego Konkursu Nasze Kulinarne Dziedzictwo – Smaki Regionów i zdobyło I nagrodę w kategorii napoje regionalne.", "url": "https://www.gov.pl/web/rolnictwo/piwo-raciborskie", "category": "śląskie", "sub_category": "Napoje (alkoholowe i bezalkoholowe)", "phrase": "Piwo raciborskie"}