{"meta_description": "Składniki: woda, słód jęczmienny jasne, chmiel goryczkowy i aromatyczny Słód (czyli wykiełkowane i wysuszone ziarno jęczmienia browarnego) produkowany w tradycyjnej słodowni klepiskowej przywożony jest do nas cysternami i magazynowany w silosie, z niego trafia do śrutownika, w którym jest rozdrabniany. Gdy mamy ześrutowaną odpowiednią ilość słodu, wlewamy do kadzi zaciernej wodę i wsypujemy do niej słód tworząc zacier. Podczas procesu zacierania zawarta w ziarnie skrobia przekształcana jest w cukry fermentowalne przez drożdże - przemieniane na dalszych etapach w alkohol i dwutlenek węgla i niefermentowalne nadające piwu pełni i słodkości.", "title": "Raciborskie Pils - Piwo Czeskie i Kraftowe", "content": "Słód (czyli wykiełkowane i wysuszone ziarno jęczmienia browarnego) produkowany w tradycyjnej słodowni klepiskowej przywożony jest do nas cysternami i magazynowany w silosie, z niego trafia do śrutownika, w którym jest rozdrabniany. Gdy mamy ześrutowaną odpowiednią ilość słodu, wlewamy do kadzi zaciernej wodę i wsypujemy do niej słód tworząc zacier. Podczas procesu zacierania zawarta w ziarnie skrobia przekształcana jest w cukry fermentowalne przez drożdże – przemieniane na dalszych etapach w alkohol i dwutlenek węgla i niefermentowalne nadające piwu pełni i słodkości. Po całkowitym scukrzeniu skrobi zacier przepompowujemy do kadzi filtracyjnej, gdzie następuje oddzielenie części stałych od brzeczki, która trafia do kotła warzelnego. Po zapełnieniu kotła rozpoczyna się proces gotowania trwający w zależności od gatunku piwa od 1,5 do 4 godzin. Podczas gotowania do brzeczki w kilku dawkach dodawany jest chmiel odmian goryczkowych i aromatycznych nadających piwom zgodnie z ich nazwą odpowiednio goryczki i chmielowego aromatu. Po zakończeniu gotowania oddzielamy od brzeczki znajdujące się w niej części chmielu. Uzyskaną brzeczkę schładzamy do temperatury poniżej 10°C i wlewamy do otwartych kadzi fermentacyjnych. W nich po dodaniu drożdży piwowarskich przebiega proces fermentacji trwający od około tygodnia do kilkunastu dni. W tym czasie większość pochodzących ze słodu cukrów ulega przemianie w alkohol, dwutlenek węgla i substancje tworzące razem z aromatem chmielu bukiet smakowo-zapachowy piwa. Po zakończeniu fermentacji młode piwo przepompowywane jest do tanków leżakowych, gdzie w temperaturze bliskiej 0°C spędza ono od kilku tygodni do kilku miesięcy dojrzewając, nabierając odpowiedniego smaku i aromatu i nasycając się naturalnym dwutlenkiem węgla. Po okresie leżakowania piwo jest gotowe do spożycia, jest już nasycone naturalnym dwutlenkiem powstającym w wyniku fermentacji, ma odpowiedni smak, a po nalaniu do kufla tworzy się na nim piwna pianka. Takie piwo może zostać przefiltrowane by uzyskać idealną klarowność. Można ten etap pominąć otrzymując piwo niefiltrowane. Kolejnym i ostatnim etapem jest rozlew piwa w metalowe beczki trafiające do pubów, barów i na imprezy plenerowe lub w butelki szklane, które po zakapslowaniu i przyklejeniu etykiet prosto z taśmy produkcyjnej trafiają do ciężarówek, a z nich do hurtowni i na sklepowe półki.", "url": "https://sklepimpuls.pl/produkt/raciborskie-pils/", "category": "śląskie", "sub_category": "Napoje (alkoholowe i bezalkoholowe)", "phrase": "Piwo raciborskie"}