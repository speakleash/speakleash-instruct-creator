{"meta_description": "Będąc w Raciborzu miałem okazję zwiedzić Browar Zamkowy, jeden z najstarszych browarów w Polsce i jeden z nielicznych w których piwo warzone jest w otwartych", "title": "Browar Zamkowy - Piwo Raciborskie", "content": "Będąc w Raciborzu miałem okazję zwiedzić Browar Zamkowy, jeden z najstarszych browarów w Polsce i jeden z nielicznych w których piwo warzone jest w otwartych kadziach. Jego historia liczy sobie ponad 400 lat, pierwsze wzmianki o warzeniu piwa w tym miejscu pojawiły się w 1567 roku. Choć piwo w Raciborzu warzono już od XIII wieku, wiemy bowiem, że osada znajdująca się tutaj miała prawo targu i wyszynku co najmniej od 1217 roku. Częścią zwiedzania Browaru w Raciborzu jest oczywiście degustacja wytwarzanych w nim piw. Podstawowym jest piwo jasne pełne Raciborskie z 12% ekstraktu i 5% alkoholu. Jest lekko słodkawe, zresztą jak na mój gust większość piw tutaj warzonych. Pomimo tego, że ogólnie wolę piwa mocno goryczkowe, bardzo mi smakowało. Osobiście nie lubię piw koncernowych, bo zazwyczaj smakują jak woda zmieszana z alkoholem. Te tutaj z Browaru Zamkowego smakują jak prawdziwe piwo. Ciekawostką jest sposób produkcji złotego trunku w tym browarze. W przeciwieństwie do większość polskich browarów tutaj robi się to tradycyjnymi metodami w otwartych kadziach. Te wyglądają jak baseny wypełnione fermentującym płynem, porytym pianką. Choć by z tego powodu warto spróbować tutejsze specjały. Browar kilkukrotnie był przebudowywany. Po raz pierwszy po dużym pożarze w 1858 roku kiedy uległ doszczętnemu zniszczeniu. Wtedy też zakupiono nowoczesną maszynę parową do zakładów. Kolejna duża modernizacja nastąpiła pod koniec XIX wieku. Początki wieku XX to rozkwit browaru i duża popularność warzonych tu piw. O ile II wojna światowa nie zniszczyła browaru, o tyle w 1997 roku poważnie uszkodziła go słynna powódź tysiąclecia. Zalane zostały wtedy piwnice w których leżakowało piwo. Straty z tym związane spowodowały czasowe zamknięcie browaru w latach 1999-2004. Jednak od roku 2005 wznowił działalność. Problemy finansowe dotknęły firmę jeszcze 2009 roku, jednak od 2010 pod nazwą Browar Zamkowy do dnia dzisiejszego na nowo nieustannie warzy piwo. Oprócz piw można dostać w Browarze Raciborskim także napój piwny czyli piwo zielone. Poza klasycznym smakiem piwa wyróżnia się ono zielonym kolorem. Mnie do gustu też bardzo przypadło Raciborskie miodowe. W każdym razie wybór piw jest całkiem spory, szczególnie jak na tradycyjny browar regionalny. Będąc w Raciborzu polecam wycieczkę do Browaru Zamkowego i degustację tamtejszego piwa. Zawsze warto wspomóc polskich lokalnych przedsiębiorców, szczególnie, że robią naprawdę dobre rzeczy. W Raciborzu polecam rezerwację noclegów przez booking.com, a jako opcję budżetową polecam serwis Airbnb.", "url": "https://www.pawlowski.cc/7703/browar-zamkowy-piwo-raciborskie/", "category": "śląskie", "sub_category": "Napoje (alkoholowe i bezalkoholowe)", "phrase": "Piwo raciborskie"}