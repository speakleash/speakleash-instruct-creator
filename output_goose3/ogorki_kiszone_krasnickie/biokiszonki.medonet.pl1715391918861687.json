{"meta_description": "Kiszonki na stołach Polaków goszczą od pokoleń – kiszone ogórki, kapusta, zakwasy, obecnie również marchewki, rzodkiewki, pomidory, a nawet owoce! Czy dzieci jednak mogą jeść kiszonki? Jak najbardziej", "title": "Kiszonki w diecie dzieci – wszystko, co musisz wiedzieć - Biokiszonki", "content": "Kiszonki na stołach Polaków goszczą od pokoleń – kiszone ogórki, kapusta, zakwasy, obecnie również marchewki, rzodkiewki, pomidory, a nawet owoce! Czy dzieci jednak mogą jeść kiszonki? Jak najbardziej! Kiszenie – jeden z najstarszych, naturalnych sposobów na konserwację żywności, doskonale znany naszym babciom, prababciom, które zapełniały domowe spiżarki i piwnice na zimę kiszoną kapustą czy ogórkami. Obecnie kiszonki przeżywają wręcz „renesans” i wcale nas to nie dziwi – są nie tylko smaczne, ale również bardzo zdrowe i z tego powodu powinny na dobre zagościć w codziennym jadłospisie każdego dziecka i nastolatka. Kiszonki zawierają przede wszystkim powstałe w procesie fermentacji, bakterie kwasu mlekowego z rodziny Lactobacteriaceae - nie bez powodu mówi się więc, że są naturalnymi probiotykami. Te malutkie, niewidoczne gołym okiem mikroorganizmy mają zbawienny wpływ na naszą kondycję – pomagają w trawieniu i wchłanianiu składników odżywczych z pożywienia, również za sprawą obecnych w składzie enzymów i błonnika regulującego pracę jelit. [1] Bakterie te w naturalny sposób kolonizują również jelita, bezpośrednio wpływając na poprawę mikroflory jelitowej i tym samym – wspomagając naszą odporność [2] – to bowiem właśnie w jelitach znajduje się aż 70 proc. komórek układu immunologicznego. [3] Co więcej, istnieją również badania pokazujące, że regularne spożywanie kiszonek może zmniejszyć ryzyko zachorowania na zwykłe przeziębienie czy infekcje układu moczowego! [4] To nie wszystko! Kiszone produkty to także solidna porcja witamin, których brakuje nam i naszym pociechom w chłodniejszych porach roku – weźmy pod lupę, chociażby znaną i lubianą kiszoną kapustę. Znajdziemy w niej witaminę C, A, E, K, witaminy z grupy B, kwas foliowy, błonnik oraz szereg mikro- i makroelementów – żelazo, selen, magnez, potas czy mangan. [5] Wiele młodych rodziców zadaje sobie pytanie – kiedy można wprowadzić kiszonki do diety dziecka? Do procesu kiszenia niezbędna jest sól, której do 12 mies. życia powinno się unikać. [6] Po pierwszych urodzinach, stopniowo, można urozmaicać dietę maluszka kiszonkami. Ważne jest również upewnienie się, że kiszonki są odpowiednio przygotowane i pochodzą z bezpiecznych źródeł. W przypadku wątpliwości zawsze warto skonsultować się z lekarzem lub specjalistą ds. żywienia, aby dostosować dietę do indywidualnych potrzeb i wymagań dziecka. Sklepowe półki uginają się wręcz od kiszonych produktów – nie wszystkie jednak będą równie wartościowe. Należy przede wszystkim zwrócić uwagę na ich skład, a ściślej – na listę dodatków użytych do wyprodukowania kiszonki oraz sposób jej konserwacji. Idealnie, gdyby tych dodatków nie było, a konserwacja była naturalna, dlatego warto przed zakupem zapoznać się ze składem i procesem powstawania produktu. Najlepszym wyborem będą produkty od sprawdzonych dostawców, np. z ekologicznych upraw – wtedy mamy gwarancję najwyższej jakości. W takich gospodarstwach nie stosuje się chemicznych środków ochrony roślin czy nawozów sztucznych, a cały proces – od siewu, poprzez zbiory, przechowywanie, aż po transport – przebiega w oparciu o zasady poszanowania środowiska naturalnego, zgodne z unijnymi, bardzo restrykcyjnymi przepisami. Wybierając produkty EKO, pamiętajmy o najważniejszej zasadzie – jedyną gwarancją tego, iż mamy do czynienia z certyfikowaną żywnością ekologiczną, jest unijny Euroliść (12 białych gwiazdek ułożonych w kształt liścia na zielonym tle) – symbol rolnictwa ekologicznego, którym producenci mogą posługiwać się jedynie po uzyskaniu specjalnego certyfikatu. Jak można przeczytać na stronie Komisji Europejskiej: Logo produkcji ekologicznej można używać wyłącznie w przypadku produktów, które uzyskały certyfikat produkcji ekologicznej wydawany przez upoważnioną jednostkę certyfikującą lub organ kontroli. Oznacza to, że takie wyroby muszą spełniać surowe warunki dotyczące metody produkcji, przetwarzania, transportu i przechowywania. Logo można stosować wyłącznie na produktach, które zawierają co najmniej 95 proc. składników ekologicznych i ponadto spełniają inne surowe warunki w odniesieniu do pozostałych 5 proc. składników. [7]", "url": "https://biokiszonki.medonet.pl/artykul/kiszonki-w-diecie-dzieci-wszystko-co-musisz,1.html", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kiszone kraśnickie"}