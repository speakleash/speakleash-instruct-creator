{"meta_description": "Boczek obok schabu należy do najbardziej lubianych w Polsce gatunków mięsa. Można go przyrządzać na wiele sposobów. Jest dość tłusty.", "title": "O boczku słów kilka", "content": "Boczek obok schabu należy do najbardziej lubianych w Polsce gatunków mięsa. Można go przyrządzać na wiele sposobów. Jest dość tłusty, lecz jest to jego zaleta – tłuszcz bowiem jest nośnikiem smaku. Czym właściwie jest boczek i jak wygląda?  To element z bocznej oraz brzusznej części półtuszy wieprzowej, bez sadła i pachwiny. W tej części tuszy wieprzowej przerost tłuszczowy jest znaczny i dobrze widoczny. Ilość i grubość warstwy tłuszczowej zwiększa się wraz z wiekiem zwierzęcia. Tkanka tłuszczowa poprzerastana jest cienkimi warstwami mięśni. Boczek z rozbioru półtusz klasy I i II nie zawiera kości, zaś ten z półtusz klasy III zawiera dolne końce żeber. W sprzedaży dostępny jest zarówno boczek z kośćmi, jak i bez.  Świeży boczek z kością ma kolor jasnoróżowy. Posiada duży i dobrze widoczny przerost tłuszczowy. Mięśnie poprzerastane są poziomymi warstwami białego tłuszczu i zawierają kości żebrowe (żeberka). Świeży boczek bez kości ma natomiast kolor ciemnoróżowy. Ma mniejszy przerost tłuszczowy od boczku z kością. Wartości odżywcze boczku  Myli się ten, kto sądzi, że boczek to jedynie puste kalorie i tłuszcz. Boczek wieprzowy jest oczywiście mięsem wysokokalorycznym, ale jest również źródłem białka i witamin z grupy B. Jeśli chcemy nieco obniżyć wartość kaloryczną boczku, warto go piec zamiast smażyć – wówczas będzie miał nieco mniejszą wartość energetyczną. Boczek w różnych odsłonach  Boczek może stanowić surowiec potraw gotowanych, pieczonych, smażonych oraz być wykorzystywany w przetwórstwie. Mogą być z niego wytwarzane popularne na polskim rynku wędzonki parzone. Na terenie całego kraju boczek przyrządza się na wiele różnych sposobów, z których część to zarejestrowane potrawy tradycyjne.  Boczek podegrodzki (województwo małopolskie)  Boczek wiejski z Proszówek (województwo małopolskie)  Boczek sądecki tradycyjny (województwo małopolskie)  Boczek duszony w piwie (województwo małopolskie)  Boczek tradycyjny raciechowicki (województwo małopolskie)  Boczek gotowany z Podstolic (województwo małopolskie)  Boczek domowy z Kasinki (województwo małopolskie)  Boczek tradycyjny z Czernichowa (województwo małopolskie)  Mazurski boczek wędzony (województwo warmińsko-mazurskie)  Boczek wędzony z mazurskiej masarni (województwo warmińsko-mazurskie)  Boczek nadwieprzański (województwo lubelskie)  Boczek wędzony z Wisznic (województwo lubelskie)  Boczek wędzony z Ejszeryszek (województwo podlaskie)  Boczek wędzony z Zaborowa (województwo łódzkie)  Boczek wędzony z Bilskiej Woli (województwo łódzkie)  Nadolski boczek tradycyjnie wędzony (województwo łódzkie)  Boczek wędzony łuskany z Szadku (województwo łódzkie)  Boczek wędzony z Wierzeic (Wierzawice) (województwo podkarpackie)  Boczek wędzony radomyski (województwo podkarpackie)  Boczek pieczony z Górna (województwo podkarpackie)  Boczek w słoju z Górna (województwo podkarpackie)  Boczek wędzony wolski (województwo podkarpackie)  Boczek wędzony dębowiecki (województwo podkarpackie)  Boczek z Wetliny (województwo podkarpackie)  Boczek swojski pilzneński (województwo podkarpackie) Warto też dodać, że z boczku można zrobić doskonałą przekąskę na… słodko. Karmelizowany boczek do najlżejszych nie należy, ale połączenie wędzonego aromatu ze słodkim smakiem jest naprawdę wyjątkowe.    Jak zrobić chipsy z karmelizowanego boczku?  Potrzebujemy surowego, wędzonego boczku w cienkich plastrach. Do tego – cukier trzcinowy. Boczek obtaczamy w cukrze (zupełnie jak kotlet w panierce), a następnie przez kilka minut pieczemy w piekarniku na ruszcie w temperaturze 180 stopni. Zwracajcie uwagę, czy boczek się nie przypala, bo wtedy robi się niesmaczny. Po kilku minutach mamy może niezbyt dietetyczną, ale pyszną przekąskę.", "url": "https://dobrakielbasa.pl/o-boczku-slow/", "category": "podkarpackie", "sub_category": "Mięso świeże oraz produkty mięsne", "phrase": "Boczek z Wetliny"}