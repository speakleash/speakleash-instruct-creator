{"meta_description": "", "title": "Podkarpackie Smaki", "content": "Ewa i Marcin Dobrowolscy i ich córka Zofia od 2003 r. prowadzą pensjonat Willa Łuka w Wetlinie u stóp połonin, w sercu Wysokich Bieszczadów. Architektura tego obiektu i wystrój wnętrz nawiązują do rodzinnych wspomnień z wołyńskiej Łuki, niegdyś leżącej w powiecie żytomierskim. Pensjonat słynie z tradycyjnie wędzonych wędlin i domowych konfitur. Od lat gościom podawane były pochodzące z własnej, niedużej wędzarni: szynka, schab, karkówka, żeberka, piersi indycze i kurze, słonina i boczek. Ten ostatni został wpisany na Listę Produktów Tradycyjnych w październiku 2013 r., jako pierwszy bieszczadzki wyrób. Boczek ten otrzymał także I miejsce w konkursie „Nasze Kulinarne Dziedzictwo – Smaki Regionów”. W czasie posiłków wędliny serwowane są „prosto z haka”, dzięki czemu zachowują tradycyjny, intensywny, ziołowy smak.  Od początku grudnia 2013 r. rozpoczęła tu działalność pierwsza od kilkudziesięciu lat w Bieszczadach Wysokich Bieszczadzka Wędzarnia ŁUKA promująca się hasłem „Wołyńskie wędzonki w ziołach”. Powstające w niej wyroby wędzone są w dymie z olszy szarej. Na jej etykietach można znaleźć informację o składnikach: mięso, sól jako substancja konserwująca i mieszanka ziół suszonych. A do wyprodukowania 100 g wyrobu użyto 120 surowca. A tak Marcin Dobrowolski wspomina dawne, tradycyjne metody robienia wędlin: „Osolone mięso z dodatkiem ziół było ściśle układane w beczce. Po około 5 dniach peklowania na sucho w lodowni kawałki mięsa były wieszane na leszczynowych kijach w odymionej wcześniej wędzarni. Wędziło się 2 dni. Palenisko znajdowało się wewnątrz wędzarni., palono bukiem i olchą. Po wystygnięciu wędzonki były przechowywane w przewiewnym miejscu na strychu”. Od marca br. wszystkie produkty Bieszczadzkiej Wędzarni ŁUKA uzyskały status produktów bezglutenowych, co potwierdziły badania poznańskiej firmy „Nuscana” Biotechnika Laboratoryjna, członka Polskiego Centrum Akredytacji. Na jej wyrobach pojawił się znak graficzny „Przekreślony kłos” ze Stowarzyszeniem Przyjaciół Chorych na Celiakię.", "url": "http://podkarpackiesmaki.pl/pl/kulinaria-podkarpackie/aktualnosci/art2072,jest-takie-miejsce-w-bieszczadach.html", "category": "podkarpackie", "sub_category": "Mięso świeże oraz produkty mięsne", "phrase": "Boczek z Wetliny"}