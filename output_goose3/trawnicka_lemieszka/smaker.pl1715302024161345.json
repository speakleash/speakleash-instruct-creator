{"meta_description": "Nie warto zapominać o regionalnych daniach polskiej kuchni, bo zazwyczaj są pyszne i bardzo łatwo je przygotować. Podobnie jest z przepisem na", "title": "Ten obiad jedz prosto z garnka. Miłośnicy ziemniaków będą zachwyceni", "content": "Lemieszka to typowo chłopska potrawa, z czasów, gdy mięso było trudno dostępnym rarytasem. Jeszcze 50-60 lat temu określano ją jako danie biednych rodzin, których nie stać na lepsze składniki w kuchni. Dziś niejeden miłośnik dobrych smaków wraca do przepisu, aby skosztować staropolski smakołyk. Odkryj, jak zrobić ten przysmak i czym dokładnie jest lemieszka. Sprawdź także: Staropolska zupa na maślance. Zapomniany przepis naszych przodków Staropolska lemieszka dziś znana jest jako prażucha. Choć to charakterystyczna potrawa dla regionalnej kuchni wiejskiej Lubelszczyzny i Podlasia, to można ją spotkać również w innych częściach Polski. Tam określana jest najczęściej jako prażoki, kulasza, fusier czy porka. Wciąż jednak chodzi o to samo danie, czyli pulpę lub kluski podawane ze skwarkami. Warto wiedzieć, że lemieszkę można przyrządzić na dwa sposoby - jedynie z mącznej zasmażki lub z ziemniaków. W pierwszej wersji do stworzenia ciasta używa się wyprażanej mąki pszennej i gryczanej. Prażucha ziemniaczana to z kolei połączenie mąki, właśnie z ugotowanymi kartoflami. Potrawę podaje się na gorąco, koniecznie z omastą. Przepis na prażuchę ziemniaczaną wcale nie jest skomplikowany. To idealny, sycący i pyszny obiad dla całej rodziny, który warto zaserwować, zwłaszcza jeśli lubicie mączno-ziemniaczane kompozycje. Jak gotować ziemniaki na lemieszkę, aby ciasto wyszło perfekcyjnie? Rozpocznij od obrania ziemniaków i dokładnego ich umycia. Należy je ugotować w osolonej wodzie do miękkości, dokładnie tak, jak zwykle do zupy. Nie wolno jednak zapomnieć, że podczas gotowania warzyw, trzeba również zaparzyć mąkę. Już sama nazwa potrawy pochodzi przecież od procesu prażenia mąki. W tym celu najlepiej ugotować kartofle, a następnie lekko odcedzić, zostawiając na dnie wodę. Następnie posypać je mąką (w proporcji: dwie łyżki mąki na kilogram warzyw), przemieszać i podgrzewać przez kilka minut do utraty surowości. Potem utłuc do połączenia. Po ugotowaniu ziemniaków, zaparzeniu mąki i potłuczeniu ich w masę, powinna być ona gęsta i jednolita, a przede wszystkim wciąż ciepła. Można wyłożyć ją na talerz w formie pulpy (purée), w której środku wykonuje się zagłębienie na dodatki. Drugim sposobem jest uformowanie z niej klusek (czyli prażoków). Wówczas łyżką namoczoną w tłuszczu porcjuje się ciasto na małe kawałki. Do prażuchy ziemniaczanej trzeba przygotować jeszcze omastę. Najczęściej lemieszkę podaje się ze skwarkami z boczku lub słoniny oraz podsmażoną, poszatkowaną cebulką. W niektórych regionach Polski dodaje się też kleks kwaśnej śmietany czy dekoracyjnie zieleninę. Można jednak przygotować sos na bazie wymienionych składników i wlać do zagłębienia, przygotowanego w purée. Nic nie stoi jednak na przeszkodzie, żeby danie podać do mięsa, np. gulaszu - połączenie również będzie wyśmienite. Jak zrobić lemieszkę? Oryginalny przepis wskaże idealne proporcje składników, które zapewnią kulinarny sukces. Przygotuj to chłopskie, proste danie na obiad, a rodzina z pewnością będzie nie tylko najedzona, ale i zachwycona. Poniżej znajdziesz przepis na prażuchę ziemniaczaną: • Rozpocznij od ugotowania ziemniaków - obierz warzywa, umyj i wrzuć do osolonej wody. Gotuj do miękkości. • W międzyczasie obierz cebulę i poszatkuj w kostkę. Boczek również pokrój w drobną kostkę. Oliwę lub olej rozgrzej na patelni i zeszklij cebulę. Następnie wsyp boczek i smaż do zarumienienia. Wlej śmietanę i duś aż do zgęstnienia sosu (od czasu do czasu mieszając). Dopraw solą i pieprzem według uznania. • Gdy ziemniaki będą miękkie, zmniejsz moc palnika, odlej większość wody, zostawiając powyżej centymetra płynu na dnie. Wsyp mąkę, przemieszaj całość i gotuj pod przykryciem przez kilka minut, do utraty surowości. • Wyłącz palnik i utłucz do połączenia w jednolitą, lepką masę (ma odchodzić od tłuczka). • Wyłóż ziemniaki na talerz, w środku zrób wgłębienie, do którego wlej przygotowany i zredukowany sos. Możesz z wierzchu posypać poszatkowanym szczypiorkiem. Pod względem ilości wapnia biją na głowę mleko. Jedz regularnie dla zdrowia kości i serca » Sekret puszystych i chrupiących racuchów. Nasze babcie zawsze tak robiły » Sposoby na czyszczenie fug w podłodze. Domowy wybielacz poradzi sobie ze starym brudem »", "url": "https://smaker.pl/informacje-proste-danie-rodem-z-kuchni-kresowej-baza-to-ziemniaki-ugotowane-w-specjalny-sposob,1998667,a,.html", "category": "lubelskie", "sub_category": "Gotowe dania i potrawy", "phrase": "Trawnicka lemieszka"}