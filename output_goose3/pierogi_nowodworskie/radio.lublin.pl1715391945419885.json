{"meta_description": "Sporym zainteresowaniem cieszyło się 3. Święto Lubelskiego Serowarstwa i Mleczarstwa. Na miłośników tradycyjnych produktów czekały nie tylko ekologiczne sery,", "title": "„Jesteśmy tym, co jemy”: święto ekologicznych przysmaków w Lublinie [ZDJĘCIA]", "content": "Sporym zainteresowaniem cieszyło się 3. Święto Lubelskiego Serowarstwa i Mleczarstwa. Na miłośników tradycyjnych produktów czekały nie tylko ekologiczne sery, ale też dodatki do nich – konfitury, miody i wędliny. Impreza odbyła się na ulicy Lubartowskiej 77 w Lublinie. CZYTAJ: Jest co oglądać. Święto dawnej motoryzacji w Lublinie [ZDJĘCIA] – Zainteresowanie żywnością ekologiczną wzrasta – mówi prezes Fundacji Regionalia Lubelszczyzny, Mariola Tarnowska. – Jest coraz większe zainteresowanie imprezą, ponieważ ludzie zdają sobie sprawę z tego, że jesteśmy tym, co jemy. Czyli bardzo ważną rolę w naszym życiu odgrywają produkty bez sztucznych konserwantów i dodatków. – Jest bardzo smacznie – mówią goście imprezy. – Właśnie degustujemy serki. Zapisałam dzieci na warsztaty. Generalnie jest to bardzo dobra impreza, uważam, że promocja produktów lokalnych jest super sprawą. Podczas imprezy można było też spróbować pierogów wpisanych na listę produktów tradycyjnych w województwie lubelskim. Pierogi – nowodworskie i perkowickie – przygotowali uczniowie Zespołu Szkół Rolniczych Centrum Kształcenia Zawodowego w Pszczelej Woli.", "url": "https://radio.lublin.pl/2023/10/jestesmy-tym-co-jemy-swieto-ekologicznych-przysmakow-w-lublinie-zdjecia/", "category": "lubelskie", "sub_category": "Gotowe dania i potrawy", "phrase": "Pierogi nowodworskie"}