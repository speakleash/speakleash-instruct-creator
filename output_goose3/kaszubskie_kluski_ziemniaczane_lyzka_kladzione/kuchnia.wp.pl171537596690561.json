{"meta_description": "Polskie gospodynie często robią lane kluski. Ich przygotowanie jest banalnie proste. Najczęściej serwuje się je jako dodatek do zupy. Są smaczne i tanie, więc na polskich stołach goszczą od niepamiętnych", "title": "Lane kluski - jak je zrobić i do czego podawać?", "content": "Polskie gospodynie często robią lane kluski. Ich przygotowanie jest banalnie proste. Najczęściej serwuje się je jako dodatek do zupy. Są smaczne i tanie, więc na polskich stołach goszczą od niepamiętnych czasów. Pamiętaj o nich, gdy okaże się, że zabrakło ci makaronu czy ryżu do zupy. Polskie gospodynie często robią lane kluski. Ich przygotowanie jest banalnie proste. Najczęściej serwuje się je jako dodatek do zupy. Są smaczne i tanie, więc na polskich stołach goszczą od niepamiętnych czasów. Pamiętaj o nich, gdy okaże się, że zabrakło ci makaronu czy ryżu do zupy. Zrobienie lanych klusków to pestka. Do ich przygotowania wystarczą trzy składniki: jajka, mąka pszenna i sól. Ewentualnie można dodać również wodę albo mleko. Lane kluski można zrobić według proporcji: 2 jajka, 4-5 łyżek mąki pszennej, szczypta soli, łyżka wody bądź mleka. Składniki mieszamy do otrzymania ciasta - nie może być ono za rzadkie; powinno mieć konsystencję gęstej śmietany. Z drugiej strony ciasto nie powinno być zbyt gęste, ponieważ będziemy je wylewać z naczynia. Druga metoda: jajka rozkłócić z wodą albo mlekiem, dodać sól i zacząć wsypywać mąkę, a następnie dokładnie mieszać do otrzymania odpowiedniej konsystencji. Długie mieszanie składników pozwoli wtoczyć do masy powietrze, dzięki czemu kluseczki będą miękkie i puszyste. Generalnie zaleca się, aby zachować proporcje: 2 łyżki mąki na 1 jajko. Otrzymane ciasto należy wlewać cienkim strumieniem - ostrożnie i powoli - do gotującej się zupy, mieszając (już zrobione kluski przesuwamy na bok). Można pomóc sobie łyżką. Ciasto dodane do zupy natychmiast się ścina, więc przygotowanie lanych klusków jest proste i bardzo szybkie. Lane kluski pasują do zup różnego typu: pomidorowej czy do rosołu albo do zupy mlecznej. Potrzeba pewnej wprawy, by uzyskać kluseczki o odpowiedniej wielkości: nie powinny być zbyt grube. Kluski gotujemy przez ok. 2 minuty od wypłynięcia. Wskazówka: można je ugotować oddzielnie, w garnku z wrzącą osoloną wodą, a dopiero po ich przygotowaniu dodać je do gorącej zupy (wyjmujemy je łyżką cedzakową). Lane kluski możemy też zrobić w wersji na słodko, doprawiając ciasto cynamonem. Jeśli chcemy zrobić je na mleku, to do gorącego mleka wlewamy lane ciasto i chwilę gotujemy. Można dodać do smaku odrobinę dżemu, świeże albo suszone owoce czy orzechy (już na talerzu). Podobnie co lane kluski robi się kluski kładzione - również do ich przygotowania wykorzystuje się jajka, mąkę, sól i wodę. Różnica jest taka, że klusków kładzionych nie wlewa się do zupy, tylko gotuje w osolonej wodzie, a podaje jako dodatek do drugiego dania, zamiast ziemniaków, makaronu, ryżu czy kaszy. Kluski kładzione świetnie smakują z gulaszem, bitkami itp. Można je podać polane masłem albo w wersji na słodko: z cukrem. Przy okazji warto zwrócić uwagę na kaszubskie kluski ziemniaczane łyżką kładzione wpisane na listę produktów tradycyjnych Ministerstwa Rolnictwa i Rozwoju Wsi. Mają podłużny, nieregularny kształt. Na stronie resortu czytamy o nich: \"Przygotowywano porcję surowych kartofli startych na tarce o drobnych oczkach. Sok należało wycisnąć, mączkę zebrać i dodać z powrotem do kartofli. Kilkoma łyżkami mąki zagęszczano masę ziemniaczaną, dodawano jajka i sól do smaku. Dobrze wyrobione ciasto wrzucano łyżką na wrzątek i gotowano około 15 minut od wypłynięcia, w zależności od wielkości kluseczek. Inny rodzaj klusek przygotowywano ze startych surowych kartofli zmieszanych z ugotowanymi kartoflami przepuszczonymi przez maszynkę (…). Kaszubskie kluski ziemniaczane kładzione łyżką przygotowywano jako danie główne oraz jako dodatek do zup: brzadowej, czerniny, grzybowej, gapiej, z dynią na mleku, do zup owocowych. Spożywano je również na śniadanie z mlekiem w postaci zupy mlecznej\". Podobnie robi się szare kluski serwowane w województwie wielkopolskim - do ich przygotowania potrzebne są surowe starte ziemniaki, do których dodajemy jajka, mąkę pszenną, sól, a następnie wszystko wyrabiamy na jednolitą masę. Otrzymaną masę ziemniaczaną kładziemy łyżką na wrzącą osoloną wodę. Ugotowane w ten sposób kluski należy okrasić przetopionym wędzonym boczkiem albo słoniną z cebulą.", "url": "https://kuchnia.wp.pl/lane-kluski-jak-je-zrobic-i-do-czego-podawac-6054909822927489a", "category": "pomorskie", "sub_category": "Gotowe dania i potrawy", "phrase": "Kaszubskie kluski ziemniaczane łyżką kładzione"}