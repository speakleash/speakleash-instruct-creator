{"meta_description": "", "title": "Wystarczy chwila, by zrobić ten kaszubski specjał. Takich klusek mogłeś w życiu nie jeść", "content": "Kiedy myślimy o kaszubskiej kuchni, przychodzą nam na myśl smakowite i sycące dania. Jednym z takich tradycyjnych dań są golce, czyli kluski ziemniaczane. To danie, które jest zarówno smaczne, jak i sycące, a do tego idealne na chłodniejsze dni. Ich wykonanie nie jest skomplikowane, a sposób podania różni się w zależności od preferencji. Najczęściej jednak można je znaleźć polane cebulką i boczkiem, a także z dodatkiem kiszonej kapusty. Golce przygotowuje się z surowych ziemniaków, które łączy się z ugotowanymi kartoflami i mąką ziemniaczaną. Są charakterystyczne ze względu na swój wyjątkowy smak i kształt. Można je formować za pomocą dłoni, jednak by efekt był bardziej swojski można robić to łyżką. • Ziemniaki obierz, opłucz i podziel na dwie równe części. Jedną z nich ugotuj do miękkości, drugą zetrzyj na tarce o grubych oczkach. Cebulę również obierz, podziel na mniejsze kawałki i zetrzyj w identyczny sposób jak kartofle. Warzywa pozostaw w misce na parę minut, następnie odciśnij z nich nadmiar wody, który zebrał się na dnie naczynia. Najlepiej zrobić to za pomocą czystej ścierki. • Do miski z tartymi ziemniakami dodaj ugotowanej i przeciśnięte przez praskę kartofle. Wbij również jajko, wsyp przesianą przez sitko mąkę ziemniaczaną i dodaj sól. Dokładnie wymieszaj, do momentu gdy składniki połączą się w jednolitą masę. Jeśli masa jest zbyt rzadka, dodaj do niej więcej mąki ziemniaczanej. • Na wilgotnych dłoniach formuj niewielkie kluseczki z masy ziemniaczanej. Możesz również lekko obtaczać je w mące, aby uniknąć przywierania do dłoni. • Przygotowane golce wrzuć do wrzącej, posolonej wody. Gotuj przez około 4 minuty od momentu wypłynięcia na powierzchnię. • Gotowe kluseczki podawaj z podsmażoną cebulą i boczkiem. Obok nie powinno również zabraknąć kiszonej kapusty. Smacznego!", "url": "https://haps.pl/Haps/7,167251,30276574,wystarczy-chwila-by-zrobic-ten-kaszubski-specjal-takich-klusek.html", "category": "pomorskie", "sub_category": "Gotowe dania i potrawy", "phrase": "Kaszubskie kluski ziemniaczane łyżką kładzione"}