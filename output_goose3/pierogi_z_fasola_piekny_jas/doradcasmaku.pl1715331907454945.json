{"meta_description": "Pierogi z kapustą, fasolą i ziemniakami - DoradcaSmaku - ten przepis cieszy się popularnością, sprawdź.", "title": "Pierogi z kapustą, fasolą i ziemniakami - DoradcaSmaku.pl", "content": "* FARSZ:    Fasolę namoczyć poprzedniego wieczoru, rano ugotować bez dodatku soli - można też wykorzystać dobrej jakości fasolę z puszki - odcedzić ją dokładnie i przepłukać wodą. Ziemniaki ugotować, odcedzić i pozostawić do ostygnięcia. Kapustę pokroić dość grubo, zalać wrzątkiem, posolić, ugotować i odcedzić na sicie - pozostawić do obcieknięcia. Cebulę grubo posiekać, usmażyć na smalcu razem z pokrojonym w kostkę wędzonym boczkiem - dołożyć osączoną kapustę i razem przesmażyć, i przy okazji odparować, doprawiając wyciśniętym czosnkiem, solą i pieprzem. Pozostawić do ostygnięcia. Zmielić ziemniaki, fasolę i kapustę przez niezbyt drobne sitko maszynki. Farsz doprawić dużą ilością pieprzu, solą i majerankiem.     Dobrze jest przygotować farsz poprzedniego dnia i schłodzić go w lodówce, przez co stanie się bardziej zwarty i łatwiej będzie lepić pierogi.    * CIASTO:    Mąkę połączyć z niemal gorącą wodą, dodać jajko i dużą szczyptę soli (można też dodać dużą łyżkę miękkiego masła) - zagnieść sprężyste ciasto - nakryć odwróconą miseczką i pozostawić na 30 minut, aby odpoczęło.    Ciasto rozwałkować nieco grubiej, wyciąć szklanką kółka, każde nadziać farszem, dokładnie zlepić brzegi i ugotować w osolonej wodzie.    Podawać z dodatkiem zrumienionej cebulki - można też je lekko przesmażyć razem z posiekaną cebulą.    ~ Do farszu można również wykorzystać kapustę włoską, a białą fasolę zastąpić np. czerwoną.", "url": "https://www.doradcasmaku.pl/przepis-pierogi-z-kapusta-fasola-i-ziemniakami-298672", "category": "małopolskie", "sub_category": "Gotowe dania i potrawy", "phrase": "Pierogi z fasolą Piękny Jaś"}