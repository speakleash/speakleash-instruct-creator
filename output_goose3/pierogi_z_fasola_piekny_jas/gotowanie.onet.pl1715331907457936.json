{"meta_description": "Pasztet, kotlety, roladę, pierogi a nawet tort - te wszystkie potrawy można zrobić z fasoli. Jest jednak jeden warunek, trzeba użyć najlepszego rodzaju tego warzywa, czyli fasoli Piękny Jaś z Doliny Dunajca. Jest ona chroniona certyfikatem Unii Europejskiej.", "title": "Piękny Jaś z Doliny Dunajca - fasola o wielu obliczach", "content": "Ambasadorką fasoli Piękny Jaś jest pani Janina Molek ze wsi Tropie. W tej maleńkiej miejscowości nad Dunajcem znajduje się niewielka rodzinna wytwórnia, w której powstają fasolowe przysmaki. Najsłynniejszym z nich jest wyrabiany ręcznie pasztet z fasoli Piękny Jaś, którego receptura oparta jest o wyłącznie naturalne, lokalne składniki. Pasztet występuje w dwóch wersjach: fasolowy z leśnymi grzybami oraz fasolowy z marchewką. Znakomicie nadaje się do spożycia ze świeżym pieczywem oraz jako składnik sałatek i smaczna przekąska. Sztandarowy produkt Janiny Molek można kupić m.in. na Targu Pietruszkowym w Krakowie, a także tamtejszych sklepach i restauracjach promujących ekologiczną, lokalną żywność. Pani Molek wspomina, że przyrządzania fasolowych potraw uczyła się od dzieciństwa, podglądając swoją babcię. Dziś potrafi z Pięknego Jasia zrobić praktycznie wszystko: pasztet, kotlety, roladę, pierogi na słodko i na ostro, a nawet tort. Część z nich to tradycyjne receptury, a część - jej autorskie przepisy. Pani Janina ma na koncie wiele kulinarnych wyróżnień za wybitne dania na bazie Pięknego Jaśka. Zupę fasolową i wódkę z fasoli nagrodzono \"Perłami Polagry\" Międzynarodowych Targów Poznańskich. Z kolei pasztet z fasoli i leśnych grzybów otrzymał wyróżnienie w półfinale 9. Małopolskiego Festiwalu Smaku w Nowym Sączu. Jednym z sekretów gospodyni z Tropia jest wstępne przygotowanie fasoli do dalszej obróbki. Jak przekonuje, warzywa tego nie powinno się moczyć - jest smaczniejsze i zdrowsze, jeśli fasolę gotujemy 2-3 godziny, trzykrotnie przerywając gotowanie poprzez dolewanie zimnej wody. Fasola Piękny Jaś z Doliny Dunajca odmiany tycznej wyróżnia się dużymi nasionami, wysoką zawartością magnezu, słodkim smakiem, delikatną strukturą i konsystencją, cienką i miękką skórką oraz krótkim czasem gotowania. Rośnie w Dolinie Dunajca w Małopolsce - jednym z najcieplejszych terenów w Polsce. Występujące tam powodzie naniosły wartościowe namuły rzeczne, dzięki którym tamtejsze gleby stały się żyzne. Plantacje Pięknego Jasia wpisały się już na stałe w tamtejszy górski krajobraz, a fasola pod różnymi postaciami stanowi ważny element regionalnej kuchni. Co roku, jesienią organizowane są święta promujące to warzywo, takie jak \"Święto Fasoli\" w Zakliczynie i \"Fasolowe Żniwa\" w Gródku nad Dunajcem. Charakterystyczne cechy fasoli Piękny Jaś z Doliny Dunajca doczekały się uznania Unii Europejskiej. W 2011 roku produkt ten został zarejestrowany jako chroniona nazwa pochodzenia. Uprawnienia do jej produkcji mogą otrzymać jedynie rolnicy uprawiający ją na obszarze 11 małopolskich gmin leżących w dolinie rzeki Dunajec: Gródek nad Dunajcem (powiat nowosądecki), Zakliczyn, Wojnicz, Wierzchosławice, Radłów, Wietrzychowice, Tarnów, Pleśna, Żabno (powiat tarnowski), Czchów (powiat brzeski) i Gręboszów (powiat dąbrowski).", "url": "https://gotowanie.onet.pl/artykuly/piekny-jas-z-doliny-dunajca-fasola-o-wielu-obliczach/1sf1xwt", "category": "małopolskie", "sub_category": "Gotowe dania i potrawy", "phrase": "Pierogi z fasolą Piękny Jaś"}