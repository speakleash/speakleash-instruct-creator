{"meta_description": "Jesteśmy na 4. miejscu w Europie pod względem uprawy fasoli. Jednak niebawem możemy stanąć na podium, bo coraz więcej rolników decyduje się na zakładanie fasolowych plantacji. To się po prostu opłaca. Na ziarna i strąki fasoli popyt jest zawsze, rynek zbytu jest gwarantowany, a ceny stabilne.", "title": "Spora kasa z roślin strączkowych", "content": "Gatunki fasoli, które dobrze plonują, są sprawdzone. W naszym klimacie dobrze radzą sobie dwa z nich: fasola wielokwiatowa oraz fasola zwyczajna. Wśród tych gatunków są odmiany karłowate i tyczne – w zasadzie do wyboru do koloru, bo jest ich kilkadziesiąt.  Najbardziej dochodowa jest uprawa fasoli na suche nasiona i tego typu plantacji jest w Polsce najwięcej. Rolnicy coraz chętniej wybierają także odmiany szparagowe, ponieważ rośnie na nie popyt, choć do potentatów w tej dziedzinie, czyli Francuzów, Hiszpanów i Włochów, jeszcze nam daleko. Fasolowe pola Największym w Polsce zagłębiem fasolowym jest Lubelszczyzna. Plantacji jest tu kilkaset. Najmniejsze mają kilka hektarów, największe – kilkadziesiąt. Z gmin Mircze, Tyszowce i Łaszczów pochodzi większość krajowej produkcji fasoli na suche nasiona. Plony trafiają głównie na eksport.  Drugie królestwo fasoli znajduje się w Małopolsce, w dolinie Dunajca. Region słynie z upraw fasoli wielokwiatowej. Najlepiej plonuje tu odmiana piękny jaś. Urodzaj zapewniają jej optymalne warunki glebowe i pogodowe: pola leżą nisko w pobliżu doliny rzeki, są dobrze nasłonecznione i osłonięte od wiatru, panuje dobra wilgotność.  Trzeci prężny region to województwo świętokrzyskie. Fasolę uprawia się tu od stuleci. Najwięcej plantacji mieści się w gminie Nowy Korczyn, stąd też fasola z tego regionu znana jest na rynku pod nazwą korczyńska.  Czwarte strączkowe zagłębie to Kotlina Sandomierska. W widłach Wisły i Sanu prym wiedzie odmiana tyczna nazwana fasolą wrzawską (od wsi Wrzawy, gdzie jest jej najwięcej). Roślina ma tu świetne warunki, bo gleby są madowe, mikroklimat łagodny, bez gwałtownych wahań temperatury, a okres wegetacji długi.  Piękny jaś, fasola korczyńska i fasola wrzawska trafiły na Listę Produktów Tradycyjnych. Dodatkowo nazwa fasola korczyńska została umieszczona w unijnym rejestrze Chronionych Oznaczeń Geograficznych, a wrzawska otrzymała unijny znak Chroniona Nazwa Pochodzenia.  Strąki lubią słońce  Fasola jest ciepłolubna. Lubi miejsca nasłonecznione i osłonięte od wiatru. Minimalna dla jej wzrostu temperatura to 12–15 st. C, optimum wynosi 23 st. Nie jest korzystne, jeśli zbyt długo utrzymuje się wyższa albo niższa temperatura. Za wysoka (powyżej 30 st.) spowoduje zwiększenie zawartości włókna oraz szybsze przejrzewanie. Za niska (poniżej 15 st.) prowadzi do opadania kwiatów i słabego zawiązywania strąków, może też być przyczyną skracania ich długości, zmniejszenia liczby nasion w strąku i ich masy. Na szczęście wymagania glebowe fasola ma mniejsze. Udaje się na wszystkich typach ziem, które szybko się nagrzewają. Najlepsze są klasy średnie: II i III. Na żyznej jedynce fasola też oczywiście wyrośnie, ale wytworzy zbyt dużo masy zielonej i będzie źle plonować. Nie powinna być też uprawiana na ziemiach ciężkich, zaskorupiających się, o wysokim poziomie wody gruntowej.  I ostatnie zastrzeżenie: fasola nie toleruje gleb kwaśnych. Optymalne pH gleby wynosi 6,5–7,8. Dobrze jest sadzić ją po kapuście, kalafiorach, cebuli, pomidorach, ogórkach, ziemniakach i zbożach. Najlepiej w drugim lub trzecim roku po oborniku. W pobliżu plantacji warto posadzić koper ogrodowy i szałwię lekarską – ich sąsiedztwo może pełnić funkcję pułapek na szkodniki, np. na pluskwiaki, które powodują ospowatość fasoli.  Koszty założenia plantacji Policzmy na przykładzie 1 ha. Na ten obszar potrzeba 100–150 kg nasion. Średnia cena za 1 kg wynosi 4 zł, więc na same nasiona trzeba wydać ok. 600 zł. Fasola wymaga oprysków (atakują ją choroby, szkodniki) – ich sezonowy koszt to 1500 zł, na nawozy zaś wydamy 1000 zł. Zbiór i omłot to kolejne 1000 zł – tyle kosztuje wynajęcie specjalistycznego kombajnu (taki sprzęt to wydatek 300–500 tys. zł, więc taniej go wynająć). Łącznie w sezonie na 1 ha plantacji trzeba wyłożyć ok. 4 tys. zł. Przy wyborze odmiany tycznej dochodzą dodatkowe koszty, bo wiotkie pędy odmian pnących potrzebują solidnego podparcia, np. tyczek.  Piękny jaś ma wzięcie  Jakie odmiany uprawiać? Najpewniejsze będą te, które od lat cieszą się zainteresowaniem konsumentów i przemysłu przetwórczego. W każdym sezonie w skupie bez problemu sprzedają się trzy. Na pierwszym miejscu plasuje się ceniony w polskiej kuchni piękny jaś (zarówno odmiana karłowata, jak i tyczna).  Drugie miejsce zajmuje fasola igołomska – to odmiana karłowa (dorasta do 50 cm) o dużych, równomiernie dojrzewających strąkach, łatwych do wymłócenia. Upomina się o nią rynek przetwórczy, bo nasiona są świetne do przetwarzania i w puszkach nie tracą koloru ani smaku. Plusem tej odmiany jest też duża odporność choroby (np. na antraknozę) i wyleganie. Trzecie miejsce należy do fasoli red kidney. Jej znak szczególny to intensywnie bordowy kolor. Uprawowym atutem jest wysoka odporność na choroby. Poza tym ta odmiana nie wymaga wielu środków ochrony roślin, co obniża koszty uprawy. Jakie dopłaty?  Tu niestety pojawia się problem. Kiedyś wsparcie dla plantatorów fasoli było większe – mogli liczyć na spore dotacje unijne w ramach płatności do powierzchni upraw roślin wysokobiałkowych. Jednak 3 lata temu fasolę wyłączono z tej listy. Zostały na niej tylko: bobik, groch, łubin i soja, czyli uprawy o strategicznym znaczeniu do produkcji pasz. Fasolę wykreślono, uznając, że ma w tym zakresie małe znaczenie gospodarcze. Co prawda przedstawiciele Krajowej Izby Rolniczej złożyli wniosek do Ministerstwa Rolnictwa o ponowne wpisanie fasoli na listę roślin wysokobiałkowych, ale nic nie osiągnęli.  Na szczęście plantatorzy mogą skorzystać z innych form pomocy w ramach wsparcia bezpośredniego. Przede wszystkim z jednolitej płatności obszarowej, płatności za zazielenienie, płatności dodatkowej lub za prowadzenie uprawy ekologicznej (o ile oczywiście spełnione są warunki do przyznania danej płatności).  Zawsze z zyskiem  – Na fasoli się nie straci – mówi Czesław Kierepko, rolnik z miejscowości Stara Wieś w gminie Mircze na Lubelszczyźnie. – U nas każdy uprawia fasolę, z pokolenia na pokolenie, bo to się po prostu opłaca – zapewnia nasz rozmówca.  Rolnik w zależności od sezonu obsiewa od 6 do 10 ha pięknym jasiem, odmianą karłowatą. W jego gospodarstwie średnie plony z 1 ha wynoszą 2,5–3 tony. W tym sezonie cena 1 kg fasoli waha się w zależności od odmiany od 3 do 4 zł.  – U nas w regionie, pośrednicy proponują tzw. cenę dnia. Raz dają 3 zł, raz 4 zł. Zawsze się czeka na tę najlepszą cenę – mówi Kierepko.  Teraz prosta kalkulacja zysków. Przy średniej cenie 3 zł za 1 kg i średnich plonach 3 tony/ha otrzymujemy dochód w wysokości 9 tys. zł. Odejmując koszty uprawy, czyli 4 tys. zł/ha, zysk z 1 ha plantacji wynosi 5 tys. zł. Rolnik ma 10 ha, więc zarabia 50 tys. zł.  – Coraz więcej moich kolegów rolników rezygnuje z uprawy buraków cukrowych, bo przestają być dochodowe. Ostatnio to jest tak źle, że musieli dopłacać do uprawy. Dlatego przerzucają się na fasolę, bo ją zawsze się sprzeda z zyskiem – podkreśla rolnik z Lubelszczyzny.", "url": "https://www.fakt.pl/pieniadze/za-miastem/spora-kasa-z-roslin-straczkowych/0t8jgte", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Fasola korczyńska"}