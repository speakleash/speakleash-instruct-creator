{"meta_description": "Podpowiadamy, jak krok po kroku zrobić domowy chleb pszenny. Od zakwasu po zawijanie. Sprawdzamy jak sprawić by chleb na zakwasie wyrósł piękny i złocisty.", "title": "Chleb pszenny na zakwasie - INSTRUKCJA i PRZEPIS od zakwasu po pieczenie", "content": "Przed użyciem zakwasu należy sprawdzić, czy jest już wystarczająco dojrzały. W tym celu wystarczy przeprowadzić prosty test. Do kubeczka, słoika lub miski wlewamy trochę wody w temperaturze pokojowej i dodajemy do niej odrobinę zakwasu. Jeżeli będzie się unosił na powierzchni, znaczy, że jest gotowy do użycia. Jeżeli od razu opadnie na dno, należy dać mu jeszcze trochę czasu i przeprowadzić test ponownie za 30-60 minut. W zależności od ilości wymaganego w przepisie zakwasu taką ilością mąki i wody należy dokarmić zakwas. Jeżeli przepis wymaga użycia 100 gramów aktywnego zakwasu, to znaczy, że 30 gramów zaczątku należy dokarmić na przykład 100 gramami mąki pszennej chlebowej, 50 gramami mąki pszennej pełnoziarnistej i 150 mililitrami letniej wody. W ten sposób uzyskamy odpowiednią ilość aktywnego zakwasu i zostanie nam odrobina na odłożenie zaczątku do kolejnych wypieków. Ciasto na ten chleb jest ciastem luźnym, o hydracji (czyli stosunku wody do mąki) wynoszącej 75%. Jeżeli robimy chleb na zakwasie pierwszy raz w życiu, możemy dodać nieco mniej wody, około 320 mililitrów. W ten sposób powoli oswoimy się z wyrabianiem i formowaniem ciasta. Dopiero później, gdy już nabierzemy nieco wprawy, możemy stopniowo dodawać więcej wody. Autoliza to bardzo ważny etap podczas wyrabiania chleba. W tym czasie mąka wbrew pozorom nie odpoczywa, tylko dzielnie pracuje na nasz sukces. Wchłania całą wodę, a obecne w niej enzymy zamieniają skrobię w cukry. Z kolei białka zaczynają tworzyć gluten, co zwiększa rozciągliwość ciasta. Dzięki temu finalnie chleb będzie lekki, pełen pożądanych dziurek i oczywiście będzie miał jeszcze lepszy smak. Mieszanie: dodajemy sól i odrobinę (około 10 mililitrów) wody, jeżeli to koniecznie. Na początku zagniatamy ciasto tak, by sól w pełni się rozpuściła i przedostała do środka. Następnie rozciągamy je: chwytamy ¼ ciasta ręką, rozciągamy, podnosząc do góry, i składamy tak, by jeden z brzegów złączył się z brzegiem ciasta po przeciwnej stronie. Przekręcamy miskę o 90 stopni i niespiesznie powtarzamy cały proces przez 10-12 minut, aż ciasto widocznie wzmocni swoją strukturę i bez problemu będzie odchodziło od miski czy palców. W tym czasie składamy ciasto, co pomaga wzmocnić jego siatkę glutenową i polepsza jakość chleba. W tym przypadku składamy ciasto trzy razy co 15 minut i znów trzy razy co 30 minut. Składając ciasto, łapiemy jedną jego stronę obiema rękami, rozciągamy ją do góry i nakładamy na przeciwną stronę. Przekręcamy miskę o 90 stopni i powtarzamy tę czynność cztery razy, by rozciągnąć każdą ze stron. Cztery takie rozciągnięcia to jedno składanie. Następnie zostawiamy ciasto do wyrośnięcia na 1½-2½ godziny. Poniżej podaję harmonogram kolejnych etapów działania. Rozgrzany garnek ostrożnie wyjmujemy, delikatnie wkładamy do niego wyrośnięty chleb i ewentualnie robimy kilka nacięć przy użyciu żyletki lub bardzo ostrego noża. Garnek wkładamy z powrotem do piekarnika, a na niższym poziomie ustawiamy naczynie żaroodporne z gorącą, parującą wodą. Chleb pieczemy przez 30 minut w 250 stopniach pod przykryciem i później jeszcze 15 minut w 230 stopniach, już bez przykrycia. Przed krojeniem dokładnie studzimy, a potem – jemy z masłem! Pieczenie chleba nie jest trudne. Wymaga – jak już wspominałam – czasu, chęci, porządnej jakości mąki i ciepłego kąta. Warto zdobyć dodatkową wiedzę i zaopatrzyć się w kilka książek kulinarnych poświęconych wypiekaniu chleba lub przejrzeć dostępne w internecie filmiki o składaniu ciasta. Podczas oglądania notujcie i obserwujcie. To ostatnie jest wręcz najważniejsze. Trzeba pamiętać, że każdy zakwas będzie pracował inaczej, w zależności od jego „mocy”. Co więcej, każda mąka będzie chłonęła różne ilości wody i oczywiście każde ręce będą wyrabiały inne bochenki. Należy wiedzieć, w którym momencie zakwas jest dobry, kiedy mąka nie potrzebuje więcej wody, a ciasto zaczęło idealnie pracować. Brzmi jak wyczyn, ale po kilku własnoręcznie złożonych bochenkach staje się całkiem prostą, zwyczajną czynnością.", "url": "https://kukbuk.pl/przepisy/chleb-pszenny-na-zakwasie/", "category": "lubuskie", "sub_category": "Wyroby piekarnicze i cukiernicze", "phrase": "Chleb domowy na zakwasie"}