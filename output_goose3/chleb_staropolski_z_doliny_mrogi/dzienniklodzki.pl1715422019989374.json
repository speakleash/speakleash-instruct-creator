{"meta_description": "Karp z Grabi został wpisany na Listę Produktów Tradycyjnych Ministerstwa Rolnictwa i Rozwoju Wsi. Dołączył do 93 innych produktów z Łódzkiego.", "title": "Karp z Grabi jest już tradycyjnym produktem regionalnym", "content": "O umieszczenie karpia z Grabi na Liście Produktów Tradycyjnych Ministerstwa Rolnictwa i Rozwoju Wsi wnioskował latem ubiegłego roku Czesław Wojciech Bąk, właściciel Gospodarstwa Rybackiego „Nad Grabią” w Łasku. W kwietniu dopiął swego. Czesław Bąk podkreśla, że wpisanie tego produktu na listę, było możliwe dzięki temu, że panie z Koła Gospodyń Wiejskich w Mogilnie Małym (gm. Dobroń) z łowionego w Grabi karpia przygotowują tradycyjnie potrawy. Wykorzystują do tego przepisy znane od lat. Współpraca gospodarstwa rybackiego i KGW stała się możliwa dzięki Lokalnej Grupie Działania „Dolina rzeki Grabi”. Karb z Grabi ma średnio długość od 25 cm do 75 cm, waży od 1,5 do 2 kg. Karp łowiony w Grabi i karp odłowiony w gospodarstwach rybackich charakteryzuje się tą samą wysoką jakością, delikatnym mięsem i brakiem posmaku mułu. Stawy są bezpośrednio zasilane czystą wodą z Grabi. Łowione w Grabi karpie smażone są obsypane mąką, bądź zalewane zalewą octową z przyprawami. Dzięki temu mogą być dłużej przechowywane. Na szczególne okazje przygotowywany jest karp w galarecie.", "url": "https://dzienniklodzki.pl/karp-z-grabi-jest-juz-tradycyjnym-produktem-regionalnym/ar/9949735", "category": "łódzkie", "sub_category": "Wyroby piekarnicze i cukiernicze", "phrase": "Chleb staropolski z doliny Mrogi"}