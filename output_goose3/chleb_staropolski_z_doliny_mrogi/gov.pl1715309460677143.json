{"meta_description": "Produkt wpisany na listę produktów tradycyjnych w dniu 2009-03-25 w kategorii Wyroby piekarnicze i cukiernicze w woj. łódzkim.", "title": "Obrzędowy chleb z Doliny Mrogi - - Portal Gov.pl", "content": "Kształt dekoracyjny (wiatrak, młyn, wóz drabiniasty) z motywem okazjonalnym – roślinnym, zwierzęcym. Na okrągłym chlebie znajdują się dekoracje w postaci plecionki z regionu Doliny Mrogi. Wypieki w tradycyjnym okrągłym kształcie bochenka o owalnym przekroju lub w formie wiatraków, młynów, wozów drabiniastych i innych. Po II wojnie światowej na terenie województwa łódzkiego nastąpił rozwój zakładów piekarniczych. Dzięki postępowi technologicznemu, rozwojowi sieci sklepów i transportu chleb pieczony przemysłowo zaczął wypierać chleb pieczony domowym sposobem. Zaczęto wyburzać piece chlebowe, które były prawie w każdym gospodarstwie. Chleb zaczęto wypiekać już tylko w okresach świątecznych i na wyjątkowe okazje, jak na przykład z okazji wesel, chrzcin czy też innych uroczystości rodzinnych. Chleb pieczony na tego typu uroczystości nazywany jest chlebem obrzędowym. Chleb obrzędowy to pieczywo, które posiada charakterystyczne cechy dla danego regionu. Tymi cechami są: kształt, barwa, smak i zapach. Kształt chlebów obrzędowych z Doliny Mrogi jest różny: – okrągły – na wierzchniej skórce dekoracja z motywem okazjonalnym, roślinnym, zwierzęcym, kopie wiatraków i młynów znad rzeki Mrogi i innych charakterystycznych budowli, – w kształcie plecionek – kształty rękodzieła z regionu Doliny Mrogi, – w kształcie wiatraków, młynów, wozów drabiniastych charakterystycznych dla regionu, a także roślinności, jaka rośnie od lat u brzegów rzeki. Barwy użyte do dekoracji chleba oparte są na barwach występujących w strojach ludowych tego regionu (łowickich). Smak i zapach jest związany z metodą wytwarzania ciasta z mąką. Mąki pszenna i żytnia dostarczane są z młynów gmin Brzeziny i Koluszki. Chleb obrzędowy z Doliny Mrogi często gości na imprezach okolicznościowych oraz uświetnia dożynki gminne i powiatowe.", "url": "https://www.gov.pl/web/rolnictwo/obrzedowy-chleb-z-doliny-mrogi", "category": "łódzkie", "sub_category": "Wyroby piekarnicze i cukiernicze", "phrase": "Chleb staropolski z doliny Mrogi"}