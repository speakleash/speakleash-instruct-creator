{"meta_description": "Świetny przepis na struclę makową! Ciasto drożdżowe wypełnione makiem z miodem, skórką pomarańczową i bakaliami, udekorowane słodkim lukrem. Makowiec", "title": "Drożdżowa strucla makowa - DoradcaSmaku.pl", "content": "Szukacie sprawdzonego i dokładnie opisanego przepisu na struclę drożdżową makową? Oto przepis dla Was! Przygotujcie to pyszne ciacho na święta - goście będą zachwyceni. Drożdżowa strucla makowa to ciacho, które pojawia się najczęściej w okresie świąt Bożego narodzenia lub Wielkanocy. Ciasto chociaż wymagające i czasochłonne, z pewnością rekompensuje swoim smakiem. Masa makowa: Do rondelka wsypać mak, zalać wrzącą wodą nieco ponad poziom maku (ok. 1 cm). Doprowadzić do wrzenia, gotować przez około 10-15 minut, w miarę potrzeby dolać troszkę wody. Ostudzić i odlać nadmiar wody. Zmielić dwa razy na maszynce z sitkiem o małych oczkach. Dodać miód, rodzynki, cukier, skórkę pomarańczową oraz orzechy. Całość wymieszać. Dodać ubite na sztywno białko i delikatnie wymieszać. Ciasto: Do miski pokruszyć drożdże, zasypać cukrem, zostawić na około 2 minuty. Rozetrzeć łyżką aż do uzyskania płynnej konsystencji. Wlać lekko ciepłe mleko, wymieszać. Dodać żółtka, sól, rozpuszczone masło i mąkę, krótko wyrobić. Zostawić do wyrośnięcia na około godzinę. Ciasto wyłożyć na podsypaną mąką deskę, podzielić na 3 części. Z każdej z nich rozwałkować cienki prostokąt o wymiarach ok. 24x32 cm. Na środek ciasta wyłożyć 1/3 domowej masy makowej, równomiernie rozsmarować zostawiając dookoła puste, ok. 2-3 cm brzegi. Zwinąć w rulon, przełożyć na blaszkę (wtedy można dwukrotnie zawinąć w papier do pieczenia zostawiając ok. 1 cm wolnej przestrzeni w środku) lub do formy keksowej (wtedy nie potrzeba zawijać w papier a jedynie podłożyć pod spód), zostawić na około 30 minut do wyrośnięcia. Wstawić do piekarnika nagrzanego do 180 stopni i piec ok. 27-30 minut aż do zbrązowienia skórki. Ostudzić na kratce. Lukier: Do miski wsypać cukier, wlać wodę, ucierać łyżką aż do uzyskania pożądanej konsystencji. Polać ostudzone strucle, posypać skórką pomarańczową. Drożdżowa strucla makowa to ciacho, które pojawia się najczęściej w okresie świąt Bożego narodzenia lub Wielkanocy. Ciasto chociaż wymagające i czasochłonne, z pewnością rekompensuje swoim smakiem.", "url": "https://www.doradcasmaku.pl/przepis-drozdzowa-strucla-makowa-371260", "category": "podkarpackie", "sub_category": "Wyroby piekarnicze i cukiernicze", "phrase": "Strucla makowa brzozowska"}