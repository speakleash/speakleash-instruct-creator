{"meta_description": "LWÓWEK KSIĄŻĘCY", "title": "LWÓWEK KSIĄŻĘCY", "content": "ALK.5,4%. „Stajnia” Pana Marka Jakubiaka stale się powiększa i nie chodzi tu oczywiście o konie tylko browary. W tym momencie jest właścicielem aż trzech browarów (ostatnio zakupił nieczynny browar w Bojanowie, gdzie planuje wznowienie produkcji). Poza tym zacnym przybytkiem ma powstać kolejny browar w nadmorskim Darłowie, tym razem jednak budowany od podstaw. Lwówek Książęcy to obok Ratuszowego sztandarowy wyrób z browaru w Lwówku Śląskim, zwycięzca Plebiscytu Browar.bizu w kategorii piw jasnych do 13 Blg z 2010 roku. Ja piłem go tylko raz i to ze dwa lata temu, pora więc troszkę odświeżyć sobie memory. Trunek ten to złotego koloru lager, jednak odrobinę ciemniejszy niż większość konkurencji. Biała, drobno ziarnista piana urasta do niewielkich rozmiarów i szybko redukuje się do cienkiej, symbolicznej warstewki grubości monety, która zostaje ze mną już do końca degustacji. Przy czym piana nie jest zbyt rozrzutna, jeśli chodzi o obecność na ściankach szklanki. Wysycenie dwutlenkiem węgla jest wysokie, lekko szczypiące i piekące zarazem, ja preferowałbym niższe. Zapach jest typowo słodowy, odrobinę słodkawy. Wyczułem także subtelne echa drożdżowe i nieznaczne chmielowe zacięcie. Dobre wrażenie psuje nieco stęchły aromat tzw. mokrej ścierki, który na szczęście nie jest zbyt intensywny. W smaku palmę pierwszeństwa ponownie dzierży słodkawy słód, troszkę z tyłu występują minimalne nuty trawiasto-chmielowe oraz całkiem niezła i pełna zbożowość. Lekko kwaśne tony dają o sobie znać dopiero w posmaku. Niewielka goryczka dostępna na finiszu jest pusta, mało intensywna i szybko przemijająca. Nie zrobiła na mnie najmniejszego wrażenia. Pełnia jest średnia, treściwość nawet, nawet... z pewnością nie jest to wodniste piwo. Jednak czegoś tu brakuje, jakiegoś spektakularnego akcentu. Do tego ta nieszczęsna mokra szmata, która nieco psuje w miarę dobry wizerunek tego napitku. Spójrzmy zatem prawdzie w oczy – na rynku jest nie jedno smaczniejsze piwo w tej cenie, szkoda czasu na Księcia z Lwówka.", "url": "https://amatorpiwa.blogspot.com/2013/02/lwowek-ksiazece.html", "category": "dolnośląskie", "sub_category": "Napoje (alkoholowe i bezalkoholowe)", "phrase": "Piwo książęce z Lwówka"}