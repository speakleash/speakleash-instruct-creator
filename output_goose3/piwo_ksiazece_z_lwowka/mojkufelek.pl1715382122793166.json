{"meta_description": "", "title": "[Lwówek Książęcy] Piwo z Dolnego Śląska!", "content": "Jako lokalny patriota nie mógłbym pominąć piwa z reaktywowanego browaru w Lwówku Śląskim. Jeszcze nie zabrałem się do opisania tego trunku, a już zaszły zmiany, dlatego dziś dwa zdjęcia do jednego piwa. Stara etykieta była skromniejsza, na nowej czerwona czcionka podkreśliła nazwę „Lwówek Książęcy”, układ i kształt naklejki jest bardzo podobny. Piwowarzy z Lwówka nie zdecydowali się na drukowanie kontr-etykiet i wszelkie informacje (włącznie z kodem kreskowym) znajdują się na przodzie. Zdecydowanym minusem jest dla mnie butelka, kształtem może i ciekawa ale nie oddamy jej w pierwszym monopolowym tylko tam gdzie sprzedaje się piwo z Lwówka, ewentualnie innych lokalnych browarów korzystających z takiego kroju. Na nowej etykiecie zmieniła się też zawartość alkoholu w starej wersji piwo miało mieć aż 6,2%, w nowej o 0,8% mniej, jednak jakiejś znacznej różnicy w smaku nie wyczułem. Jeśli już jestem przy smaku no to warto powiedzieć, że jest on dość ciekawy, różniący się od „masówki”. W Lwówku wyczuwam posmak beczki. Piwo jest lekko kwaskowate. Mimo swoich procentów piwo jest lekkie i pije się je bardzo przyjemnie. Dodam jeszcze, że fanem Lwówka Książęcego stał się mój tata, który stwierdził, że piwo o podobnym smaku pijał w młodości. Podsumowując, piwo jest całkiem smaczne, no i co ważne dla mnie – patrioty lokalnego – to aktualnie jedyne piwo, które jest produkowane w (nierestauracyjnym) browarze na Dolnym Śląsku.", "url": "http://mojkufelek.pl/lwowek-ksiazecy-piwo-z-dolnego-slaska.html", "category": "dolnośląskie", "sub_category": "Napoje (alkoholowe i bezalkoholowe)", "phrase": "Piwo książęce z Lwówka"}