{"meta_description": "Produkt wpisany na listę produktów tradycyjnych w dniu 2010-06-25 w kategorii Napoje w woj. dolnośląskim.", "title": "Piwo książęce z Lwówka - - Portal Gov.pl", "content": "Jasnozłocisty płyn z dość obfitą, długo utrzymującą się, białą pianą o gęstej konsystencji. Lwówek Śląski posiada 800-letnią tradycję browarnictwa. Przywilej warzenia piwa miasto otrzymało od księcia piastowskiego Henryka Brodatego w 1209 r., choć kroniki wspominają o działającym w XII wieku na tym terenie browarze kasztelańskim. W XVI wieku w niektórych miastach następowało zahamowanie rozwoju piwowarstwa. Inaczej przedstawiała się sytuacja we Lwówku Śląskim, gdzie browarnictwo rozwijało się bardzo gwałtownie. W roku 1546 we Lwówku funkcjonowało 456 browarów. Przed wybuchem wojny trzydziestoletniej (1618-1648) w mieście działało około 500 browarów na 721 budynków istniejących w tym czasie. Browarnictwo było więc jednym z głównych zajęć mieszkańców. Po kilkuset latach warzenia piwa w domach oraz folwarkach podmiejskich, w XVIII wieku został wybudowany prawdziwy browar ze słodownią. W 1867 r. całą nieruchomość kupił pewien mistrz piwowarski, ale po czterech latach z nieznanych przyczyn zrezygnował. Kolejnym nabywcą był Juliusz Hohberg, który po zakupie browaru w 1871 r. natychmiast przystąpił do modernizacji przedsiębiorstwa. Jego głównym celem stało się stworzenie doskonałego piwa, w związku z czym w latach 1882-1892 przebudował browar. W 1904 r. starzejący się Juliusz postanowił przekazać jeden z najlepszych browarów na Śląsku w ręce synów. Wybuch II wojny światowej (1939 r.) nie zahamował produkcji piwa. Przerwano ją dopiero w lutym 1945 r. w obliczu zbliżającej się armii radzieckiej. Na bazie pozostawionych zapasów surowca i opakowań wznowiono produkcję w maju 1945 r. i trwa ona do dnia dzisiejszego. Na początku lat 70-tych wprowadzono na stałe nazwę piwa – Książęce, aby podkreślić zasługi księcia piastowskiego Henryka Brodatego dla rozwoju gospodarczego Lwówka Śląskiego. Piwo książęce z Lwówka to napój posiadający wyjątkowe walory smakowe, odżywcze i zdrowotne. Dostarcza organizmowi łatwo przyswajalnych cukrów (glukozy, fruktozy, maltozy) i białek, a także soli mineralnych – potasu, fosforu, wapnia, magnezu. Napój ten orzeźwia i pobudza apetyt oraz wspomaga pracę żołądka dzięki zawartości w nim kwasu węglowego. Chmiel posiada właściwości uspakajające, hamujące nadmierną pobudliwość, a dzięki zawartości fitoestrogenów ma właściwości antyrakowe. Posiada również właściwości antyseptyczne, uniemożliwiające rozwój bakterii chorobotwórczych.", "url": "https://www.gov.pl/web/rolnictwo/piwo-ksiazece-z-lwowka", "category": "dolnośląskie", "sub_category": "Napoje (alkoholowe i bezalkoholowe)", "phrase": "Piwo książęce z Lwówka"}