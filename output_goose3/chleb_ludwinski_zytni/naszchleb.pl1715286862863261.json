{"meta_description": "", "title": "Chleb ludwiński - Nasz chleb", "content": "Chleb w dotyku zewnętrznym miękki i sprężysty, po przekrojeniu miękisz wilgotny i elastyczny. Skórka w kolorze słomkowo-herbacianym, popękana (lekko skostkowana), co świadczy o dobrym wypieku chleba. Na przekroju barwa jasna odpowiadająca chlebom mieszanym. Tradycja pieczenia chleba ludwińskiego sięga lat 60-tych i jest kontynuowana do dzisiaj. Sposób jego wypieku nawiązuje do tradycji wsi Ludwin i jej okolic. Dawniej chleb był pieczony przez gospodynie w domowych piecach chlebowych, a technika jego wytwarzania przekazywana była ustnie z pokolenia na pokolenie. Z czasem rosło zapotrzebowanie na chleb (związane to było z pojawieniem się coraz większej ilości turystów przejeżdżających przez Ludwin) i do ciasta zaczęto dodawać mąkę pszenną. Obecnie chleb ludwiński jest tradycyjnym chlebem pszenno-żytnim przygotowywanym na naturalnym zakwasie o charakterystycznym smaku i zapachu. Nazwa chleba pochodzi od nazwy miejscowości, w której jest wytwarzany. Ze względu na to, że Ludwin usytuowany jest na trasie wiodącej na Pojezierze Łęczyńsko-Włodawskie, ogromne rzesze turystów podążających w stronę jezior, zatrzymują się, aby dokonać zakupu chleba ludwińskiego, o którym wieść niesie już poza teren województwa lubelskiego. „Smak chleba i drobnego pieczywa z Ludwina znają konsumenci z 60 miejscowości, położonych w kilku gminach” (Łęczyński Tygodnik Powiatowy Nr 34, 22.08.1999 r.).", "url": "http://naszchleb.pl/index.php?option=com_content&view=article&id=77&catid=17:woj-lubelskie&Itemid=106", "category": "lubelskie", "sub_category": "Wyroby piekarnicze i cukiernicze", "phrase": "Chleb ludwiński żytni"}