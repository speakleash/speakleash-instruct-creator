{"meta_description": "Przepis na ciasto z owocami. Klasyczny przepis na ciasto Kruszon znane również pod nazwą Pleśniak.", "title": "Pleśniak (Kruszon) z wiśniami - przepis - Tapenda.pl", "content": "Z mojego szkolnego zeszyciku wykopałam przepis na Kruszona. Obecnie, ten przepis na ciasto jest popularny pod nazwą Pleśniak. Wyrażając swoja opinię powiem, że nowa nazwa w ogóle mi się nie podoba- nie dostrzegam żadnych analogii z pleśnią. Za to nazwa Kruszon ma swoje uzasadnienie. Deser wykonany jest z ciasta półkruchego z domieszką kakao, owocami oraz pianką z białek. Dla smaku i dekoracji wierzch ciasta można pokryć kleksami polewy czekoladowej. Przepis ma swoją już długą historię, w moim pożółkłym zeszyciku Kruszon vel Pleśniak znajduje się od około 30 lat. Przy składniku kakao jest na pisane – ilość na oko. Dodałam do ciasto około 2 łyżki kakao i po ocenie koloru coś jeszcze dosypałam.   Miło jest powrócić do dawnych przepisów i ocenić ich smak. Powiem tak, jestem chyba uzależniona od aromatycznego ciasta kruchego i półkruchego więc muszę dopisać w swoim kajeciku dodatkowy składnik w postaci skórki z cytryny. Do wykonania ciasta użyłam wiśnie. Doceniam domowe przetwory mojej mamy- w smaku nie mają one porównania z kupnymi wiśniami. Zapraszam na szczegóły przepisu. Pomagając sobie w życiu urządzeniami elektrycznymi, a nie tylko nożem, proponuję masło z mąką połączyć używając do tego blendera. Pokrojone na kawałki masło oraz mąkę należy włożyć do pojemnika blendera i pulsacyjnie uruchamiając obroty je wymieszać. Do tak wysiekanego masła dodajcie cukier, żółtka i proszek do pieczenia (1) (2). Polecam również dodać skórkę z cytryny. Składniki wymieszajcie i ciasto podzielcie na pół. Teraz wyróbcie jednolite ciasto półkruche. Jeśli chcecie sobie ułatwić to zadanie polecam dodać kapinkę zimniej wody (3).  Do drugiej połowy składników dodajcie kakao i również je wyróbcie (4). Wyrobione kule ciasta zapakujcie w woreczki i włóżcie do zamrażalnika na 2 godziny (5). Blaszkę wyłóżcie papierem do pieczenia. Po zmrożeniu, zetrzyjcie połowę jasnego ciasta na dużych oczkach tarki (6). Następnie dodajcie wiśnie i zetrzyjcie masę kakaową (7) (8). Do białek dodajcie szczyptę soli i ubijcie je z 70 g cukru (9).  Ubite białka ułóżcie na cieście kakaowym i zetrzyjcie resztę jasnego ciasta (10) (11) (12). Pieczenie: nastawicie piekarnik na 180 stopni. Ciasto musi się piec przez 40 minut lub do suchego patyczka. Przygotujcie polewę czekoladową i udekorujcie nią wystudzone ciasto.    Jeśli przepis Ci się spodobał, podziel się nim z innymi osobami korzystając z przycisków poniżej. Dziękuję", "url": "https://www.tapenda.pl/przepis/Plesniak_(Kruszon)_z_wisniami/2453/", "category": "podkarpackie", "sub_category": "Napoje (alkoholowe i bezalkoholowe)", "phrase": "Kruszon"}