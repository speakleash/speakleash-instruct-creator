{"meta_description": "Zupa jagodowa to ukochane wspomnienie mojego dzieciństwa. Mama gotowała tę zupę przez cały sezon i jedliśmy ją lekko schłodzoną.", "title": "Zupa jagodowa", "content": "Zupa jagodowa, czyli zupa z borówek, czernic, leśnych jagód, to ukochane wspomnienie mojego dzieciństwa. Mama gotowała tę zupę przez cały sezon i jedliśmy ją lekko schłodzoną, z lanymi kluskami. A że była uwielbiana przez wszystkich członków rodziny, bo nawet tato – facet z krwi i kości – lubił ją i jadał chętnie, to trzeba było przygotować zapasy na zimę. Dlatego mój ojciec zdobywał leśne jagody, gdzie tylko się dało, a mama zamykała te jagódki w słoikach. Dzięki temu mogliśmy jadać naszą ulubioną zupę jagodową nawet w środku zimy, tylko wtedy była podawana lekko ciepła. Ja nie gotuję jej w zimie, ale lato rządzi się innymi prawami. Wracając więc z krótkich wakacji nad Bałtykiem kupiliśmy po drodze litr leśnych jagód. Tylko dlatego, że bardzo, bardzo chciałam ugotować jagodową zupę i przywołać dawne wspomnienia. Cóż, chyba się starzeję, skoro co i rusz wracam do dziecięcych smaków 😀 • duża szczypta soli (do smaku – pamiętaj, że zupa owocowa to nie kompot i musi być lekko słona) • około 1/3 szklanki słodkiej śmietanki 18 lub nawet 30% • płaska łyżka skrobi ziemniaczanej (moja mama dodawała kisiel, ale ja wolę kartoflankę) *Uwaga, jeśli nie lubisz lanych klusek, możesz podać zupę z ugotowanym osobno makaronem. • Jagody oczyść z leśnych paprochów i umyj delikatnie, a następnie przełóż do garnka. Dodaj rozciętą laskę wanilii (wyskrob z niej ziarenka prosto do zupy) i zalej składniki wrzącą wodą (ok. 1 litr). Dodaj na początek szczyptę soli, 2 łyżki cukru i gotuj przez około 5 minut. • Do miseczki wbij jajka, dodaj mąkę oraz szczyptę soli, wymieszaj dokładnie ciasto (jeśli ciasto jest zbyt gęste, możesz dodać nieco zimnej wody). • Tak przygotowane ciasto wlewaj cienką strużką do gotującej się zupy, delikatnie mieszając, by powstały kluseczki. • W miseczce po cieście na kluski (żeby nie brudzić dodatkowych naczyń) wymieszaj śmietankę i skrobię ziemniaczaną. Wlej mieszaninę do gorącej zupy, intensywnie mieszając. • Zupę ponownie doprowadź do wrzenia, zdejmij z ognia i na koniec dopraw do smaku cukrem i solą. Delikatnie wymieszaj. Wystudź zupę przed podaniem, wstawiając garnek do dużej miski z zimną wodą. Latem zupa jagodowa najlepiej smakuje po przestudzeniu, ale nie z lodówki – niech będzie letnia. Zimą podawaj lekko ciepłą, lecz nie gorącą. Dla mnie jest to ukochany smak dzieciństwa, jeszcze bardziej, niż pyszna zupa wiśniowa, o której tak chętnie czytacie. Jako że zupa jagodowa powstaje z owoców dziko rosnących roślin, a borówka czarna jest bardzo cenionym ziołem – spróbuję dodać ten przepis do „dzikiej” akcji Angeli. Nie wiem, czy go zaakceptuje, ale raz kozie śmierć 😀 PS. Inne zupy owocowe i chłodniki znajdziesz tutaj:", "url": "https://www.hajduczeknaturalnie.pl/zupa-jagodowa/", "category": "podkarpackie", "sub_category": "Gotowe dania i potrawy", "phrase": "Zupa z jagód"}