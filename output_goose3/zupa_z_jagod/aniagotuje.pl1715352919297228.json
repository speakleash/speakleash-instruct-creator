{"meta_description": "Niesamowicie pyszna zupa owocowa to świetna propozycja na szybki posiłek idealny nie tylko na lato. Przepis jest bardzo prosty a zupa owocowa z wiśni i pysznych truskawek i malin jest uwielbiana przez dzieci.", "title": "Zupa owocowa", "content": "Zupa owocowa to pyszna i bardzo prosta propozycja na szybki posiłek. Z kilku składników wyczarujesz niezwykle pyszną i lekko zupkę, którą możesz podać na obiad szczególnie latem. Zapraszam po mój przepis. Szklanka ma u mnie pojemność 250 ml.  Z 400 gramów suchego makaronu pszennego w kształcie kokardek otrzymasz po ugotowaniu około 800 gramów makaronu. Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Użyłam zatem jogurtu naturalnego oraz cukru pudru. Przed szykowaniem zupy owocowej zachęcam do przeczytania najpierw całego wpisu. W treści podaję bowiem dużo ciekawych porad dotyczących składników oraz ich zamienników. Można bowiem np. zamiast makaronu pszennego użyć makaronu ryżowego lub kukurydzianego, lub też użyć kisielu bez cukru i dosłodzić zupę osobno. Sam jogurt naturalny można zastąpić jogurtem greckim, śmietaną kwaśną, serkiem mascarpone, czy nawet serkiem waniliowym homogenizowanym. Zacznij od owoców. Potrzebujesz około 800 gramów różnych owoców. U mnie były to: wiśnie drylowane (rozmrożone), morele, borówki, maliny oraz truskawki. Możesz też użyć: jagody, porzeczki, jeżyny, czereśnie... Możesz też śmiało sięgnąć wyłącznie po mieszankę owoców mrożonych.   Świeże owoce umyj i w razie potrzeby usuń pestki. Większe owoce pokrój na mniejsze kawałki.  Do garnka wlej litr wody oraz pół litra soku jabłkowego (może być z kartonu) i dodaj owoce.\"Kompot\" zagotuj. Zmniejsz moc palnika do minimum i gotuj całość przez pięć minut, by owoce puściły cały sok i zmiękły.Jedną saszetkę ulubionego kisielu wymieszaj dokładnie w 1/4 szklanki wody i wlej do kompotu z owocami. Całość mieszaj do ponownego zagotowania i lekkiego zgęstnienia. Kompot z owocami i kisielem powinien być szklisty (bez widocznej mąki). Po chwili możesz już wyłączyć prawie gotową zupę owocową i odstawić ją do przestudzenia, bowiem dopiero po przestudzeniu można do niej dodać jogurt.Jeśli nie chcesz lub nie możesz dodawać do \"zupy\" nabiału, to możesz pominąć ten etap i podać zupę owocową z makaronem bez jogurtu. Nie musisz wówczas czekać na to, by \"zupa\" przestygła i możesz podać ją z ugotowanym makaronem.Porada: Jeśli używasz kisielu z cukrem, to raczej nie ma już potrzeby dosładzania zupy owocowej. Jeśli zaś używasz kisielu bez cukru, to polecam dodać dwie łyżki cukru.Gdy zupa owocowa stygnie przed dodaniem do niej jogurtu naturalnego, możesz w tym czasie ugotować makaron. Ja wybrałam makaron w kształcie klasycznych kokardek, ale możesz też sięgnąć po makaron Tagliatelle, Penne, muszelki, czy Pappardelle. Do garnka wlej wodę i zagotuj. Na ugotowanie 400 gramów suchego makaronu potrzebujesz 4 litry wody. Wodę posól dopiero, gdy zacznie się gotować. Do wrzątku wsyp łyżeczkę soli. W garnku umieść makaron i gotuj al dente według zaleceń z opakowania. W trakcie gotowania zamieszaj makaron. Ugotowany makaron przełóż na durszlak i od razu z powrotem do garnka lub do miski. Makaron ma być mokry. Tym razem wyszło mi około 800 gramów ugotowanego makaronu. Porada: Makaron pszenny można śmiało wymienić na makaron ryżowy, kukurydziany lub np. gryczany. Jeśli zupa owocowa nie jest już gorąca, to można do niej dodać około pół szklanki jogurtu naturalnego, który można ewentualnie zastąpić kwaśną śmietaną 12% lub 18%. Jogurt można też zastąpić mlekiem lub nawet serkiem waniliowym. Całość zamieszaj i sprawdź smak oraz konsystencję. W razie potrzeby dodaj więcej cukru lub innego słodzidła lub też więcej wody, czy też soku jabłkowego jeśli zupa owocowa jest za gęsta.Porada: Nie dodawaj jogurtu do wrzącej zupy, ponieważ jogurt może się zwarzyć.Ugotowany makaron nakładaj na talerze (gorący lub przestudzony). Do każdej miseczki wlej też zupę owocową. Porcje słodkiej zupki można też dodatkowo udekorować świeżymi kawałkami owoców.Jakie jest Twoje ulubione danie z owocami?", "url": "https://aniagotuje.pl/przepis/zupa-owocowa", "category": "podkarpackie", "sub_category": "Gotowe dania i potrawy", "phrase": "Zupa z jagód"}