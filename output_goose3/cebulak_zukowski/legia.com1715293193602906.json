{"meta_description": "Lata 30. z pewnością zapisały się w historii Legii Warszawa jako jedna z najbardziej burzliwych dekad ubiegłego stulecia. W nadchodzącym dziesięcioleciu sytuacja Legii zmieniała się diametralnie. W kartotekach klubowych figurowało coraz więcej zawodników różnych sekcji. Zarówno te istniejące, jak i nowo powstałe, rozwijały się dynamicznie, osiągając coraz lepsze wyniki sportowe. Największe zainteresowanie wykazywano sekcją piłki nożnej. Do futbolowej drużyny Legii akces zgłaszali zawodnicy z innych drużyn i regionów kraju.", "title": "Historia 1931-1940", "content": "Defilada piłkarzy WKS Legia podczas sportowego święta na Stadionie Wojska Polskiego w Warszawie. Napięta atmosfera utrzymująca się w klubie od kilku miesięcy zaowocowała wywiadem, jakiego dla „Przeglądu Sportowego” udzielił pełniący funkcję I wiceprezesa Legii płk dr Karol Rudolf, który rozgoryczony ujawnił fakty mające negatywny wpływ na dalszą działalność Legii: „Pierwszym powodem załamania, był niespotykany dotąd w sporcie bunt graczy przeciwko zdyskwalifikowaniu kolegów. Zarząd zdobył się na męskie posunięcie, zrezygnował z szans na mistrzostwo i ukarał czołowych zawodników. Kiedy prawie cała pierwsza drużyna stanęła po stronie swych kolegów, zarząd postanowił użyć zawodników rezerwowych. Wtedy jednak grupa działaczy, zasłaniająca się autorytetem i stosunkami ludzi będących poza zarządem, uchwaliła zniesienie dyskwalifikacji i pójście z graczami na kompromis. To pobudziło ich tylko do dalszej anarchii” – żalił się płk Rudolf. Gorzkie wyznanie pułkownika potwierdzało smutną prawdę, że przy ulicy Łazienkowskiej nikt wtedy nie bawił się w żadne grzeczności, a przede wszystkim nie potrafił wpłynąć na poprawę atmosfery. Wstydliwą tajemnicą tamtego okresu pozostaje fakt, że kiedy płk Karol Rudolf wszedł do władz klubu, pozostali członkowie złożyli rezygnację utrudniając mu dodatkowo pracę. W klubie musiano się pogodzić z tym, że dla niektórych sportowców reprezentowanie barw Legii nie stanowiło już żadnej atrakcji. Dlatego bez żalu odeszło wielu sportowców: piłkarze – Ziemian, Ciszewski i Cebulak; szermierze, medaliści olimpijscy – Segda i Suski oraz inni. W styczniu 1934 roku, podczas walnego zebrania dokonano wyboru nowego prezesa, płk Tadeusza Grabowskiego. W tym sezonie, po nieudanym eksperymencie z podziałem ekstraklasy, wdrożono projekt rozgrywek z 12 drużynami grającymi w jednej grupie. Skonfliktowana Legia rozgrywki rozpoczęła niepomyślnie – od porażki z Polonią Warszawa 1:2. O tym meczu czytamy w jubileuszowym wydawnictwie „70 lat ‘Czarnych koszul ‘”: „Największe zainteresowanie towarzyszyło derbowym potyczkom z Legią. Wiosenny pojedynek dał zwycięstwo polonistom 2:1”. Później był remis z Garbarnią (1:1) oraz kolejna porażka z Podgórzem (0:2). Pesymiści zaczęli przebąkiwać o zmierzchu wojskowego klubu. Mówiono o końcu dobrej passy rozpoczętej pod koniec lat 20. Bodaj największą niespodziankę sprawił Legii... jej trener, Austriak Gustaw Wiesser. 12 sierpnia Legia grała na wyjeździe z Ruchem Chorzów. Drużyna gospodarzy wygrywając z „wojskowymi” 1:0 na tyle spodobała się austriackiemu trenerowi, iż ten z końcem października porzucił legionistów i przeniósł się do Chorzowa. Po przegranej z Ruchem sukcesem były dwa kolejne zwycięstwa – ze Strzelcem Siedlce (5:4) oraz Polonią Warszawa (1:0). Mecz z Polonią odbył się 2 września, tuż przed meczem reprezentacji Polski z piłkarzami z państwa Adolfa Hitlera. Dlatego oczy wszystkich obserwatorów zwrócone były w stronę reprezentacyjnych obrońców: Bułanowa (Polonia) i Martyny (Legia). „Z przyjemnością stwierdzamy, że z 22 walczących piłkarzy na plan pierwszy wysuwali się obrońcy w kolejności: 1. Bułanow, 2. Martyna. Oni sprawili, że niezliczona ilość dogodnych do strzału sytuacji nie została wykorzystana z obydwu stron” – pisał „PS”. Później w lidze Legia grała w kratkę. Po porażkach kibice złorzeczyli piłkarzom zaklinając, że więcej na mecz nie przyjdą i... przychodzili, z nadzieją, że następny będzie zwycięski. Niemniej na meczach malała frekwencja, a niektórzy z piłkarzy poznali smak bezrobocia. Rok 1935. Legionista i polski olimpijczyk Józef Noji w zwycięskim biegu na 10 km w 1935 roku. Noji był obok Janusza Kusocińskiego najbardziej znanym polskim długodystansowcem lat 30. Brał udział w olimpiadzie w Berlinie 1936, gdzie zajął 5. miejsce na 5000 m. i 14. na 10000 m. Startował także w mistrzostwach Europy w Paryżu 1938, gdzie był piąty na 5000 m. Zginął 15 lutego 1943 roku w obozie koncentracyjnym Auschwitz. W 1934 roku lepiej od piłkarzy zaprezentowali się zawodnicy sekcji bokserskiej. Największym osiągnięciem było zorganizowanie przez trenera Feliksa Stamma systematycznej pracy szkoleniowej. Popularny „Papa” podczas zajęć i walk stawał się dla swoich zawodników nie tylko prawdziwym opiekunem, ale i serdecznym przyjacielem. Niestety, pomimo znacznej poprawy Legia nie była jeszcze w stanie zorganizować drużyny mogącej stanąć do rywalizacji w mistrzostwach. Co innego zapaśnicy. Ci spisywali się znakomicie, zdobywając trzy tytuły mistrzowskie. Rok 1935 cechował dalszy upadek klubu. Ponownie dał znać o sobie płk Karol Rudolf, który tym razem w prasowym wywiadzie zarzucił PZPN-owi bałagan w centrali. Słowa krytyki pułkownika wobec związku podziałały na tyle silnie, że działacze PZPN-u przez wiele lat żywili niechęć do Legii. W rozgrywkach ligowych tego roku Legia wystartowała w stylu zapowiadającym walkę o tytuł mistrza Polski. Później było trochę gorzej i drużyna zaliczyła serię porażek – 0:1 z Pogonią Lwów, 0:3 z Wartą Poznań i 0:1 z ŁKS-em. Osobnym zagadnieniem pozostaje zawieszenie Nawrota i Martyny. Wobec przepychanek podczas meczu Legii z Pogonią Lwów, arbiter niesłusznie wyrzucił z boiska Martynę, a ten wygarnął w stronę sędziego co mu leży na sercu. Wzajemne przekrzykiwania zrodziły kolejny konflikt. „Nie dopisał w tym meczu sędzia Leracz, który uznał bramkę w wyniku wepchnięcia Kellera do bramki, Legia zapałała zemstą i Nawrot rozbił czołoAlbańskiemu. Z kolei rewanż wziął ten ostatni i za faul na Nahaczewskim unieszkodliwił Przeździeckiego” – pisano w warszawskich gazetach. W tej sytuacji posypały się kary. Najpierw zarząd Legii ukarał naganą drużynę i pozbawił funkcji kapitana Henryka Martynę. Poza tym zawodników Legii – Józefa Nawrota i Henryka Martynę – odsunięciem od kilku gier ukarał Wydział Gier i Dyscypliny PZPN. Warto dodać, że pozbawiona swoich najlepszych zawodników Legia przegrała kilka kolejnych spotkań. Józef Nawrot – bez wątpienia był to jeden z najlepszych techników, jacy pojawili się na naszych ligowych boiskach okresu międzywojennego. Chociaż pochodził z Krakowa i był wychowankiem Cracovii, to większą część swojej piłkarskiej przygody spędził w Legii Warszawa. Tak po prawdzie to dopiero w stolicy rozpoczęła się jego właściwa kariera piłkarska. Na ulicy Łazienkowskiej spotkał swoich wcześniejszych kolegów, z którymi w dzieciństwie uganiał się za szmacianką po Błoniach i zakładając koszulki koloru zielonego z charakterystyczną biało-czarno-zieloną tarczą, w której widniała „eLka” w kółeczku, utworzyli super tecert: Łańko-Ciszewski-Nawrot, jakich mało było w historii polskiej piłki nożnej. Rudowłosy, niezbyt proporcjonalnie zbudowany, wyróżniał się sprytem i piłkarskim cwaniactwem. „Był mistrzem dryblingu i arcymistrzem w strzelaniu głową. Raczej niższy niż średniego wzrostu i bardziej wątły niż masywny, o niedługich, trochę krzywawych nogach, dość zabawnie wyglądał w kostiumie piłkarskim, tym bardziej, że upodobał sobie długie spodenki sięgające do połowy kolana i z reguły w takich występował. Był rudy, czerwono rudy, niektórzy mówili, że zamiast głowy nosi marchewkę. Był zresztą wybornym, ale dosyć chimerycznym piłkarzem. Czasami po prostu nie chciało mu się grać. Do pracowitych nie należał” – tak wspominał Nawrota Bohdan Tomaszewski. Józef Nawrot łatwo zwodząc rywali doskonale radził sobie w grze kombinacyjnej, wyprowadzając w pole z reguły wyższych i silniejszych rywali. Zdarzały mu się jednak wahania formy, przez co nie miał stałego miejsca w reprezentacji Polski. Najlepszym jego sezonem w drużynie Legii był rok 1930. Legia zajęła trzecie miejsce w lidze, a Nawrot w 20 spotkaniach zdobył 27 bramek i został „królem strzelców”. Rok później nie był już tak skuteczny, niemniej w 21 meczach strzelił 19 goli. W 1937 roku na znaczeniu traciły też takie sekcje jak: lekkoatletyczna, pływacka i hokejowa. Kryzys panujący w Legii nie dotknął jedynie posiadającej autonomię sekcji tenisowej. Trzeba stwierdzić, że w roku 1938 zaczynał rysować się całkowity rozkład klubu. Wynikało to głównie z sytuacji likwidowania kolejnych sekcji, m. in. rozwiązano: bokserską i lekkoatletyczną. Cicho zrobiło się także o sekcji strzeleckiej. „W 1938 roku samobójcza akcja likwidowania sekcji wyczynowych w klubie trwała nadal. Los hokeistów podzielili bokserzy, lekkoatleci i piłkarze. Ta ostatnia sekcja miała najdawniejszą tradycję, bo powstała przecież na froncie, ona rozsławiała klub nie tylko w Polsce ale i za granicą, ona sprawiała, że nazwę Legii przyjęły w Polsce kluby w Poznaniu, Krakowie, Żyrardowie, Częstochowie, Tomaszowie i Krośnie oraz w Czechosłowacji” – czytamy w jubileuszowej księdze „Legia 1916-1966”. Lata minione wracały często w dyskusjach sympatyków Legii. Ze wspomnień przynajmniej czerpano optymizm, pocieszano się, że kiedyś Legia była wielka. Uratować Legię mogłaby tylko szarża działaczy, dokonana na przekór wszelkim zaniedbaniom, waśniom i organizacyjnemu chaosowi. W związku z tym 3 kwietnia 1938 roku odbyło się walne zebranie klubu, na którym wybrano nowego prezesa – płk. Władysława Kaliszka, który w rok później został... aresztowany przez sowietów, więziony w Starobielsku i zamordowany w Charkowie (w kwietniu 1940 roku). Poprzedni prezes płk. Wyrwiński, piastując stanowisko II zastępcy dowódcy Broni Pancernych Ministerstwa Spraw Wewnętrznych, brakiem czasu dla Legii tłumaczył rezygnację z funkcji najważniejszej osoby w klubie. Przyznać trzeba, że zmiana ta niewiele wniosła do ogólnej sytuacji w klubie. Po przebyciu różnych wirów, tym razem w roli kierownika sekcji piłki nożnej powrócił do Legii były zawodnik Józef Ziemian. Na dźwięk jego nazwiska, z nadzieją na poprawę sytuacji w piłkarskiej drużynie „wojskowych”, serca kibiców Legii zabiły szybciej. Rzeczywiście, pod wodzą Ziemiana Legia zaczęła odnosić zwycięstwa, zdobywając mistrzostwo Ligi Okręgowej i tym samym uzyskując prawo startu do rozgrywek o wejście do pierwszej ligi. „Odżyły nadzieje Legii” – pisała ówczesna prasa: „Zwłaszcza, że grać będzie w niezbyt silnej grupie: ‘Union Touring’, RKS ‘Zagłębie’ i ‘Unia’ Lublin”. „Na herbatce wydanej przez klub dla drużyny po zdobyciu mistrzostwa, obecni byli m. in. gen. Roupert i płk Wasserab. Wydawało się, iż zawodnicy znajdą wreszcie kogoś, kto się nimi zaopiekuje.  Niestety, wszystko zostało po staremu. Drużyna doznała szeregu porażek i znalazła się w swojej grupie na trzecim miejscu. 15 sierpnia, przed meczem z RKS Zagłębie, zastrajkowali: Przeździecki II, Szczotkowski, Pyszkiewicz, Gburzyński, Rajdek i Drabiński” – pisał w swojej kronice Stanisław Mielech. 18 września 1938 roku Legia rozegrała ostatnie spotkanie o mistrzostwo Warszawskiej Ligi Okręgowej z Orkanem – wygrywając 3:1. W „Przeglądzie Sportowym” napisano: „Mistrzostwa Ligi Okręgowej WOZPN upłynęły pod znakiem zwycięstw faworytów. Jedyną niespodziankę sprawiła ligowa Legia, która odmłodziła skład i wygrała z Orkanem 3:1. Eksperyment z odmłodzeniem drużyny wojskowej udał się w stu procentach. Juniorzy Legii zagrali ładnie i wygrali zasłużenie. Bramki dla Legii zdobyli: Kotkowski dwie i Włodarski”. Po tym zwycięskim meczu zarząd klubu wycofał drużynę z rozgrywek. Tym samym istniejąca od 1916 roku piłkarska Legia przestała istnieć.", "url": "https://legia.com/historia-1931-1940", "category": "lubelskie", "sub_category": "Wyroby piekarnicze i cukiernicze", "phrase": "Cebulak żukowski"}