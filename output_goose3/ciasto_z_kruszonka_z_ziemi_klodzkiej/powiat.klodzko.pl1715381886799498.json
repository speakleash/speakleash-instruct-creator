{"meta_description": "", "title": "Promocja ziemi kłodzkiej poprzez produkty regionalne i inicjatywy społeczne", "content": "Na ziemi kłodzkiej posiadamy 6 produktów, które zostały wpisane na Krajową Listę Produktów Tradycyjnych. Są to: Wykaz wszystkich produktów znajduje się na stronie internetowej Urzędu Marszałkowskiego Województwa Dolnośląskiego. Ziemia kłodzka nazywana jest krainą pstrąga z powodu licznego występowania tej ryby w rzekach i potokach. Pierwsza wylęgarnia pstrąga tęczowego w Ścinawce Średniej powstała przed II wojną światową, natomiast w latach 50. powstały stawy hodowlane i infrastruktura, które w następnych latach były systematycznie unowocześniane. Obecnie na obszarze powiatu kłodzkiego funkcjonuje kilka gospodarstw pstrągowych (w Ścinawce Średniej, Radochowie, Goszowie oraz Trzebieszowicach) i około 20 łowisk i smażalni. W roku 2010 pstrąg kłodzki wędzony został nagrodzony Perłą w ogólnopolskim konkursie „Nasze Kulinarne Dziedzictwo – Smaki Regionów”. Latem powiat kłodzki organizuje Festiwal Pstrąga, który przyciąga miłośników tej ryby oraz pasjonatów kulinarnych z całego kraju. Jest to okazja do promocji regionalnych łowisk. Pstrąg kłodzki jako produkt tradycyjny występuje również pod postacią wędzoną. Cenionym produktem regionalnym są również sudeckie miody – wielokwiatowy  i gryczany, których receptura i przygotowywanie to efekt łączenia doświadczenia bartników przybyłych na te tereny z Kresów Wschodnich z zastanymi przez nich sudeckimi tradycjami hodowli pszczół. Kulinarnymi produktami regionalnymi, które również znalazły się na Liście Produktów Tradycyjnych są „Śląskie Niebo”, czyli plastry peklowanej wieprzowiny i boczku, podawane z sosem na bazie suszonych owoców oraz drożdżowymi knedlikami, a także drożdżowe ciasto z kruszonką. Receptury na oba dania znane były już w XIX wieku. Pojawiały się one na kłodzkich stołach przy okazji świąt oraz rodzinnych uroczystości. Ciekawymi regionalnymi produktami z ziemi kłodzkiej, które jeszcze nie są ujęte na oficjalnej Krajowej Liście Produktów Tradycyjnych są kłodzkie pierniki, koronki, aronia, lawenda oraz wołowina sudecka. Pełna lista produktów znajduje się na stronie Powiatu Kłodzkiego, w zakładce produkt regionalny i tradycyjny. Wymienione są tam produkty, które stały się elementem dziedzictwa kulturowego naszego regionu. Produkty z ziemi kłodzkiej mają charakter rękodzielniczy i są efektem wnikliwych badań historycznych oraz inspiracji przedwojennymi rzemieślnikami. Zarząd Powiatu Kłodzkiego corocznie dofinansowuje inicjatywy społeczne wyłonione w otwartych konkursach ofert oraz w trybie 19a ustawy o działalności pożytku publicznego i o wolontariacie. Dzięki temu powiat kłodzki jest promowany na najważniejszych imprezach kulturalnych, turystycznych i sportowych organizowanych na jego terenie. Są to m.in. Międzynarodowy Festiwal Chopinowski w Dusznikach-Zdroju, Międzynarodowy Festiwal Ignazego Reimanna w Wambierzycach, Festiwal Górski im. Andrzeja Zawady w Lądku-Zdroju, Międzynarodowy Festiwal Tańca im. Olgi Sawickiej w Lądku-Zdroju, Festiwal Góry Literatury w Nowej Rudzie, Festiwal Biegów Górskich w Lądku-Zdroju, Rajd rowerowy 4 Doliny, Potrójna Korona Śnieżnicka, Otwarte Mistrzostwa w Tradycyjnym Koszeniu Trawy oraz rozgrywki sportowe Powiatowego Szkolnego Związku Sportowego – imprezy w ramach Dolnośląskiej Licealiady, Dolnośląskich Igrzysk Młodzieży Szkolnej i Dolnośląskich Igrzysk Dzieci oraz rozgrywki sportowe Powiatowego Zrzeszenia Ludowe Zespoły Sportowe – w ramach dolnośląskich igrzysk LZS i mieszkańców wsi.", "url": "https://powiat.klodzko.pl/4440/45/promocja-ziemi-klodzkiej-poprzez-produkty-regionalne-i-inicjatywy-spoleczne.html", "category": "dolnośląskie", "sub_category": "Wyroby piekarnicze i cukiernicze", "phrase": "Ciasto z kruszonką z Ziemi Kłodzkiej"}