{"meta_description": "Dolny Śląsk ma już 18 potraw regionalnych. Samorządy chcą promować się smakowicie", "title": "Przyjedź i posmakuj miodów i gołąbków", "content": "Dolny Śląsk ma już 18 potraw regionalnych. Samorządy chcą promować się smakowicie Restauratorzy i hotelarze z Kotliny Jeleniogórskiej postanowili trafić do serc turystów przez żołądek. Będą serwować lokalne potrawy na \"Kulinarnym szlaku turystycznym\". Jego otwarcie zaplanowano na sobotę. - Będziemy podawać głównie potrawy kuchni śląskiej oraz te najbardziej znane z innych regionów Polski - zapowiada Robert Szuber z hotelu Bornit w Szklarskiej Porębie. W projekcie biorą udział restauracje i hotele z Jeleniej Góry, Karpacza, Szklarskiej Poręby, Kowar, Świeradowa-Zdroju i Bolesławca. Nasz region chętnie promuje się poprzez regionalne potrawy, bo ma się czym pochwalić. Na liście produktów tradycyjnych i regionalnych prowadzonej przez Ministerstwo Rolnictwa i Rozwoju Wsi znajduje się 18 produktów z Dolnego Śląska. Są wśród nich m.in. cztery miody, trzy gotowe dania, ser zgorzelecki, karp milicki, ogórki i kapusta ślężańska, wino śląskie, juha - kompot z suszonych owoców, ciasto z kruszonką z ziemi kłodzkiej, chleb gogołowicki i świnka po zaciszańsku. Restauratorzy i hotelarze z Kotliny Jeleniogórskiej postanowili trafić do serc turystów przez żołądek. - Gołąbków krużewnickich z kaszą gryczaną, ziemniakami i cebulą będzie można spróbować podczas tegorocznego Festiwalu Filmów Komediowych - zachęca Jadwiga Sieniuć z Lubomierza. Znana jest również kaszanka z Boleśnina. Józef Wrona robi ją z kaszy jęczmiennej, głowizny, golonki, parzonej krwi, kawałków wątroby i przypraw. Zawsze w takich samych proporcjach od czasu osiedlenia się na Dolnym Śląsku. Tych smakołyków można będzie wkrótce spróbować w lokalnych gospodarstwach i lokalach. Podobnie jak rolady karkonoskiej z jagodami i bitą śmietaną z Karpacza. - Dwa lata temu wydaliśmy przewodnik kulinarny po Dolnym Śląsku \"Palce lizać\" - mówi Arkadiusz Dołęga z Dolnośląskiej Organizacji Turystycznej. Bo dobrze wypromowana potrawa może przyciągnąć turystów polskich i zagranicznych. Słynne potrawy Każdy kraj ma swoją regionalną potrawę, a niektóre stały się słynne na cały świat. Austriacy mają apfelstrudel, Włosi - pizzę, Francuzi - bagietki, Węgrzy - leczo, Niemcy - piwo i kiełbaski, Czesi - knedle. Wiele dań nie ma jednak nic wspólnego z regionem, od którego pochodzi ich nazwa. To przypadek m.in. fasolki po bretońsku czy też ryby po grecku.", "url": "https://gazetawroclawska.pl/przyjedz-i-posmakuj-miodow-i-golabkow/ar/146927", "category": "dolnośląskie", "sub_category": "Wyroby piekarnicze i cukiernicze", "phrase": "Ciasto z kruszonką z Ziemi Kłodzkiej"}