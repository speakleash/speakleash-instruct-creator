{"meta_description": "» Pierogi z kaszą gryczaną i twarogiem | i rozwiń swoje kulinarne umiejętności!", "title": "Pierogi z kaszą gryczaną i twarogiem", "content": "Jeśli jesteś fanem ruskich pierogów to koniecznie wypróbuj pierogów z kaszą gryczaną i twarogiem. Są bardzo podobne, bo ugotowane ziemniaki zastępujemy kaszą gryczaną. Takie pierogi mogą stanowić świetną opcję na bezmięsny obiad. Można je oczywiście podać w towarzystwie smażonego boczku - i takie smakują nam najbardziej. Podsmażony boczek można również dodać do nadzienia. Pierogi smakują świetnie świeże, jak i odsmażone. Po ugotowaniu przechowuje je w szczelnie zamkniętym pojemniku w lodówce, aby nie wysychały. TUTAJ znajdziesz więcej przepisów na obiady bez mięsa. Ciasto pierogowe to moje ulubione ciasto z dodatkiem oleju. Jest elastyczne, bardzo dobrze się z nim pracuje. Trzeba jedynie pamiętać, aby ciasto \"odpoczęło\" zaraz po zagnieceniu. Wszystkie moje wskazówki na temat ciasta pierogowego znajdziecie TUTAJ. Farsz składa się tylko z 3 składników: kaszy gryczanej, twarogu i cebuli. Cebule podsmażamy na złoto i to ona dodaje pierogom słodyczy, dlatego mamy jej w nadzieniu aż 2 sztuki. Farsz można przygotować wcześniej i schować do lodówki. Podobnie ciasto pierogowe. Te pierogi to klasyka kuchni polskiej. Podaje je ze smażonym boczkiem. Jeśli lubisz pierogi ruskie to i te Ci zasmakują. CIASTO: Ciasto na pierogi przygotowujemy według TEGO przepisu. W linku znajdziecie instrukcje krok po kroku jak przygotować miękkie i elastyczne ciasto na pierogi. FARSZ: Kaszę gryczaną gotujemy w osolonej wodzie zgodnie z instrukcją na opakowaniu. Studzimy. Dwie cebule obieramy i kroimy w kostkę. Na patelni rozgrzewamy olej i smażymy cebule na wolnym ogniu do zrumienienia. Studzimy. Twaróg przekładamy do miski i rozgniatamy widelcem przez kilka minut. ** Czasem zamiast twarogu tłustego używam gotowego już zmielonego sera z wiaderka z Wielunia Mój Ulubiony. W misce umieszczamy rozgnieciony twaróg, kaszę gryczaną i podsmażoną cebulę. Mieszamy i dobrze doprawiamy do smaku solą i pieprzem. W dużym garnku zagotowujemy wodę z dużą szczyptą soli. Ciasto pierogowe rozwałkowujemy na grubość około 3mm. Większą szklanką wycinamy koła. Na każde koło nakładamy porcję farszu. Zlepiamy pierogi. Pierogi układamy na podsypanej mąką stolnicy lub desce. Jeśli jeszcze nie będziemy ich gotować to przykrywamy je ściereczką bawełnianą, aby nie wysychały. Pierogi nie powinny się dotykać, aby się nie skleiły. Po wykrojeniu placków resztę ciasta zagniatamy i chowamy do torebki. Następnie ponownie je rozwałkowujemy i znowu wycinamy placki. Postępujemy tak do wykończenia ciasta. Na wrzątek wrzucamy kilka pierogów, zagotowujemy. Po wrzuceniu pierogów do garnka mieszamy je łyżką cedzakową po to, by żaden z pierogów nie przywarł do dna garnka lub nie skleił się z innym. Gotujemy pierogi około 2 minut od wypłynięcia na średnim ogniu. Woda powinna delikatnie bulgotać. Pierogi nie powinny się zbyt mocno gotować. Wyjmujemy je łyżką cedzakową na talerz. Dokładnie odsączamy je z nadmiaru wody przed wyłożeniem na talerz. Rozkładamy je luźno na talerzu, aby się nie dotykały. Na gotującą się wodę wkładamy kolejną porcję pierogów i gotujemy analogicznie. Pierogi podajemy z podsmażoną na rumiano cebulą z boczkiem. Smacznego! Aby uzyskać ładny, złoty kolor smażonej cebuli należy ją smażyć na małym ogniu w dużej ilości tłuszczu. Jeśli przygotujesz pierogi z kaszą gryczaną i twarogiem to konieczne podziel się opinią i zdjęciem w komentarzu. Będzie mi bardzo miło jeśli oznaczysz mnie również na lub :", "url": "https://gotujzcukiereczkiem.pl/pierogi/pierogi-z-kasza-gryczana-i-twarogiem/", "category": "lubuskie", "sub_category": "Gotowe dania i potrawy", "phrase": "Pierogi z kaszą gryczaną i twarogiem"}