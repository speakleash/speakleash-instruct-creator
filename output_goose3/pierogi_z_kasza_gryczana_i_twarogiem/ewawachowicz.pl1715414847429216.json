{"meta_description": "", "title": "Pierogi z kaszą gryczaną", "content": "Na patelni podsmażyć na maśle drobno pokrojoną cebulę. W misce rozdrobnić pałką biały ser, dodać zezłoconą cebulę. Wymieszać, po czym dorzucić ugotowaną kaszę. W małej miseczce roztrzepać widelcem jajko i dodać do farszu. Doprawić solą i świeżo zmielonym pieprzem. Wymieszać. Na samym końcu dodać pokrojoną miętę. Na stolnicę wysypać mąkę, zrobić dołek i wlać do niego gorącą wodę. Nożem delikatnie zagarnąć mąkę do środka (czyli zaparzyć ciasto - dzięki temu zrobi się miękkie i będzie się dobrze kleiło). Gdy na stolnicy powstaną „kluski\", znowu zrobić dołeczek i wybić weń jajko. Delikatnie połączyć wszystko nożem i wyrobić ciasto. Podsypując mąką rozwałkować na grubość 3-4 mm. Szklanką wykrawać krążki, nałożyć farsz i lepić zgrabne pierożki. Gotować w osolonym wrzątku. Gdy pierogi wypłyną, jeszcze przez minutę trzymać je na gazie, a potem zahartować w zimnej wodzie i odcedzić na sicie. Podawać z kwaśną śmietaną lub z cebulką podsmażoną na maśle.", "url": "https://ewawachowicz.pl/przepisy,2,368.html", "category": "lubuskie", "sub_category": "Gotowe dania i potrawy", "phrase": "Pierogi z kaszą gryczaną i twarogiem"}