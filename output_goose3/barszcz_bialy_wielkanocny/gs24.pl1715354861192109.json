{"meta_description": "Może się wydawać, że żurek niczym nie różni się od barszczu białego. Obie zupy wyglądają podobnie, dlatego często uznaje się je za to samo danie, tylko o dwóch różnych nazwach. Tymczasem różnica jest znacząca i tkwi w jednym z podstawowych składników. Sprawdź, czym różni się żurek od barszczu białego i zdecyduj, którą zupę wybierzesz na Wielkanoc. Wypróbuj te przepisy.", "title": "Co wybierasz: barszcz biały czy żurek wielkanocny? Różnią się jednym znaczącym składnikiem. Wypróbuj przepisy na te wielkanocne dania", "content": "Może się wydawać, że żurek niczym nie różni się od barszczu białego. Obie zupy wyglądają podobnie, dlatego często uznaje się je za to samo danie, tylko o dwóch różnych nazwach. Tymczasem różnica jest znacząca i tkwi w jednym z podstawowych składników. Sprawdź, czym różni się żurek od barszczu białego i zdecyduj, którą zupę wybierzesz na Wielkanoc. Wypróbuj te przepisy. Zakwaszana zupa mączna jaką jest żurek i barszcz biały to specjalność tradycyjnej kuchni polskiej, ale goszczą one też na stołach w Czechach, Słowacji i Białorusi oraz u innych Słowian północnych. Obie potrawy są do siebie podobne i często ze sobą mylone. Smaczna i sycąca zupa rozgrzeje cię w czasie porannego śniadania wielkanocnego. Różnią się one przede wszystkim tym, że żurek powstaje na zakwasie żytnim (a także gryczanym lub owsianym – w zależności od regionu), natomiast barszcz biały przygotowuje się na zakwasie pszennym. Czytaj także: To najgorsze dodatki do żurku. Od nich możesz się rozchorować. Unikaj ich, a zupa będzie zdrowsza. Czego nie dodawać do żurku na Wielkanoc Dzięki temu żurek jest gęstszy, bardziej zawiesisty, natomiast barszcz biały jest zupą lżejszą, delikatniejszą w smaku. Istnieją też podania mówiące, że tylko żurek robiony był na zakwasie mącznym, natomiast do przygotowywania tradycyjnego barszczu białego używano kiszonek warzywnych takich jak kiszona kapusta czy ogórki. Zanim żurek stał się jedną z wielkanocnych tradycji, zupa ta znana już od XIII w. była spożywana głównie przez lud wiejski, ponieważ można ją było przyrządzić z resztek, które zostały w spiżarni. Nazwa żurek wywodzi się od dawnego niemieckiego słowa sur, obecnie sauer, które oznacza kwaśny, ukiszony, określa więc charakterystyczny smak tej zupy oraz jej podstawowy składnik jakim jest zakwas. Tradycyjny żur gotuje się na wywarze mięsnym, najczęściej wędzonym boczku czy żeberkach lub białej kiełbasie. Do wywaru dodaje się zakwas z mąki żytniej, ewentualnie gryczanej, owsianej lub z płatków owsianych. Następnie w zależności od regionu dodaje się do niego suszone grzyby, chrzan, a niekiedy również ziemniaki. Żurek podaje się z jajkami ugotowanymi na twardo i plasterkami białej kiełbasy, czasem również ze skwarkami lub podsmażonym boczkiem. Często do podania żurku wykorzystuje się małe chlebki wydrążone w środku. Można je kupić gotowe lub upiec samodzielnie. Przed podaniem należy je lekko podgrzać w piekarniku. Barszcz biały różni się od żurku tym, że jest przygotowywany na zakwasie z mąki pszennej. Druga różnica polega na tym, że zwykle jest on gotowany na wywarze warzywnym, ewentualnie na białej kiełbasie, a nie tak jak żurek na wywarze mięsnym z wędzonek. Dzięki temu barszcz biały jest zupą delikatniejszą i łagodniejszą w smaku. Oczywiście nie znaczy to, że jest on wegetariański, ponieważ dodaje się do niego pokrojoną w plasterki białą kiełbasę, ugotowane jajka oraz zagęszcza się go śmietaną. Wartości odżywcze tych tradycyjnych, wielkanocnych zup tkwią przede wszystkim w zakwasie, na którym są przygotowywane oraz w poszczególnych składnikach. Zakwas powstaje na skutek fermentacji za sprawą bakterii kwasu mlekowego. Bakterie te są probiotykami, które wspierają prawidłowe działanie układu pokarmowego i odpornościowego, ponieważ zasiedlają przewód pokarmowy i jelita oraz wpływają na równowagę mikroflory jelitowej. Zakwas zawiera także witaminy z grupy B oraz składniki mineralne takie jak magnez, żelazo, potas, miedź, cynk, fosfor czy mangan. W zakwasie żytnim dodatkowo znajduje się błonnik, który wpływa na perystaltykę jelit, dzięki czemu zapobiega zaparciom.", "url": "https://gs24.pl/co-wybierasz-barszcz-bialy-czy-zurek-wielkanocny-roznia-sie-jednym-znaczacym-skladnikiem-wyprobuj-przepisy-na-te-wielkanocne/ar/c14-16255371", "category": "podkarpackie", "sub_category": "Gotowe dania i potrawy", "phrase": "Barszcz biały wielkanocny"}