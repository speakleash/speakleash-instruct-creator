{"meta_description": "Produkt wpisany na listę produktów tradycyjnych w dniu 2013-08-19 w kategorii Produkty mięsne w woj. podkarpackim.", "title": "Kiełbasa swojska z Hermanowej - - Portal Gov.pl", "content": "Kiełbasa w osłonce naturalnej z jelita wieprzowego, pomarszczonej, ściśle przyległej do masy mięsnej. Ciemnobrunatna, na przekroju od jasnoróżowej do szarozielonej. Smak i zapach właściwy dla kiełbasy z mięsa wieprzowego, wędzonej i pieczonej z dobrze wyczuwalnymi przyprawami. Na terenie Hermanowej znajdują się liczne małe gospodarstwa rolne, w których popularne jest wytwarzanie i wędzenie w przydomowych wędzarniach różnego rodzaju wędlin. Tradycja wyrobu kiełbasy swojskiej w Hermanowej sięga okresu międzywojennego XX wieku. W latach 50-70 XX wieku była pożywieniem weselnym i niedzielnym, a od lat 90-tych zaczęła pojawiać się na stole także i przy innych okazjach. Kiełbasę swojską wytwarza się zgodnie z tradycyjną recepturą stosowaną od lat w Hermanowej. Do jej przyrządzenia wykorzystywano mięso z łopatki, boczku, szynki oraz inne pozostałości z rozbioru. Zasolone mięso często zostawiano na dzień, żeby skruszało, następnie mielono je w ręcznych maszynkach, używając sitek o małych oczkach, można też było je drobno posiekać, przy czym mięso bardziej tłuste mielono używając gęstego sita. Do zmielonej masy mięsnej dodawano do smaku soli, pieprzu i obowiązkowo czosnku, obranego ze skórki i zmiażdżonego. „Do masy mięsnej dodawano także łyżeczkę cukru. Taka jego ilość w żaden sposób nie wpływała na smak kiełbasy, ale na zachowanie mięsa. Kiełbasa później łupie się ze skórki, lepiej się wędzi i szybciej kruszeje” (Wywiad przeprowadzony z mieszkańcami Kielnarowej). Po wymieszaniu, masą mięsną napełniano jelita i zawiązywano mocną dratwą. Tak przygotowaną kiełbasę umieszczano w wędzarni i wędzono przez 3-4 godziny. „Jak szeleści w rękach, mięso pracuje i czuć rosołek to znaczy, że już kiełbasa jest dobra. Należało ją wówczas wyjąć z wędzarni i zostawić do wystygnięcia. Kiełbasa musiała stygnąć na leżąco, nie można było zostawić jej wiszącej, bo tłuszcz ściekał na końce i smak kiełbasy się dobrze nie rozchodził” (Wywiad przeprowadzony z mieszkańcami Kielnarowej). Wędzenie jest ważnym etapem wytwarzania kiełbasy swojskiej z Hermanowej, do którego używa się tylko naturalnego drzewa owocowego. Ponadto w wędzarni musi palić się bardzo spokojny ogień, który najpierw suszy kiełbasę, a dopiero później ją wędzi. Nie może być też zbyt wiele dymu, ponieważ nadaje on gorzki smak kiełbasie. To wszystko sprawia, że kiełbasa swojska ma niepowtarzalny smak i charakterystyczny aromat.", "url": "https://www.gov.pl/web/rolnictwo/kielbasa-swojska-z-hermanowej", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa swojska z Hermanowej"}