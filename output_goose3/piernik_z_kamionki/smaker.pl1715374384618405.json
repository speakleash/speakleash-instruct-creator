{"meta_description": "Przygotowania do Bożego Narodzenia zwykle zaczynamy kilka dni przed świętami. Jednak niektóre rzeczy potrzebują dużo więcej czasu. Jedną z nich jest", "title": "Piernik dojrzewający - wszystko co musisz wiedzieć", "content": "Z tego artykułu dowiesz się: - Co to jest piernik dojrzewający Nic nie może równać się ze smakiem piernika dojrzewającego. Jeśli nie jesteście fanami piernika i wydawało wam się, że to raczej proste, nijakie ciasto, koniecznie musicie spróbować tego staropolskiego przepisu. Od tej pory nie będziecie chcieli jeść już żadnego innego piernika. Piernik dojrzewający to ciasto, które kiedyś pieczono na wyjątkowe okazje, na przykład śluby. To jedno z najstarszych polskich ciast - z całą pewnością warto dalej kultywować tę tradycję, gdyż taki piernik smakuje niesamowicie. Skład odrobinę różni się od prostych pierników „na ostatnią chwilę\". Przede wszystkim znajdziemy w nim dużo więcej miodu. Jednak najważniejszym elementem jest leżakowanie. To czas, w którym ciasto odpoczywa. Im dłużej, tym lepiej - najstarsze ciasto na piernik miało aż 67 lat! Z pewnością wypiek był doskonały. Kiedyś piernik dojrzewał nawet kilka lat, by uczcić wyjątkowe święta rodzinne. Obecnie jednak nikt nie chciałby czekać tyle na ciasto. Dlatego piernik dojrzewający przygotowuje się około czterech tygodni przed pieczeniem. To idealny czas na to, by zacząć wyrabiać ciasto przed tegorocznymi świętami. Weź udział w konkursie i wygraj 250, 500 lub 1000 zł! Kliknij! Dlaczego piernik musi dojrzewać? Najprościej rzecz ujmując - smaki muszą się „przejść\", a zatem połączyć ze sobą. Leżakowanie sprawia, że mąka i pozostałe składniki przenikają smakiem i zapachem przypraw korzennych oraz miodu. To niezwykle istotne, gdyż podczas samego mieszania ciasto jest na tyle gęste, że niemożliwym staje się dokładne połączenie wszystkich składników. Do tego potrzeba czasu. Podczas leżakowania dochodzi również do odparowania wody z ciasta, a to z kolei nadaje mu odpowiednią konsystencję. Według starych receptur piernik powinien dojrzewać przez co najmniej trzy miesiące. Obecnie jednak nie mamy na to czasu - dlatego przygotowywanie piernika dojrzewającego rozpoczyna się na około cztery tygodnie przed świętami. Prawdopodobnie zastanawiacie się jednak, jak to możliwe, że ciasto na piernik nie zepsuje się podczas tak długiego dojrzewania. Na szczęście ciasto zawiera nie jeden, a aż dwa składniki o właściwościach bakteriobójczych. To miód oraz goździki. Działają one konserwująco i sprawiają, że ciastu nie grozi pleśń. Poza tym pozostawione jest ono w miejscu suchym i zimnym, a to również sprawia, że może przetrwać naprawdę długo. Gdyby znajdowało się w ciepłym miejscu, prawdopodobnie szybko zauważylibyście na nim ślady pleśni. Piernik staropolski i przyprawa do niego Aby piernik staropolski był naprawdę pyszny, samodzielnie przygotujcie do niego przyprawę. Zamiast kupować gotową mieszankę, chwyćcie moździerz, kilka składników i zabierzcie się do pracy. Co przyda wam się do zrobienia domowej przyprawy do piernika? 50 gramów kory cynamonu, 20 gramów suszonego imbiru, pięć całych goździków, 15 gramów ziaren kardamonu, 10 gramów gałki muszkatołowej, gwiazdkę anyżu i kilka ziaren pieprzu. Składniki takie jak cynamon możecie zmielić w maszynce do mielenia kawy. Gałkę muszkatołową zetrzyjcie na drobnej tarce do przypraw, a resztę utłuczcie w moździerzu. Następnie połączcie wszystkie składniki i przesypcie je do woreczka strunowego, by nie straciły swojego aromatu. Taka przyprawa przyda wam się na kilka porcji piernika - na jeden kilogram wystarczy dodać bowiem maksymalnie cztery łyżeczki. Jest bardzo esencjonalna i aromatyczna. Piernik długo dojrzewający - kiedy zabrać się za pieczenie? Jeśli chcecie, by piernik długo dojrzewający, był zrobiony dokładnie tak, jak w przepisie staropolskim, warto zrobić go nawet kilka miesięcy przed świętami. Jednak koniec listopada to także dobry czas na rozpoczęcie przygotowań. Piernik będzie pyszny i aromatyczny nawet wtedy, gdy będzie mógł dojrzewać tylko przez kilka tygodni. Jak zrobić piernik dojrzewający? Przepis nie jest wcale trudny. Jeśli wydawało się wam, że piernik to ciasto tylko dla osób, które są doskonałymi cukiernikami, myliliście się. Poradzi sobie z nim nawet osoba początkująca. Wystarczy mieć tylko kilka składników i sporo czasu oraz cierpliwości. Tak, nie ukrywamy - ciasto na piernik pachnie fantastycznie i aż zachęca, by upiec je od razu. Staropolski piernik dojrzewający powinien składać się z wysokiej jakości składników. Nie wybierajcie taniego miodu czy też produktu miodopodobnego. Postawcie też na dobrą mąkę i masło oraz ekologiczne jajka. Do zrobienia piernika potrzebujecie kilograma mąki pszennej bądź orkiszowej jasnej, pół kilograma płynnego miodu (raczej wielokwiatowego bądź lipowego, słodkiego i lekkiego w smaku), 250 gramów masła, dwie szklanki cukru, trzy jajka, pół łyżeczki soli, pół szklanki mleka, trzy łyżeczki sody oczyszczonej i cztery łyżeczki przyprawy do piernika. W następnym etapie, tuż po pieczeniu, potrzebować będziecie także powideł śliwkowych bądź masy do przełożenia piernika. Może to być masa kajmakowa, marcepanowa, orzechowa czy grysikowa, jednak najbardziej popularne są właśnie powidła. Czas przygotować masę na piernik. W pierwszym kroku wlejcie do garnka miód, wsypcie cukier i dodajcie masło. Czasem masło miesza się także pół na pół ze smalcem. Podgrzewajcie całość, mieszając od czasu do czasu, aż cukier i masło całkiem się rozpuszczą. Zdejmijcie garnek z palnika i ostudźcie zawartość. Gdy masa ostygnie, wlejcie ją do miski, w której przygotowana jest mąka, sól, soda oczyszczona i przyprawa korzenna. Dodajcie jajka oraz mleko, a następnie mieszajcie ciasto ręcznie bądź też posłużcie się mikserem. Druga opcja z całą pewnością jest łatwiejsza - masa będzie bowiem bardzo lepka. Niektórzy dodają do ciasta bakalie bądź orzechy, jednak nie jest to konieczne. Jeśli chcecie, by wasz piernik posiadał taką zawartość, to właśnie idealny moment, by dodać orzechy. Lepiącą masę przełóżcie do miski szklanej bądź ceramicznej. Może to być także kamionka lub emaliowany garnek. Przykryjcie bawełnianą lub lnianą ściereczką i odstawcie w chłodne miejsce na kilka tygodni. Jak długo piec piernik dojrzewający? Tu nie ma dużej różnicy pomiędzy ciastem dojrzewającym a tym natychmiastowym. Zacznijmy jednak od podzielenia dojrzałego już ciasta na trzy równe kawałki. Każdy z nich rozwałkujcie na trzy identyczne placki. Pieczcie je na blaszce wyłożonej papierem do pieczenia. Skrawki, które wam pozostały, można wykorzystać do upieczenia pierniczków. Nagrzejcie piekarnik do 170 stopni i pieczcie przez około 20 minut. Placek powinien być lekko zarumieniony, jednak nie przypieczony. Następnie przestudźcie je i wysmarujcie powidłami. Teraz wystarczy tylko połączyć upieczone pierniki, by tworzyły całość. Piernik dojrzewający to prawdziwy przysmak - jeśli przygotujecie go raz, z pewnością nie będziecie mogli doczekać się kolejnych świąt. Zainspirujcie się przepisami Smakerowiczów na piernik długo dojrzewający: Przepis na piernik staropolski / Aby zobaczyć przepis, kliknij w zdjęcie Jak zrobić piernik staropolski? / Aby zobaczyć przepis, kliknij w zdjęcie Ciasto na piernik / Aby zobaczyć przepis, kliknij w zdjęcie Ciasto na piernik dojrzewający / Aby zobaczyć przepis, kliknij w zdjęcie Herbata z pigwą i miodem rozgrzeje organizm na zimę. Prosty przepis »", "url": "https://smaker.pl/informacje-piernik-dojrzewajacy-wszystko-co-musisz-wiedziec,1902950,a,.html", "category": "pomorskie", "sub_category": "Wyroby piekarnicze i cukiernicze", "phrase": "Piernik z kamionki"}