{"meta_description": "Opis strony dla google", "title": "Staropolski piernik świąteczny", "content": "Ciężko wyobrazić sobie Święta Bożego Narodzenia bez piernika staropolskiego. Robię go od kiedy zamieszkaliśmy we własnym domu. Zgodnie z tradycją wyrabianie zaczynam 1 dnia staropolskiego adwentu, czyli 12 listopada. Tak właśnie było. Jeszcze zanim nastał Dzień Niepodległości w Polsce uroczyście obchodziło się 11 listopada, jako ostatni dzień przed adwentowym, 40-to dniowym poście. Dlatego była „gęsina na świętego Marcina”, jako wykwintny posiłek przed postem. Znam jednak gospodynie, które zaczynają dopiero 1 grudnia i też wychodzi niezły... Moje ulubione nadzienia, to te lekko kwaskowe, jak marmolada pomarańczowa czy dżem z czarnej porzeczki. Zwykle wyrabiam też ciasto z 1,5 porcji, bo z reszty robimy rodzinnie pierniczki. Taki piernik się nie psuje. Zrobiłam nawet kiedyś eksperyment i trzymałam go w chlebowniku wiele miesięcy, używając jako przyprawy do sosów pieczeniowych czy gulaszu. Wysechł jedynie na wiór i trzeba go było ścierać na tarce.    Miód, cukier i smalec włożyć do garnka.  Gotować prawie do wrzenia mieszając na w miarę jednolitą masę.  Do letniej masy (całkiem ostudzona zastygnie) dodać przesianą mąkę, sodę i sól rozpuszczone w mleku, jaja i przyprawę do piernika (opcjonalnie można dodać pokruszone orzechy włoskie lub usmażoną skórkę pomarańczową).  Dokładnie wyrobić ciasto, przełożyć do naczynia (ja wkładam ciasto do kamionki), przykryć lnianą lub bawełnianą ściereczką i odłożyć w chłodne miejsce na 2 do 4 tygodni, żeby dojrzało.  Po okresie dojrzewania, podzielić ciasto na 2-3 równe części, ułożyć w natłuszczonych formach i piec ok. 35 min. w 180°C. Pod koniec pieczenia sprawdzić patyczkiem, czy dopiekły się w środku. Jeżeli nie, dopiec je do momentu, gdy patyczek będzie suchy,  Po wystygnięciu przełożyć placku ulubionym nadzieniem – dżemem, powidłami, kajmakiem…  Położyć piernik na desce, obciążyć drugą deseczką i odłożyć na co najmniej kilka dni (u mnie są to zwykle dwa tygodnie – dopiero wtedy piernik jest miękki i wilgotny).", "url": "https://erotykasmaku.pl/staropolski-piernik-swiateczny", "category": "pomorskie", "sub_category": "Wyroby piekarnicze i cukiernicze", "phrase": "Piernik z kamionki"}