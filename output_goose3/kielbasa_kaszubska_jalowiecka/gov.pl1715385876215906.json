{"meta_description": "Produkt wpisany na listę produktów tradycyjnych w dniu 2014-07-15\nW kategorii Produkty mięsne\nW województwie woj. pomorskim", "title": "Kiełbasa kaszubska jałówiecka - - Portal Gov.pl", "content": "Podłużne, cienkie laski o naturalnym kształtnym zakończeniu. Na przekroju owalne lub okrągłe. Konsystencja lekko ścisła, jędrna, soczysta i delikatna. Laski kiełbasy z zewnątrz są suche w dotyku. W tradycyjnej kuchni pomorskiej znajdujemy różnorodne przepisy na przyrządzanie wędlin będących najpopularniejszym wyrobem mięsnym. Przeważnie wyrabiano kiełbasy z mięsa wieprzowego – z łopatki, boczku, karkówki, szynki lub schabu, dodawano też czasem mięso wołowe lub baraninę. W miejscowości Górki na południu Kaszub od kilku pokoleń wykonywana jest kiełbasa nazywana jałówiecką. Receptura jej przygotowywania zachowała się w zeszycie z notatkami kulinarnymi z 1972 r. Kiełbasa ta wykonywana jest z mięsa wieprzowego i cielęciny, czasem wołowiny. Mięso przez 12 godzin pekluje się w tzw. lace, czyli solance. Następnie mięso to dawniej krojone było na małe kawałki specjalnymi tasakami, a obecnie częściej mielone jest w ręcznej maszynce przez grube sito. Do rozdrobnionego mięsa dodawane są przyprawy, w tym sól, czosnek, majeranek, gałka muszkatołowa, pieprz i odrobina cukru. Dobrze wymieszany mięsny farsz wyciskany jest do wieprzowych jelit. Tak przygotowaną kiełbasę, podwieszoną na drążkach, obsusza się kilka dni w ciepłym, suchym i przewiewnym miejscu. Następnie odbywa się, trwający około 3-4 dni, proces wędzenia zimnym dymem. Do wędzenia stosowane jest drewno olchowe i jałowiec. Po uwędzeniu jałówiecka przechowywana jest w przewiewnym suchym miejscu, np. w spiżarni czy na strychu. Kiełbasa jest soczysta i delikatna, ponadto odznacza się dużą trwałością, może być przechowywana nawet 3-4 miesiące. Wysokogatunkowe mięso, odpowiednio dobrane proporcje przypraw i wędzenie w jałowcowo-olchowym dymie zapewniają jej charakterystyczny, ceniony zapach i smak.", "url": "https://www.gov.pl/web/rolnictwo/kielbasa-kaszubska-jalowiecka", "category": "pomorskie", "sub_category": "Mięso świeże oraz produkty mięsne", "phrase": "Kiełbasa kaszubska jałówiecka"}