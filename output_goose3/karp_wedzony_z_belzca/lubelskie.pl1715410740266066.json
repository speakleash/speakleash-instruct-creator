{"meta_description": "", "title": "Z rybą w roli głównej – Urząd Marszałkowski Województwa Lubelskiego w Lublinie", "content": "Sezon na ryby powinien trwać cały rok. Wiedzą o tym i ten trend promują inicjatorzy, organizatorzy i partnerzy Dożynek Rybackich, które co roku odbywają się w podlubelskich Jakubowicach Konińskich. Wśród nich jest marszałek województwa, który w rybactwie widzi rozwojową gałąź gospodarki regionu. Wszak Lubelskie rybami stoi – jesteśmy niekwestionowanym liderem w hodowli karpia w Polsce, a drugie miejsce na krajowym podium daje nam rozległa tafla stawów. Stąd i bogactwo rybnych rarytasów serwowanych podczas XIII już święta zwanego też „Jesiennym Stołem Ryb”. Kto był w niedzielę 4 grudnia w Dworze Anna, ten już wie, że rybę można smakować na wiele różnych sposobów… Fantazji uczestników konkursu, a było ich ponad dwudziestu, nie ograniczały staropolskie receptury czy odwieczne kanony smaku. Stąd i niebanalne połączenia składników i nowatorskie spojrzenie na tradycyjnie pojmowane dania. Niezwykle smaczne, acz trudne zadanie – spróbować i ocenić trzydzieści pięć potraw – miała komisja konkursowa, w skład której wszedł m.in. wicemarszałek województwa Grzegorz Kapusta. Najsmaczniejsze rybne fantazje wybrano w trzech kategoriach. Restauracje:  1. Filet z sandacza w pistacjach i boczku – Restauracja „Zaścianek”  2. Tort z karpia – Dwór „Mościbrody”  3. Pasztet z pstrąga – Hotel „Biesiada”  Wyróżnienie – Pstrąg w galarecie – Hotel „Huzar” Szkoły i koła gospodyń (KGW):  1. Tarta rybna – Zespół Szkół Rolniczych w Pszczelej Woli  2. Pasztet ze szpinakiem – KGW w Moszczance  3. Pyzy z nadzieniem z karpia w sosie grzybowym – KGW w Sobolach  Wyróżnienie – Sakiewki rybne z bulionem z ryb – Grupa Teatralna „Ogniwo” w Samoklęskach Gospodarstwa rybackie (GR):  1. Karp wędzony na drzewie owocowym – GR Grabowce Dolne  2. Żurek na wędzonym sumie – GR Bełżec  3. Kawior Antonius z polskich jesiotrów – GR Gosławice  Wyróżnienie – Pstrąg marynowany z pustelni – GR Pstrąg Pustelnia Do zwycięzców trafiły m.in. nagrody w postaci wysokiej klasy artykułów gospodarstwa domowego, a także pamiątkowe puchary i dyplomy uznania ufundowane przez Urząd Marszałkowski Województwa Lubelskiego. Instytucję tę podczas Dożynek Rybackich reprezentowała – oprócz wicemarszałka Kapusty – także Anna Augustyniak, sekretarz województwa oraz Sławomir Struski, szef rolniczego departamentu wraz z pracownikami. Urzędnicy przyznali jeszcze dwa specjalne wyróżnienia: Puchar Marszałka Województwa Lubelskiego za osiągnięcia w rybactwie – dla gospodarstwa rybackiego Anny Kuśmierczak-Kuceł z Bełżca, a także Puchar Dyrektora Departamentu Rolnictwa i Środowiska za najsmaczniejszy produkt – karpia z pieczarkami i cebulą zapiekanego w śmietanie – dla KGW w Moszczance. A dla Państwa które z dań będzie inspiracją na świąteczną potrawę rybną? W tym szczególnym okresie przedświątecznych przygotowań zachęcamy wszystkich mieszkańców regionu nie tylko do sięgnięcia po oryginalne przepisy kulinarne, ale i do kupowania ryb prosto z lubelskich łowisk!", "url": "https://www.lubelskie.pl/aktualnosci/2696/", "category": "lubelskie", "sub_category": "Produkty rybołówstwa, w tym ryby", "phrase": "Karp wędzony z Bełżca"}