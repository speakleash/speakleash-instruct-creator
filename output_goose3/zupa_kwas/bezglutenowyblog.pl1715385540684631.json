{"meta_description": "", "title": "Zupa kwas", "content": "Izolacja odcięła mnie od mojej babci. Nie chcę narażać jej zdrowia, więc póki co się z nią nie widuję. Za to dużo rozmawiamy. Ostatnio podczas naszej rozmowy powiedziała mi, że jadła zupę kwas. Poprosiłam, by przypomniała mi przepis i zrobiłam. Zupa kwas to regionalny przysmak prosto z Kujaw. Jak czytamy na stronie Ministerstwa Rolnictwa i Rozwoju Wsi, w 2011 została wpisana na listę produktów tradycyjnych. I dalej: „Recepturę na przyrządzenie opisywanej zupy trudno znaleźć w tradycyjnych książkach kucharskich. Jest to bowiem bardzo prosta potrawa, a przepis przekazywany jest ustnie z pokolenia na pokolenie”. To prawda. Dziś pokażę Wam jednak prostotę tego przepisu, żebyście i Wy mogli spróbować tej potrawy. W garnek wlewamy wodę, dodajemy pokrojoną na plasterki obraną marchewkę, pietruszkę, pół selera (to na kilka części). Wrzucamy wędzonkę (lub kostkę wołową), liście laurowe i ziele angielskie. Gotujemy do miękkości warzyw. Po ugotowaniu wyciągamy seler i wlewamy jedną buteleczkę soku z kapusty. Drugą mieszamy ze śmietaną, mąką, dodając trochę ciepłej zupy, by zahartować śmietanę, a by nasza zupa się nie zwarzyła. Wlewamy miks do zupy, mieszamy i gotujemy. Gotowe! Mam nadzieję, że ten smak Wam się spodoba. Dla mnie to kulinarna i sentymentalna podróż w czasie.", "url": "https://bezglutenowyblog.pl/zupa-kwas/", "category": "kujawsko-pomorskie", "sub_category": "Gotowe dania i potrawy", "phrase": "Zupa kwas"}