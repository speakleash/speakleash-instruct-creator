{"meta_description": "82-latka o godz. 3 wybrała się na jagody i zabłądziła - zauważyli ją ostrołęccy policjanci - Aktualności -  Sezon na jagody trwa. Bułki, pierogi, naleśniki. Ale nieraz taka wyprawa do lasu może zakończyć się bardzo źle. Nie wiadomo, jaki finał miałaby wycieczka seniorki na jagody, gdyby nie czujność i spostrzegawczość funkcjonariuszy z Komisariatu Policji w Myszyńcu. 82-latka mająca problemu zdrowotne o godzinie 3 jechała rowerem bez powietrza w przednim kole w stronę Wydmus. Zauważyli ją policjanci, którzy udzielili jej pomocy. Była zagubiona i zdezorientowana. Nie była w stanie podać dokładnie adresu zamieszkania. Mundurowi ustalili członków jej rodziny i przekazali seniorkę po ich opiekę.", "title": "82-latka o godz. 3 wybrała się na jagody i zabłądziła - zauważyli ją ostrołęccy policjanci", "content": "82-latka o godz. 3 wybrała się na jagody i zabłądziła - zauważyli ją ostrołęccy policjanci Sezon na jagody trwa. Bułki, pierogi, naleśniki. Ale nieraz taka wyprawa do lasu może zakończyć się bardzo źle. Nie wiadomo, jaki finał miałaby wycieczka seniorki na jagody, gdyby nie czujność i spostrzegawczość funkcjonariuszy z Komisariatu Policji w Myszyńcu. 82-latka mająca problemu zdrowotne o godzinie 3 jechała rowerem bez powietrza w przednim kole w stronę Wydmus. Zauważyli ją policjanci, którzy udzielili jej pomocy. Była zagubiona i zdezorientowana. Nie była w stanie podać dokładnie adresu zamieszkania. Mundurowi ustalili członków jej rodziny i przekazali seniorkę po ich opiekę. Dziś o godz. 3 policjanci z Myszyńca zauważyli rower, który poruszał się bardzo wolno w kierunku Wydmus. Mundurowi postanowili sprawdzić tą sytuację. Po dojechaniu na miejsce okazało się, że rowerem jedzie osoba w podeszłym wieku, a jednoślad, którym się porusza nie ma w przednim kole powietrza. Rower był obwieszony torbami, a na jego kierownicy wisiało plastikowe wiaderko z jagodami. Policjanci natychmiast udzielili jej pomocy i zabrali zarówno ją, jak i towarzyszącego jej czworonożnego przyjaciela do radiowozu. Seniorka nie pamiętała swojego adresu zamieszkania, zdołano ustalić tylko nazwę miejscowości jej domu rodzinnego. Kobieta była zdezorientowana i kontakt z nią był utrudniony. Funkcjonariusze pojechali do miejscowości w kierunku której kobieta jechała. Na jednej z posesji, po obudzeniu mieszkańców, domownicy potwierdzili, że znają 82-latkę. Podali adres i numer telefonu jej syna. Mundurowi nawiązali z nim kontakt, po czym odwieźli kobietę do miejsca jego zamieszkania i przekazali pod opiekę. Według oświadczenia rodziny taka sytuacja zdarzyła się kobiecie po raz pierwszy. Na koniec bardzo podziękowali policjantom za okazaną seniorce troskę.", "url": "https://mazowiecka.policja.gov.pl/ra/aktualnosci/aktualnosci/56666,82-latka-o-godz-3-wybrala-sie-na-jagody-i-zabladzila-zauwazyli-ja-ostroleccy-pol.html", "category": "mazowieckie", "sub_category": "Gotowe dania i potrawy", "phrase": "Pierogi z jagodami z Myszyńca"}