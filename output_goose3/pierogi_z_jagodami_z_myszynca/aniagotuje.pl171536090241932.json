{"meta_description": "Super pyszne i proste w przygotowaniu pierogi z jagodami, to świetny pomysł na słodki obiad dla całej rodziny. Możesz je zrobić zarówno z jagód mrożonych, jak i świeżych. Jagody zaś można zamienić na borówki.", "title": "Pierogi z jagodami", "content": "Zapraszam po pyszne, domowe pierogi z jagodami świeżymi lub mrożonymi. Przepis jest sprawdzony a ciasto na pierogi idealnie nadaje się do pierogów z owocami. Szklanka ma u mnie pojemność 250 ml.  Potrzebujesz również: stolnicę, wałek, okrągłą wykrawaczkę do pierogów lub szklankę średnica około 8 cm, bawełnianą ściereczkę, szeroki garnek i cedzak do łowienia pierogów. Czas chłodzenia ciasta: 30 minut.  Czas wałkowania i lepienia pierogów: minimum 25 minut.  Gotowanie pierogów: 3 serie po 4 minuty od wypłynięcia pierogów na powierzchnię. Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. W kaloriach nie uwzględniłam sosu z jogurtu naturalnego i cukru pudru. Pierogi z jagodami szykuję zazwyczaj od końca czerwca do połowy lipca, jednak czasem sięgam też po mrożone owoce. Samo szykowanie ciasta jest banalnie proste i szybkie. Gotowanie pierogów to również drobnostka. Najwięcej czasu zajmuje mi zawsze rozwałkowanie cieniutko ciasta i lepienie pierogów. Samo lepienie pierogów uwielbiam, więc robię je z przyjemnością. Kto też lubi lepić pierogi? :) Zacznijmy od przygotowania ciasta na pierogi z jagodami. Do większej miski wsyp 500 gramów mąki pszennej tortowej lub uniwersalnej. Jest to połowa kilogramowego opakowania, jakie standardowo sprzedawane jest w sklepach. Jeśli liczysz mąkę na szklanki, to będą to trzy szklanki o pojemności 250 ml (nie nasypujesz jednak mąki do pełna. Zawsze zostawiaj około 1 cm wolnej przestrzeni od wewnątrz rantu). Do miski wbij jedno średnie jajko. Wlej też roztopione i przestudzone masło. Takie bardzo miękkie, rozpływające się masło też będzie idealne. 50 gramów masła, to 1/4 kostki o wadze 200 gramów. Zamiast masła można też dodać do ciasta trzy łyżki oleju roślinnego.  Dodaj szczyptę soli i wlej wodę. Odmierz 250 ml wody (jedna niepełna szklanka). Ja używam przegotowaną i przestudzoną wodę. Do tego ciasta nie daję wrzątku.Całość najpierw chwilę mieszam a potem łączę w jednolite ciasto i wyrabiam chwilę dłońmi. Ciasto nie będzie super zwarte. Może być lekko lepiące. Jeśli zachowane były proporcje składników, to nie powinno być potrzeby ani dolewania wody, ani dosypywania mąki.Uformuj kulę z ciasta i zawiń ją w woreczek spożywczy. Ciasto odłóż do lodówki na 30 minut. Po tym czasie ciasto osiągnie ostateczną strukturę i odpocznie na tyle, by nie kurczyło się ponownie podczas wałkowania. W trakcie leżakowania ciasta w lodówce polecam przygotować sobie stolnicę lub dużą drewnianą deskę, wałek oraz wykrawaczkę do pierogów i mąkę do podsypywania ciasta. Jeśli nie masz wykrawaczki metalowej, to możesz użyć szklanki o średnicy około 7-8 cm lub też okrągłej foremki do wykrawania ciastek.   Ciasto po odwinięciu z folii może się lekko do niej kleić. Nic nie szkodzi. Zanim wyłożysz ciasto na stolnicę polecam wyjąć je dłońmi lekko oprószonymi mąką. Świeże jagody lub borówki umyj pod zimną, bieżącą wodą i przebierz z ewentualnych listów i innych zanieczyszczeń. Bardzo dobrze odsączone z wody owoce zasyp trzema łyżkami cukru i delikatnie wymieszaj. Cukier możesz pominąć lub zastąpić miodem lub np. cukrem trzcinowym lub brzozowym..Ciasto umieść na oprószonym mąką blacie lub na stolnicy i podziel na trzy części. Dwie części przykryj lekko wilgotną ściereczką. Z trzeciej części uformuj kulę gotową do wałkowania. Ciasto będzie klejące.. tak ma być. Po podsypaniu mąką będzie się fantastycznie wałkować. Pod kulę z ciasta wysyp trochę mąki. Daj też mąkę na kulę i lekko ją spłaszcz. Ciasto rozwałkuj na super cienki placek. Wycinaj kółka. Każdą sztukę możesz dodatkowo rozciągać jeszcze lekko w dłoniach. Na środek nakładaj farsz z owoców. W jednym pierogu powinna się zmieścić pełna łyżeczka jagód o wadze około 10 gramów. Pierożki składaj na pół i sklejaj boki. Możesz dodatkowo zrobić na każdym pierogu falbanki, dzięki którym jeszcze mocniej skleisz pierogi. Będą też ładniej wyglądały.  Pierogi z jagodami układaj obok siebie na desce oprószonej mąką. Aby oczekujące na gotowanie pierogi nie schły, przykryj je lekko wilgotną bawełnianą ściereczką. Ciasto po wykrawaniu pierogów zagniataj ponownie, wałkuj i wycinaj kolejne pierogi.Każdą serię, po około 15 sztuk na raz, umieszczaj w dużym garnku z osoloną, gotującą się wodą. Woda nie powinna mocno buzować. Ma tylko delikatnie mrugać. Po około minucie pierogi z jagodami wypłyną na powierzchnię. Pierogi wyławiaj po około 4 minutach od ich wypłynięcia na powierzchnię. W ten sposób ugotuj wszystkie serie przygotowanych pierogów. Wyszło mi równo 50 pierogów z pysznymi jagodami. Porada: Może się zdarzyć tak, że przy cienkim cieście robi się wewnątrz bąbelek powietrza i pierogi od razu wypływają na powierzchnię. Wówczas odczekaj minutę i dopiero po minucie zacznij odliczać właściwe cztery minuty do wyłowienia pierogów. Pierogi warto dobrze odcedzić po wyłowieniu z wody. Dodatkowo możesz lekko natłuścić masłem szeroki talerz, na który wykładasz pierogi.  Przed podaniem polałam pierogi jogurtem naturalnym wymieszanym z odrobiną cukru pudru. Polecam też serki waniliowe lub owocowe albo kwaśną śmietanę. Bardzo dobry jest również gorący sos wykonany ze śmietanki kremówki 30 % z dodatkiem cukru waniliowego i odrobiny masła lub oleju kokosowego.Smacznego.", "url": "https://aniagotuje.pl/przepis/pierogi-z-jagodami", "category": "mazowieckie", "sub_category": "Gotowe dania i potrawy", "phrase": "Pierogi z jagodami z Myszyńca"}