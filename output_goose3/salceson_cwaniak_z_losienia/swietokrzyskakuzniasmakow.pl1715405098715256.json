{"meta_description": "Szlak kulinarny \"Świętokrzyska Kuźnia Smaków\" tworzą producenci uznanych produktów tradycyjnych", "title": "Świętokrzyska Kuźnia Smaków - Czym Świętokrzyska Kuźnia Smaków bogata…..", "content": "14 listopada br. w Karczmie Kuźnia Smaków w Tokarni odbył się event promujący markę Świętokrzyska Kuźnia Smaków, którego organizatorem był nasz Ośrodek przy współpracy sponsora JGD Łączkiewicz oraz 42 podmiotów szlaku kulinarnego ŚKS. Wydarzenie, które patronatem objęli Minister Rolnictwa i Rozwoju Wsi oraz Marszałek Województwa Świętokrzyskiego przyciągnęło ponad 200 osób, smakoszy żywności tradycyjnej, w tym przedstawicieli instytucji pracujących na rzecz rolnictwa, samorządów gmin i starostw, inspekcji sprawujących nadzór nad bezpieczeństwem produktów pochodzenia zwierzęcego oraz przedstawicieli świętokrzyskiego urzędu marszałkowskiego z dyrektorem Departamentu Promocji, Edukacji, Kultury, Sportu i Turystyki Jackiem Kowalczykiem. Wydarzenie miało na celu prezentację produktów tradycyjnych i potraw regionalnych – oferty kulinarnej ŚKS, którą charakteryzuje ścisły związek z regionem i jego dziedzictwem kulinarnym. W kategorii produkty tradycyjne swoje wyroby wystawiło 24 producentów, a w kategorii potrawy kuchni regionalnej – 17 restauracji i gospodarstw agroturystycznych. Wśród prezentowanych produktów tradycyjnych znalazły się między innymi: twaróg półtłusty i masło Chmielnickie z OSM w Chmielniku, kiełbasa łosieńska, polędwiczki świąteczne Prokopa i salceson cwaniak od „Bogusia” z Łosienia, miód spadziowy z drzew iglastych z pasieki „Ryś” z Mąchocic Kapitulnych, Ser gospodarski dojrzewający z Serowni Podłazy, Tort czekoladowo-orzechowy z Rżuchowa z pracowni tortów artystycznych „ Kraina Tortów”, Pączek opatowski z Cukierni „U Szarego”, Szczodroki z piekarni od G. Siwek z Zawichostu, wino gronowe Sibemus z „Winnicy Płochockich”, salceson i kiełbasa swojska z Okoła od „Walczyka”, Konfitury – z moreli i z jabłek sandomierskich z gospodarstwa sadowniczego „Szymanówka”, kasza jaglana Gierczycka od Teresy Kmiecickiej, ser jabłeczny, konfitura z jarzębiny i konfitura z zielonych orzechów z przetwórni Fundacji Domy Wspólnoty Chleb Życia z Zochcina. Wśród potraw regionalnych serwowane były między innymi królowa zup – zalewajka z gospodarstwa agroturystycznego „Gratka”, zarzucajka i baniocek z karczmy „Izba Dobrego Smaku”, pierogi z kapustą i mięsem z „Anatomii Smaku” oraz z gospodarstwa agroturystycznego „Pod bukiem” ze Śniadki, grycoki z „Szafranowego Dworu”, śledzie z kurkami, ze śliwką i z pomidorami z „Bałtowskiego Zapiecka”, kwaśnica sandomierska z pierożkami z jagnięciną z Agrotur „Wojtasówka” oraz słynna bulwa sandomierska z restauracji „Pod Ciżemką”. Warto przypomnieć, że marka ŚKS posiada znak prawnie chroniony, którym wyróżniane są produkty tradycyjne i potrawy regionalne charakteryzujące się wysoką jakością i gwarancją pochodzenia, wytwarzane przez rolników, przetwórców, rzemieślników a wśród usług żywieniowych – gospodarstwa agroturystyczne i restauracje posiadające ofertę kuchni regionalnej. Podmioty, aby uzyskać znak ŚKS musiały spełnić kryteria dopuszczające związane z prowadzeniem działalności zgodnie ze standardami prawnymi i etycznymi, wymogami bezpieczeństwa żywności i żywienia. Kolejnym etapem jest spełnienie kryteriów merytorycznych, do których należą miedzy innymi związek z regionem, jakość, współpraca z ŚODR Modliszewice. Marka ŚKS, którą wyróżniono do 2016 roku 53 podmioty jest rezultatem projektu realizowanego przez ŚODR Modliszewice w latach 2013-2016 w powiatach kieleckim, opatowskim, ostrowieckim, sandomierskim pn. „Świętokrzyska Kuźnia Smaków” współfinansowanego przez Szwajcarię w ramach szwajcarskiego programu współpracy z nowymi krajami UE a realizowanego w ramach umowy dotacyjnej z Województwem Świętokrzyskim. W trakcie eventu odbyło się również uroczyste wręczenie certyfikatów Świętokrzyskiej Kuźni Smaków. Dyrektor ŚODR Jerzy Pośpiech przy udziale Jacka Kowalczyka Dyrektora Departamentu Promocji, Edukacji, Kultury, Sportu i Turystyki Urzędu Marszałkowskiego i Macieja Sokalskiego Prezesa Jednostki Certyfikującej „PNG” Sp. z o.o. Cisów wręczyli certyfikaty 20 nowym podmiotom z powiatu buskiego, pińczowskiego, staszowskiego i starachowickiego uczestniczącym w projekcie ŚODR pt. „Stymulowanie rozwoju rynku produktów tradycyjnych poprzez markę Świętokrzyska Kuźnia Smaków” realizowanym w ramach Sieci na rzecz innowacji w rolnictwie i na obszarach wiejskich, współfinansowanym ze środków Unii Europejskiej w ramach pomocy technicznej Programu Rozwoju Obszarów Wiejskich na lata 2014-2020.  To dzięki projektowi oferta ŚKS wzbogaciła się o kolejne produkty i potrawy charakterystyczne dla naszego regionu, swoim zasięgiem obejmuje już osiem powiatów i bez wątpienia jest wizytówką kulinarną regionu świętokrzyskiego o czym można się było przekonać w Tokarni. Wszyscy nowo nominowani do marki ŚKS również przygotowali prezentację swoich produktów. Był miedzy innymi: chleb i bułka dziabana z Wąchocka z Piekarni Sajecki, kiełbasa swojska hysowana, salceson ozorkowy wiejski i szynka sznurowana od Nowaka z Wąchocka, Kiełbasa wiejska od Bonarka, mięta pińczowska z Natur-Vit, buncok strzałkowski z „Farmy Łukasików”, wina – gronowe białe Inventa i gronowe białe półsłodkie Girassol z winnicy „Nad Źródłem” i winnicy „Avra”, olej rydzowy z „Olejarni Zagłoby”, naturalny sok tłoczony – jabłko z rokitnikiem, karp rytwiański z gospodarstwa rybackiego Szczoczarz Wacław i karp z Wójczy -smażony z gospodarstwo rybackiego „Wójcza” oraz potrawy regionalne: kaczka z jabłkami i pierogi z fasolą korczyńską z restauracji „Kuźnia Smaków” z Pacanowa, pierogi ze śliwką Damacha i kaczka stopnicka od Basi Kapusty z „Zajazdu Mateo”, gulasz jagnięcy i zawijaniec drożdżowy z truskawką faworytkąi z restauracji „Gościniec” w Busku-Zdroju, karp królewski smażony i szczupak „Pomykowski” z „Jesionowego Dworku” z Bud, prazoki i baniocekmz gospodarstwa agroturystycznego „Pytlówka”, pasterniocek, pączki ziemniaczane i ogórki niepołomickie z Gospodarstwa Agroturystycznego „Celtyckie”. Była to bez wątpienia, największa prezentacja Świętokrzyskiej Kuźni Smaków przeprowadzona przez ŚODR w ostatnim czasie. Nie bez znaczenia dla podkreślenia charakteru oferty kulinarnej ŚKS był wybór miejsca – karczmy Kuźnia Smaków z pięknym wnętrzem i oryginalnym wystrojem oraz wspaniała atmosfera jaka towarzyszyła wielkiej degustacji naszych regionalnych smakowitości. Projekt opracowany przez Świętokrzyski Ośrodek Doradztwa Rolniczego w Modliszewicach.  Projekt współfinansowany ze środków Unii Europejskiej w ramach Krajowej Sieci Obszarów Wiejskich Programu Rozwoju Obszarów Wiejskich na lata 2014-2020.  Instytucja Zarządzająca Programem Rozwoju Obszarów Wiejskich na lata 2014-2020 – Minister Rolnictwa i Rozwoju Wsi.", "url": "http://www.swietokrzyskakuzniasmakow.pl/index.php/wydarzenia/129-czym-swietokrzyska-kuznia-smakow-bogata", "category": "świętokrzyskie", "sub_category": "Mięso świeże oraz produkty mięsne", "phrase": "Salceson cwaniak z Łosienia"}