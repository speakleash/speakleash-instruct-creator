{"meta_description": "Naturalny i bez żadnych konserwantów twaróg wytwarzany jest od pokoleń w Dąbrowie Białostockiej (Podlaskie). Jak mówią jego wytwórczynie, każdy może zrobić taki serek, potrzebne jest tylko mleko prosto od krowy.", "title": "Tradycyjny klinek dąbrowski - ser, który można zrobić samemu", "content": "Serek - klinek dąbrowski został wpisany na Listę Produktów Tradycyjnych. O wpis starało się Stowarzyszenie Produktu Lokalnego z Dąbrowy Białostockiej. Ser jest podstawą do naleśników i serników, dobrze smakuje też z dodatkiem słodkiej śmietany czy świeżymi ziołami. Jak powiedziała PAP Life prezeska stowarzyszenia Halina Raducha, w Dąbrowie i okolicy są bardzo długie tradycje serowarskie. W jej rodzinie klinek wyrabiała jej mama i babcia, a to, co wyróżnia serek z Dąbrowy, jest to, iż wyrabia się go bez żadnych konserwantów i dodatków, jedyne co jest potrzebne to mleko prosto od krowy. Raducha zdradziła PAP Life, że taki serek można zrobić samemu. \"Podstawą każdego serka jest mleko prosto od krowy, od razu zaznaczę, że z mleka kupionego w sklepie twarogu nie uzyskamy\" - dodała. Mleko odstawiamy, by się ochłodziło, w zależności od tego czy serek ma być chudy czy tłusty zabieramy lub zostawiamy śmietankę, która osadziła się na wierzchu. Kolejnym krokiem jest podgrzanie mleka. Raducha powiedziała, że bardzo ważna jest temperatura, podgrzewa się je do temp. ok. 30 st. C. Następnie mleko odstawiamy w ciepłym miejscu, najlepiej - jak zaznaczyła wytwórczyni - na starym piecu kaflowym. Mleko kwaśnieje, trzeba poczekać kilkanaście godzin aż się zetnie, wtedy je mieszamy i znowu podgrzewamy delikatnie mieszając. To wtedy właśnie powinna oddzielić się serwatka i powstać twarożek - mówiła Raducha. Tak przygotowany ser przekładamy do tzw. sernika, który z powodzeniem może zastąpić tetrowa pielucha, formujemy w klinek i wieszamy, by ściekła serwatka. Następnie przekładamy do praski, którą w domowych warunkach można zastąpić deskami do krojenia, obciążamy i zostawiamy na kolejnych kilka godzin, by ser miał formę prawdziwego klinka. \"Teraz wystarczy wyjąć go z tkaniny i twarożek jest gotowy\" - dodała Raducha.", "url": "https://gotowanie.onet.pl/artykuly/tradycyjny-klinek-dabrowski-ser-ktory-mozna-zrobic-samemu/rp0sylr", "category": "podlaskie", "sub_category": "Sery i inne produkty mleczne", "phrase": "Klinek dąbrowski"}