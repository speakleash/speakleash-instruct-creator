{"meta_description": "Konsumenci tęsknią za naturalnym, dobrym jedzeniem. Czas na klinek. Klinek może dorobić się znakomitej renomy - mówi dr inż. Andrzej Fetliński, który wdraża projekt Tradeit, koordynator Centrum Mleczarskiego. W tym tygodniu w Dąbrowie Białostockiej odbyło się kolejne spotkanie producentów klinka w ramach unijnego programu.", "title": "Czas na klinek dąbrowski!", "content": "Konsumenci tęsknią za naturalnym, dobrym jedzeniem. Czas na klinek. Klinek może dorobić się znakomitej renomy - mówi dr inż. Andrzej Fetliński, który wdraża projekt Tradeit, koordynator Centrum Mleczarskiego. W tym tygodniu w Dąbrowie Białostockiej odbyło się kolejne spotkanie producentów klinka w ramach unijnego programu. Tradeit to projekt finansowany bezpośrednio przez Komisję Europejską. - Doszła ona do słusznego wniosku, że należy wesprzeć, pomóc producentom tradycyjnej żywności w Europie. Projekt obejmuje kilka państw: Hiszpanię, Portugalię, Niemcy, Irlandię, Wielką Brytanię, Finlandię, Polskę i Włochy. Chodzi o pomoc producentom tradycyjnych wyrobów w dziedzinie piekarnictwa, wytwórstwa mięsnego i mlecznego. Akurat się tak dobrze złożyło, że Polska jest dużym centrum mleczarskim. Jesteśmy już po pierwszych badaniach. Razem zastanawialiśmy się, jakie są potrzeby i bariery producentów w Polsce, których jest około stu. Ja osobiście dużą nadzieję pokładam we współpracy z Podlasiem. Mamy tu grupę \"Macierzanka\" w Wiżajnach, producentów sera korycińskiego i wspaniałą, nowo wykreowaną grupę producentów klinka dąbrowskiego - tłumaczy Andrzej Fetliński. Nie może się nachwalić dąbrowskim klinkiem. - Jest naturalny, zdrowy, smaczny. I tego właśnie oczekują klienci. Nowy klient jest już nieco zmęczony dużą, masową produkcją. I tu jest właśnie szansa dla tradycyjnych produktów. Chodzi więc o to, aby dostarczyć producentom wiedzy, jak się zachowywać na współczesnym rynku, dać im know-how w zakresie zarządzania firmą, wykorzystania energii, higieny produkcji i tak dalej. Mamy dziesięć obszarów biznesowych, technologicznych i inwestycyjnych. Program składa się zaś z kilku narzędzi. To szkolenia, spotkania z naukowcami oraz bezpośrednie wdrożenia. A więc w praktyce wygląda to tak, że przyjeżdżamy do gospodarza, który produkuje klinek, pytamy go o to, czego on potrzebuje, jak chce usprawnić produkcję. Wspólnie wypracowujemy rozwiązania, a później poszukujemy pieniędzy i wdrażamy - mówi Andrzej Fetliński. Producenci z Dąbrowy mają już za sobą kilka spotkań, ostatnie odbyło się w miniony wtorek. - We wrześniu organizuję szkolenia z zakresu bezpieczeństwa żywnościowego. W listopadzie spotkamy się po raz kolejny w Goniądzu i będziemy mówić o logistyce, o tym, jak sprzedawać swoje produkty. Może należałoby utworzyć klaster z tych trzech podlaskich grup, żeby zwiększyć możliwości wyjścia z produktami na zewnątrz?- zastanawia się Andrzej Fetliński. W tym roku klinek dąbrowski został wpisany na Listę Produktów Tradycyjnych prowadzoną przez Ministerstwo Rolnictwa. Smakołyk z gminy Dąbrowa Białostocka zdobył też Perłę podczas ostatnich targów Polagra Food w Poznaniu. Klinek to ser twarogowy wytwarzany ze świeżego krowiego mleka (przepis tutaj: Jak zrobić ser twarogowy [BLOG]).", "url": "https://isokolka.eu/dabrowa-bialostocka/7839-czas-na-klinek-dabrowski", "category": "podlaskie", "sub_category": "Sery i inne produkty mleczne", "phrase": "Klinek dąbrowski"}