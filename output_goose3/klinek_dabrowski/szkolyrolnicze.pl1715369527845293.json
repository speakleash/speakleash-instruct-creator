{"meta_description": "24 marca 2023 roku w Zespole Szkół CKR w Janowie odbył się Wojewódzki Konkurs pt.", "title": "Wojewódzki Konkurs", "content": "W konkursie wzięło udział 14 szkół z terenu województwa podlaskiego. Naszą szkołę reprezentowali uczniowie - Aleksandra Siniło i Sebastian Butkiewicz pod kierunkiem Pani Katarzyny Krutul. Jako danie konkursowe, w skład którego wchodziła zupa i danie główne, nasi uczniowie przygotowali comber jagnięcy w sosie malinowym i zupę krem z kiszonej kapusty. Gospodarzem tegorocznego konkursu „Gotuj z klasą!” była Dyrektor Zespołu Szkół Centrum Kształcenia Rolniczego w Janowie Pani Sylwia Anna Sadłowska. Nagrody laureatom wręczyli Wicemarszałek Województwa Podlaskiego Pan Sebastian Łukaszewicz, szef kuchni i Honorowy Ambasador Województwa Podlaskiego Pan Karol Okrasa, Dyrektor Krajowego Ośrodka Wsparcia Rolnictwa w Białymstoku Pani Jadwiga Zabielska oraz Dyrektor Wydziału Szkół Ponadpodstawowych i Kształcenia Ustawicznego w Podlaskim Kuratorium Oświaty Pan Franciszek Górski. Nagrodą główną w konkursie „Gotuj z klasą!” jest staż w warszawskiej restauracji Platter, gdzie szefem kuchni jest Karol Okrasa. 24 marca odbyło się również uroczyste otwarcie nowej pracowni w Zespole Szkół Centrum Kształcenia Rolniczego w Janowie - Wirtualnej Strzelnicy pod nazwą „Złoty strzał”. W uroczystym przecięciu wstęgi uczestniczyli Dyrektor Zespołu Szkół CKR w Janowie Pani Sylwia Anna Sadłowska, Sekretarz Województwa Pani Mirosława Anna Jaroszewicz-Łojewska oraz Pan Kazimierz Gwiazdowski Poseł na Sejm. W trakcie trwania konkursu „Gotuj z klasą!” na zlecenie Ministerstwa Rolnictwa i Rozwoju Wsi w Zespole Szkół CKR w Janowie przeprowadzono działania informacyjno – promocyjne polegające na zorganizowaniu punktu informacyjnego i prezentacji produktów wysokiej jakości, w tym produktów regionalnych, tradycyjnych i ekologicznych takich jak: babka ziemniaczana, chleb z mąki pszennej, kapusta kiszona, kapusta z beczki kiszona w główce, kartacze, kiszka ziemniaczana, klinek dąbrowski, kociołek cygański, marcinek hajnowski, masło z Hajnówki, miód augustowski, oleje naturalne, pierekaczewnik, przyprawy „Dar Natury”, ser koryciński „Swojski”, sękacz sejneński, sękacz z Suchowoli, soczewiaki, sok z buraka kiszonego, syrop z rokitnika, wędzonka oraz zaguby. Wszystkim uczestnikom oraz przybyłym gościom serdecznie dziękujemy za udział i wspaniałą atmosferę oraz życzymy dalszych sukcesów!", "url": "https://szkolyrolnicze.pl/wiadomosc,wojewodzki-konkurs-gotuj-z-klasa-w-zespole-szkol-ckr-w.html", "category": "podlaskie", "sub_category": "Sery i inne produkty mleczne", "phrase": "Klinek dąbrowski"}