{"meta_description": "Tylko trzy produkty z Podlasia otrzymały Perłę.", "title": "Klinek dąbrowski i kindziuk sokólski otrzymały Perłę", "content": "Aż dwa z nich produkowane są w powiecie sokólskim. To klinek dąbrowski Haliny Raducha z Ostrowia kolonii oraz kindziuk sokólski dojrzewający Łukasza Ancypo z Pawełek. - W ciągu roku udało nam się bardzo dużo osiągnąć - podkreśla Halina Raducha, prezes Dąbrowskiego Stowarzyszenia Produktu Lokalnego. - Wszystko zaczęło się zaledwie rok temu, kiedy z paniami, które wytwarzają klinek, pojechałyśmy na targi do Augustowa. Tam nasz produkt od razu wzbudził zachwyt i zdobył wyróżnienie w konkursie. - Warto starać się o tę nagrodę. Bo to przede wszystkim prestiż i promocja naszych tradycyjnych produktów - mówi Łukasz Ancypo, zdobywca Perły za kindziuk. Perły to prestiżowe nagrody przyznawane w finale konkursu \"Nasze Kulinarne Dziedzictwo - Smaki Regionów\" podczas targów Polagra Food w Poznaniu. Jego organizatorem jest Polska Izba Produktu Regionalnego i Lokalnego.", "url": "https://poranny.pl/klinek-dabrowski-i-kindziuk-sokolski-otrzymaly-perle/ar/5550808", "category": "podlaskie", "sub_category": "Sery i inne produkty mleczne", "phrase": "Klinek dąbrowski"}