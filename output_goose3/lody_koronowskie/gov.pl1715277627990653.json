{"meta_description": "Produkt wpisany na listę produktów tradycyjnych w dniu 2014-04-29 w kategorii Produkty mleczne w woj. kujawsko-pomorskim.", "title": "Lody koronowskie - - Portal Gov.pl", "content": "W zależności od naczynia, jedna porcja loda, gałka – okrągła. Lody występują w czterech smakach. Tradycyjne smaki to: waniliowy – o smaku i zapachu wanilii i świeżego, wiejskiego mleka, truskawkowy – smak świeżych truskawek zmiksowanych z kremową masą lodową, porzeczkowy – smak porzeczki, czekoladowy – smak intensywnej, gorzkiej, wyrafinowanej czekolady. Koronowo to położone nad rzeką Brdą miasto w województwie kujawsko-pomorskim. W historię i kulturę tego małego miasteczka wpisała się tradycja wytwarzania lodów. Lody z Koronowa są wręcz znakiem rozpoznawalnym tego urokliwego miejsca. W dawnych czasach w Polsce chłodnictwo nie było rozwinięte, w związku z czym do zamrażania, transportu i przechowywania lodów używano zebranego w zimie lodu rzecznego, który składowany był w tzw. lodowniach. Lód cięto piłami ręcznymi na mniejsze bloki i przewożono zaprzęgiem konnym do lodowni. Z takich magazynów lód pobierano tylko nocą, by ciepło nie powodowało jego topnienia. Przełomem dla rozwoju lodziarstwa było wynalezienie maszynki do lodów o nazwie sabotiere. Składała się ona z dwóch naczyń: do większego – wypełnionego lodem i solą wkładano mniejsze, do którego wlewano masę lodową. Masa była mieszana za pomocą specjalnych mieszadeł i kręcąc nimi doprowadzano do zmrożenia masy lodowej do stałej konsystencji. Produkcja lodów koronowskich opiera się właśnie na tej tradycyjnej technologii. W procesie wytwarzania lodów wykorzystywane są wyłącznie tradycyjne maszyny i receptury. Dzięki technologii „kręcenia” lodów, możliwa jest kontrola nad produkcją na każdym jej etapie. Obecnie takie maszyny są bardzo rzadko wykorzystywane ze względu na pracochłonność produkcji. „Kręcenie” lodów wymaga umiejętności, ale także doświadczenia, gdyż jest to strategiczny moment wytwarzania lodów tradycyjnych. Lody koronowskie sprzedawane były zarówno w cukierni, jak również wydawane ze specjalnych termosów ze szklanym wkładem. Początkowo porcje wkładane były na płaski wafelek, obecnie jest to również kruchy wafelek pszenny w kształcie kubka. Wyjątkowy smak lodów koronowskich tworzą starannie wyselekcjonowane produkty od lokalnych hodowców, dzięki czemu lody wytwarzane są wyłącznie z naturalnych składników, pozbawione wszelkich konserwantów, barwników i sztucznych polepszaczy smaku. Lody produkowane są w niewielkich partiach i spożywane bezpośrednio po ich wyprodukowaniu. Niejednemu z konsumentów zakręciła się łza w oku na widok termosów i aksamitnego smaku lodów koronowskich, przywodzący na myśl czasy dzieciństwa.", "url": "https://www.gov.pl/web/rolnictwo/lody-koronowskie", "category": "kujawsko-pomorskie", "sub_category": "Sery i inne produkty mleczne", "phrase": "Lody koronowskie"}