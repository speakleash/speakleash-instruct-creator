{"meta_description": "Koronowskie lody i serwatka z porzeczką w Grucznie Krytyk Kulinarny - certyfikowany przez Harvard (USA) i McGill (Kanada)", "title": "Koronowskie lody i serwatka z porzeczką w Grucznie - %", "content": "Od siedmiu lat w przedostatni weekend sierpnia Gruczno, urokliwie położona na skraju Kociewia i Kujaw wieś, staje się prawdziwą mekką smakoszy. Zjeżdżają tu producenci wyjątkowej jakości wędlin, miodów, przetworów i serów z całego kraju. Ich tropem podążają amatorzy niezafałszowanej polskiej tradycji kulinarnej. Całości dopełniają mistrzowie kuchni, gwiazdy, dziennikarze, recenzenci i jurorzy kulinarni sędziujący w rozgrywanych tu konkursach albo uczestniczący w seminariach i warsztatach. Tak oto tworzy się ów niepowtarzalny klimat gruczeńskiego Festiwalu Smaku, spowitego leniwym dymem rozstawionych tu i ówdzie polowych wędzarni, pachnącego dojrzewającymi śliwkami i smakującego szynką, jakiej próżno szukać w otwartym handlu. Na kilkadziesiąt tysięcy gości festiwalu czekało ponad sto eleganckich stoisk z przysmakami z różnych stron kraju.  Najbardziej prestiżowy moment imprezy to bez wątpienia ogłoszenie wyników gruczeńskich konkursów, do których stają wszyscy wystawcy. Jurorzy przyznają je w kilku kategoriach – wędliny, ryby, sery, pieczywo, napoje i przetwory owocowo-warzywne . Nagroda główna, Grand Prix, w tym roku trafiła do Teresy Biziewskiej z Suwałk za tradycyjny sękacz. Tytułem Miodu Roku 2012 uhonorowano miód koniczynowy Radosława Świeżbina z Żabina. Swoje widelce w zgłoszone do konkursu Smak Roku potrawy wbili także jurorzy zgrupowani w specjalnym gremium dziennikarsko-artystycznym. Choć nie było tu pełnej zgody, hałaśliwe grono literackie swoje Grand Prix przyznało lodom Jolanty Maciejewskiej z Kończewic. Po żywiołowej dyskusji nad wyższością gotowanej szynki z kością nad dojrzewającym baleronem, pierwsze miejsce ostatecznie otrzymała kiełbasa kminkowa Jana Nowickiego z Ostrzeszowa. Przy ocenie serów jurorskie głosy na chwilę zamilkły, a grono z wyczekiwało opinii eksperta w materii, Giena Mientkiewicza, który z pietyzmem kosztował zarówno proste serki kozie jak i wyrafinowane serowe kompozycje, miarkując szczegółowo, w czym kolejny ustępuje poprzedniemu. Komisja wyraźnie skłaniała się ku koziemu serowi kiszonemu z Łomnicy, co Gieno przypieczętował uśmiechem. Trzecią nagrodą dziennikarze i artyści obdarzyli chleb serwatkowy z Łysych. Na tym konkurs się zakończył, co postanowiłem uczcić bezzwłocznie trzema kawałkami wyjątkowego maślano-bezowego tortu czekoladowego mocno okraszonego spirytusem. Tradycją drugiego dnia gruczeńskiego Festiwalu Smaku są niedzielne śniadania prasowe połączone z prelekcjami, prezentacjami i warsztatami kulinarnymi. W tym roku na stole pojawiła się nagrodzona w konkursie szynka ze Słończa, wiślany łosoś wędzony na zimno, gruczeński chleb na liściu chrzanu, masło z Dionizowa oraz absolutny hit upalnego poranka – dobrze schłodzona serwatka z czarną porzeczką z mleczarni Klimeko w Łódzkiem. Na stole znalazł się też chrzan, ogórki oraz kilka serów z Łódzkiego. Jak się okazało, całkiem nieprzypadkowo, bowiem tematem jednej z prezentacji były produkty z tego regionu. Wspomniano o łódzkich targach żywności ekologicznej Natura Food, obsługa restauracji Malutkie częstowała uczestników śniadania regionalną zalewajką, zapraszano też na Festiwal Zalewajki w Radomsku, kusząc obecnością Magdy Gessler. Głos zabrał też Gieno Mientkiwicz, który poinformował media o całkiem nowej idei festiwalowej pod nazwą „Źródło Zmian”. Rzecz zasadza się na honorowaniu producentów żywności masowej, którzy świadomie dochowują najwyższych standardów produkcji. W tym roku takie wyróżnienia przyznano po raz pierwszy, a otrzymał je między innymi podlaski Polmos za rocznikowe wódki z młodych ziemniaków oraz Spomlek z Radzynia Podlaskiego za linię bardzo przyzwoitych serów Old Poland. Był też czas na tradycyjne lody, o których opowiadała Marta Sikorska z UMK w Toruniu. Temat prezentacji genialnie zbiegł się z wniesieniem na salę dwóch pojemników tradycyjnych lodów z Koronowa – sorbetu truskawkowego i lodów waniliowych. Koronowskie lody bardzo mi smakowały, były nienachalnie wyraziste i naturalnie aromatyczne, zjadłem więc cztery porcje. Niedawno w Grucznie otwarto starą lodownię. Nie ma w niej jeszcze lodu, ten pojawi się dopiero z nastaniem sążnistych mrozów, gdy z pobliskiego jeziora będzie można wyciąć stosowne lodowe klocki, które pozwolą na utrzymanie w lodowni odpowiedniej temperatury aż do kolejnej zimy.  Póki co postuluję zatem o tymczasowe zapełnienie pustej jeszcze lodowni lodami z Koronowa. Wówczas chętnie spędzę w niej całe lato.", "url": "https://krytykkulinarny.pl/2012/08/koronowskie-lody-i-serwatka-z-porzeczka-w-grucznie/", "category": "kujawsko-pomorskie", "sub_category": "Sery i inne produkty mleczne", "phrase": "Lody koronowskie"}