{"meta_description": "Ilona i Ireneusz Zmudziejewscy z Koronowa od ćwierćwiecza wytwarzają lody, o których krążą już legendy. Ostatnio otrzymały prestiżowy certyfikat produktu tradycyjnego.", "title": "Lody koronowskie na liście produktów tradycyjnych. Wyborne już od 25 lat", "content": "Hasło „lody od Zmudziejewskiego” wywołuje pozytywne skojarzenia u starszych i młodszych mieszkańców Koronowa. Także przybywający nad Zalew Koronowski turyści przekonują się o ich niepowtarzalnych walorach smakowych. Przed okienkiem lodziarni przy ulicy Dworcowej 27 ustawiają się kolejki amatorów pysznej ochłody. [break] A zaczęło się w 1979 roku, kiedy ojciec pana Ireneusza zajął się wytwarzaniem lodów wedle własnej receptury. Po dziesięciu latach firmę odziedziczył Ireneusz, który wraz z żoną Iloną prowadzi ją z powodzeniem do dziś. Potwierdzeniem wysokiej jakości lodów koronowskich było wpisanie ich niedawno na Listę Produktów Tradycyjnych. Takie wyroby muszą być wytwarzane od co najmniej 25 lat zgodnie z tradycyjną recepturą i z wykorzystaniem lokalnych, naturalnych surowców. Na prestiżowej liście znalazły się lody koronowskie o smakach: waniliowym, truskawkowym, porzeczkowym i czekoladowym. W czym tkwi tajemnica sukcesu?- Nie ma żadnej tajemnicy - odpowiada skromnie Ireneusz Zmudziejewski. - Wykorzystujemy do wyrobu lodów tę samą maszynę, którą miał mój ojciec, opracowaną przez niego recepturę i wyłącznie naturalne składniki: mleko, jaja, cukier, owoce, kakao. Żadnych konserwantów, barwników i polepszaczy smaku. Właśnie dlatego nasze lody różnią się smakiem od wielu innych dostępnych na rynku - dodaje koronowski przedsiębiorca.", "url": "https://expressbydgoski.pl/lody-koronowskie-na-liscie-produktow-tradycyjnych-wyborne-juz-od-25-lat/ar/10871082", "category": "kujawsko-pomorskie", "sub_category": "Sery i inne produkty mleczne", "phrase": "Lody koronowskie"}