{"meta_description": "Kiedy tylko pojawią się młode listki buraka a temperatura za oknem przekroczy 20 st.C!  „Podano w kolej wódkę, za czym wszyscy siedli I chołodziec litewski milczkiem żwawo jedli” Pan Tadeusz, Adam Mickiewicz To zdanie bezsprzecznie dowodzi silnych związków literatury i kuchni i to literatury w wydaniu wieszcza a i kuchni w najlepszym;), bo kresowym. Kiedy…", "title": "Chołodziec litewski", "content": "Kiedy tylko pojawią się młode listki buraka a temperatura za oknem przekroczy 20 st.C! „Podano w kolej wódkę, za czym wszyscy siedli To zdanie bezsprzecznie dowodzi silnych związków literatury i kuchni i to literatury w wydaniu wieszcza a i kuchni w najlepszym;), bo kresowym. Kiedy jako małe dziecko, słyszałam je co roku wiosną przy stole, zawsze zastanawiałam się, co to takiego ten chołodziec, skoro jest chłodnik i czemu jest litewski jak jest polski. Zrozumienie tej historycznej zawiłości zajęło mi całkiem sporo czasu i nie ukrywam, że do dzisiaj ciężko mi to wszystko pojąć. Dziś opowiem Wam, co jawiło się w mojej dziecięcej głowie przy okazji powiedzmy obiadu. No bo tak, co słyszało dziecko siedzące przy stole? Że prababcia, przyjechała zza Buga, z Kresów, z Wołynia…czyli nie wiadomo skąd, wszystkie te nazwy krążyły dziecku nad głową zlewając się w jedną wspólną, choć niepojętą całość. Wiadomo, że to było tak daleko, że nie da się tam pojechać nawet w odwiedziny, nawet do siostry, która tam została. Wiadomo, że prababcia jechała z całym dobytkiem przez dwa tygodnie pociągiem towarowym nie wiedząc gdzie się ostatecznie zatrzyma. I ten dobytek, na przykład wieka babcina szafa, też jechał. No więc ta szafa stojąca w pociągu obok maszyny do szycia i mniejszej szafki oraz stołów i paru jeszcze innych rzeczy zaczynała rosnąć w dziecięcej głowie. Musiała otwierać się i zamykać na każdym przystanku, skrzypieć, a jeszcze być może w środku były rzeczy! Jak oni wsiedli z tym wszystkim, jak oni wysiedli? Wiadomo też było, że prababcia tęskni za swoim ukochanym Wiazyniem i często o nim opowiada. Ten Wiazyń na czarno-białej, podniszczonej fotografii wyłania się niczym zza mgły i jest bardziej jak widmo niż prawdziwy dom. Wiadomo też, że z tego wielkiego i pięknego Wiaznynia nic już nie zostało, że ruscy przyszli i zburzyli, rozebrali, że z drewna, z którego był zbudowany zrobili potem co innego, bo to było dobre, modrzewiowe drewno. I tam w tym domu, którego nie ma, jadło się chołodziec litewski, to on musiał być czymś zupełnie innym, niż chłodnik, który stoi na stole i jest jak najbardziej prawdziwy. Potem, kiedy ostatecznie okazało się się, że jest tym samym, to byłam trochę rozczarowana a trochę zadowolona. Rozczarowana, bo runął pewien mit, a zadowolona, bo jednak mogłam chociaż na chwilę znaleźć się wśród tych wspomnień i jedząc chołodziec litewski zrozumieć, za czym tak bardzo tęskniła prababcia. Pęczek boćwiny drobno posiekany i obgotowany w małej (tak żeby tylko przykryło boćwinę) ilości wody. Wystudzoną boćwinę połączyć ze zsiadłym mlekiem, dodać posiekane ogórki, rzodkiewkę i koper, zaprawić śmietaną i kwasem z buraków, dodać jajka, posolić, popieprzyć, dodać czosnek przeciśnięty przez praskę i delikatnie wymieszać. Odstawić na godzinę by smaki się przegryzły.", "url": "https://przepisyzespiewnika.wordpress.com/2021/06/11/cholodziec-litewski/", "category": "podlaskie", "sub_category": "Gotowe dania i potrawy", "phrase": "Chołodziec litewski (chłodnik)"}