{"meta_description": "Chłodniki najlepsze na upalne dni - z sezonowych warzyw albo owoców są najsmaczniejsze.", "title": "Chłodne podejście do zupy", "content": "Są tanie w przygotowaniu, a co najważniejsze – można do nich wykorzystywać sezonowe warzywa i owoce – także wprost z własnej działki. Poza tym, te klasyczne, robi się najczęściej z dodatkiem jogurtu, zsiadłego mleka, maślanki, a wapń w codziennej diecie i dzieci, i dorosłych to rzecz istotna wielce. Oczywiście, można przygotować inną „wariację na temat” – gdzie pierwsze skrzypce smakowe zagrają nawet wino czy inny procentowy dodatek. Można ekspertmentować do woli. Ale mamy wiedzą najlepiej, że dzieciaki uwielbiają chłodniki na słodko – z owoców, podane z makaronem albo ryżem. Tak się już utarło, że na hasło „chłodnik” myślami biegniemy ku kuchni kresowej, litewskiej. Sam wieszcz Mickiewicz, w uznaniu zalet tej potrawy, umieścił ją w swojej narodowej epopei. Bo rzeczywiście – jeśli przyrządzona zgodnie ze sztuką, z dobrze zbalansowaną kwasowością – jest fantastyczną letnią potrawą, której smak mogą na dokładkę podbić młode ziemniaki „zaprawione” skwarkami albo masłem. No istna poezja! Jak takiego klasyka zrobić? Oto przepis, według którego chłodnik litewski nie może się nie udać, pod warunkiem że poszczególne składniki będą dobrej jakości: Boćwinę wypłucz i posiekaj, a buraczki obierz i pokrój w kostkę. Zalej w garnku niewielką ilością wody (jakieś pół szklanki) i duś ok. 15 min. Odstaw do ostygnięcia. Potem wymieszaj ze zsiadłym mlekiem/kefirem i śmietaną, dorzuć czosnek, szczypiorek, koperek i ogórki. Posól do smaku i wstaw do lodówki na tak długo, żeby zupa dobrze się schłodziła. Podawaj z połówkami jajka na twardo. Niektórzy, żeby wzmocnić kwaskowaty smak chłodnika, wlewają do niego nieco ponad szklankę soku z ogórków kiszonych lub do gotowanej boćwiny wrzucają szklankę świeżego szczawiu. Chłodnik litewski dobrze smakuje z młodymi ziemniakami, ale żeby ściśle trzymać się kulinarnej tradycji trzeba by go serwować z dodatkiem kawałków pieczonej cielęciny, kurczaka lub indyka, albo z obranymi szyjkami rakowymi. …teraz chłodnik truskawkowy będzie idealny, zwłaszcza że podany z małą, pożywną wkładką. Czyste truskawki obierz z szypułek, zmiksuj blenderem z dodatkiem cukru. Wlej kefir/maślankę/jogurt i jeszcze raz zmiksuj. Wstaw do schłodzenia do lodówki. Makaron zalej gorącą wodą (patrz przepis na opakowaniu), gdy zmięknie, dokładnie odcedź i potnij na mniejsze kawałki. Rozłóż na talerze, zalej chłodnikiem i dodatkowo posyp posiekanymi truskawkami. I przygotuj się na podanie dokładki…", "url": "https://www.wroclaw.pl/dla-mieszkanca/chlodnik-litewski-klasyczny-przepis", "category": "podlaskie", "sub_category": "Gotowe dania i potrawy", "phrase": "Chołodziec litewski (chłodnik)"}