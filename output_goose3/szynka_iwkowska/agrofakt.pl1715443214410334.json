{"meta_description": "Produkt regionalny to doskonała możliwość promocji regionu w skali krajowej. Z myślą o tym LGD „Na Śliwkowym Szlaku” promuje rozwój lokalnego przetwórstwa.", "title": "Produkt regionalny — czyli \"Na śliwkowym szlaku\"", "content": "Produkt regionalny to doskonała możliwość promocji regionu w skali krajowej, a nawet międzynarodowej. Samodzielna produkcja wyrobów regionalnych pozwala rolnikom na dywersyfikację źródeł dochodu i uniezależnienie się od dużych przetwórców czy pośredników. To m.in. z myślą o nich Lokalna Grupa Działania Stowarzyszenie „Na Śliwkowym Szlaku” ogłosiła nabór wniosków na rozwój lokalnego przetwórstwa. Produkt regionalny to produkt mający „znane pochodzenie”, a jego jakość jest na znacząco wyższym poziomie w porównaniu do przeciętnych wyrobów. Ponadto cały proces przygotowywania, wytwarzania i przetwarzania, a także prezentacji odbywa się w miejscu pochodzenia danego produktu, w określonym regionie. To także doskonały sposób na stworzenie wartości dodanej z produkowanych lokalnie surowców, które inaczej trafiłyby handlu masowego. Lokalna Grupa Działania Stowarzyszenie „Na Śliwkowym Szlaku” działa na terenie gmin: Czchów, Gnojnik, Gródek nad Dunajcem, Iwkowa, Korzenna, Lipnica Murowana, Łososina Dolna. 2 lutego opublikowała ona informację o możliwości składania wniosków o pomoc na tworzenie lub rozwój inkubatorów przetwórstwa lokalnego produktów rolnych. Będzie ona udzielana w ramach poddziałania „Wsparcie na wdrażanie operacji w ramach strategii rozwoju lokalnego kierowanego przez społeczność”. Objęta jest ona Programem Rozwoju Obszarów Wiejskich na lata 2014-2020 z udziałem środków Europejskiego Funduszu Rolnego na rzecz Rozwoju Obszarów Wiejskich. Nabór wniosków o numerze 7/2022, zostanie przeprowadzony w terminie od 17 lutego do 3 marca 2022 r (do godziny 16). Jest to konkurs ukierunkowany na lokalne przetwórstwo żywności, której celem będzie wysokiej jakości produkt regionalny. Na terenie działania Grupy można już teraz kupić szereg produktów regionalnych, także sadowniczych. Są to między innymi:  – Suski sechlońskie, czyli śliwki z pestkami poddane procesowi podsuszania i podwędzania,  – Susorki iwkowskie, czyli mieszanka owoców (śliwki, jabłka, gruszki ) podsuszanych i podwędzanych metodą tradycyjną,  – Polywka, czyli kompot z owoców śliwek, jabłek i gruszek tradycyjnie suszonych w suszarniach opalanych drewnem. – Imbirówka iwkowska,  – Fasola Piękny Jaś z Doliny Dunajca  – Kukiełka uszewska, czyli podłużne pszenne pieczywo, z charakterystycznym splotem dwóch wałków ciasta na górze  – Razowiec lipnicki,  – Lipnicka lipina, czyli herbata z kwiatów lipy,  – Kiełbasa wiejska iwkowska,  – Szynka iwkowska,  – Wędzonka iwkowska, Wnioski należy składać bezpośrednio (osobiście albo przez pełnomocnika albo osobę upoważnioną) w biurze Lokalnej Grupy Działania Stowarzyszenie „Na Śliwkowym Szlaku”. Mieści się ono pod adresem 32-861 Iwkowa 759 (Iwkowa – Stadion IVA IWKOWA). Wnioski można składać od poniedziałku do piątku w godz. od 8.00 do 16.00. Więcej informacji o naborze wraz z dokumentacją konkursową można znaleźć na stronie internetowej: www.nasliwkowymszlaku.pl w zakładce Nabór wniosków. Ponadto informacji udziela biuro Stowarzyszenia, z którym można skontaktować się telefonicznie pod numerami: 661-242-363 i 14-68-44-549. Można też kontaktować się za pomocą poczty elektronicznej, na adres e-mail: biuro@nasliwkowymszlaku.pl. Jak widać region, w jakim działa Grupa ma ugruntowaną tradycję a produkt regionalny z tego regionu ma już ugruntowaną markę. Dlatego wsparcie, jakie daje Grupa, pozwoli na rozwinięcie lokalnego przetwórstwa, które pozwoli na miejscu produkować lokalne przysmaki. Ponadto producenci rolni czy sadowniczy staną się mniej zależni od dużych przetwórni tudzież od pośredników.", "url": "https://www.agrofakt.pl/produkt-regionalny-czyli-na-sliwkowym-szlaku/", "category": "małopolskie", "sub_category": "Mięso świeże oraz produkty mięsne", "phrase": "Szynka iwkowska"}