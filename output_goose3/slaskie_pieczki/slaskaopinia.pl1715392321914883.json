{"meta_description": "", "title": "Franciszek Pieczka upamiętniony w Galerii Artystycznej Katowic", "content": "W 158 rocznicę nadania Katowicom praw miejskich postać Franciszka Pieczki dołączyła do grona ludzi kultury upamiętnionych w Galerii Artystycznej na pl. Grunwaldzkim. Rzeźby przedstawiają osoby szczególnie zasłużone dla miasta w dziedzinie kultury. A o tym kogo upamiętniają w głosowaniu decydują mieszkańcy, którzy oddają swój głos w plebiscycie za pośrednictwem strony internetowej. – 158. urodziny Katowic to wyjątkowy czas podsumowań i uhonorowania osób zasłużonych dla naszej społeczności. To niezwykle istotne abyśmy pamiętali o osobach, które przyczyniły się do promocji miasta, także przez kulturę. Jestem dumny, że w gronie wybitnych postaci, tu, na Placu Grunwaldzkim od dzisiaj jest także Franciszek Pieczka, którego osobowość ukształtowało górnośląskie pochodzenie. Galeria Artystyczna, to miejsce w którym można odpocząć i poznać historię naszego regionu – mówi prezydent Marcin Krupa. W tym roku w głosowaniu wzięło udział 1117 mieszkańców, z czego 1010 oddało swój głos za pośrednictwem strony internetowej. Najwięcej głosów – 426 otrzymał Franciszek Pieczka, polski aktor filmowy i teatralny, Kawaler Orderu Orła Białego. Franciszek Pieczka urodził się 18 stycznia 1928 roku, jako najmłodsze dziecko Walerii i Franciszka. Całe dzieciństwo spędził w Godowie, wsi położonej w województwie śląskim, w powiecie wodzisławskim. Tam też uczęszczał do szkoły. Jego ojciec brał udział w powstaniach śląskich na ziemi wodzisławskiej. Rozpoczął studia na politechnice w Gliwicach, ale po krótkim czasie przerwał je na rzecz studiów aktorskich w Państwowej Wyższej Szkole Teatralnej w Warszawie. Swój debiut miał w roku 1954, kiedy to po studiach znalazł zatrudnienie w Teatrze Dolnośląskim. W latach 1955-1964 występował w Teatrze Ludowym w Nowej Hucie, który prowadzony był przez Krystynę Skuszankę. Grał w ponad stu filmach, takich jak m.in. „Czterej pancerni i pies”, „Quo vadis”, „Potop”, „Wesele”, czy serial „Ranczo”. Był wielokrotnie nagradzany za kreacje artystyczne, ale również odznaczano go za wkład w sztukę teatralną i filmową. W 2017 roku został odznaczony Orderem Orła Białego, najwyższym polskim odznaczeniu państwowym. Zmarł 23 września 2022 roku. Autorem popiersia Franciszka Pieczki, który stanął w Galerii Artystycznej miasta Katowice jest Bogumił Burzyński. W poprzednich latach w ten sposób uhonorowano m.in. Zbigniewa Cybulskiego, Jerzego Dudę-Gracza, Henryka M. Góreckiego, Stanisława Hadynę, Wojciecha Kilara, Kazimierza Kutza, Stanisława Ligonia, Jana „Kyksa” Skrzeka, Pawła Stellera, Karola Stryję, Wilhelma Szewczyka, Alfreda Szklarskiego, Aleksandrę Śląską czy Józefa Świdra. W ubiegłym roku miejsce to wzbogaciło popiersie Krystyny Bochenek.", "url": "https://slaskaopinia.pl/2023/09/09/franciszek-pieczka-upamietniony-w-galerii-artystycznej-katowic/", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śląskie pieczki"}