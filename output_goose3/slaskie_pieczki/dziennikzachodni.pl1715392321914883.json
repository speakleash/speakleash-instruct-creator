{"meta_description": "W czwartek, 29 września 2022 r. odbyły się uroczystości pogrzebowe Franciszka Pieczki. Uwielbiany przez wszystkie pokolenia widzów aktor spoczął na cmentarzu w Aleksandrowie (Cmentarz Parafialny dla Aleksandrowa i Falenicy). Mszę świętą za zmarłego odprawiono o godz. 12 w Kościele pw. Najświętszego Serca Pana Jezusa w Warszawie. Wybitnego artystę pożegnała rodzina, fani oraz współpracownicy.", "title": "Pogrzeb Franciszka Pieczki. Wybitny aktor, pochodzący ze Śląska, spoczął na cmentarzu w Aleksandrowie", "content": "23 września 2022 roku w Warszawie zmarł Franciszek Pieczka. Wybitny aktor odszedł w wieku 94 lat. Msza święta za jego duszę została odprawiona w czwartek, 29 września o godz. 12 w Kościele pw. Najświętszego Serca Pana Jezusa w Warszawie Falenicy. Po mszy św. nastąpiło odprowadzenie trumny z ciałem zmarłego na cmentarz w Aleksandrowie. Wybitnego artystę pożegnała rodzina, fani oraz współpracownicy. Franciszek Pieczka urodził się 18 stycznia 1928 r. w Godowie na Górnym Śląsku. Był jednym z najbardziej lubianych polskich aktorów, odtwórcą ról m.in. w filmach „Żywot Mateusza” i „Austeria” i niezapomnianym Gustlikiem z serialu „Czterej pancerni i pies”. Zagrał także w tak głośnych filmach jak m.in. „Perła w koronie” Kazimierza Kutza (1971), „Wesele” Andrzeja Wajdy (1972), „Chłopi” Jana Rybkowskiego (1973). Pieczka zagrał również pamiętne role starego Kiemlicza w „Potopie” Jerzego Hoffmana (1974) i niemieckiego fabrykanta Mullera w „Ziemi obiecanej” Andrzeja Wajdy (1974).", "url": "https://dziennikzachodni.pl/pogrzeb-franciszka-pieczki-wybitny-aktor-pochodzacy-ze-slaska-spoczal-na-cmentarzu-w-aleksandrowie/ar/c1-16919563", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śląskie pieczki"}