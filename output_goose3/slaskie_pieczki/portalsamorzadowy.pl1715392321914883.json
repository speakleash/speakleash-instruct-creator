{"meta_description": "", "title": "Rzeźba przedstawiającą Franciszka Pieczkę dołączyła do katowickiej Galerii Artystycznej", "content": "Kolejne rzeźby, przedstawiające wybitne postaci świata kultury związane ze stolicą woj. śląskiego, odsłaniane są od 2004 r., jesienią, w galerii artystycznej na placu Grunwaldzkim, nieopodal Spodka. W corocznym plebiscycie można głosować na postaci zgłoszone przez środowiska artystyczne. O wyborze osób upamiętnianych w galerii decyduje prezydent miasta, posiłkując się wynikami plebiscytu. W tegorocznym głosowaniu, w którym wzięło udział 1117 mieszkańców, największą liczbę głosów otrzymali: Franciszek Pieczka, którego wskazało 426 osób, dyrygent Grzegorz Fitelberg - 275 głosów i malarz Erwin Sówka - 149 głosów. Rzeźbę Pieczki odsłonięto przy okazji obchodów 158. rocznicy nadania Katowicom praw miejskich. \"To wyjątkowy czas podsumowań i uhonorowania osób zasłużonych dla naszej społeczności. To niezwykle istotne abyśmy pamiętali o osobach, które przyczyniły się do promocji miasta, także przez kulturę. Jestem dumny, że w gronie wybitnych postaci, tu, na placu Grunwaldzkim od dzisiaj jest także Franciszek Pieczka, którego osobowość ukształtowało górnośląskie pochodzenie. Galeria Artystyczna, to miejsce w którym można odpocząć i poznać historię naszego regionu\" - powiedział prezydent Marcin Krupa. Wśród tegorocznych kandydatów znaleźli się artyści i twórcy, którzy przyczynili się do rozwoju kulturalnego Katowic i regionu. Oprócz Franciszka Pieczki zgłoszeni byli: Urszula Broll, Tadeusz Wincenty Dobrowolski, Grzegorz Fitelberg, Tomasz Jura, Tadeusz Michejda, Jerzy Stanisław Milian, Feliks Netz, Erwin Sówka, Bolesław Szabelski i Andrzej Szewczyk. W ub. roku, w uznaniu głosów mieszkańców zaangażowanych w przedsięwzięcie, prezydent Krupa postanowił upamiętnić rzeźbą dziennikarkę, senator i społeczniczkę Krystynę Bochenek. Rok wcześniej zdecydowano o uhonorowaniu wybitnego reżysera i senatora Kazimierza Kutza oraz Józefa Świdra - wieloletniego dyrektora artystycznego Oddziału Śląskiego Polskiego Związku Chórów i Orkiestr. W alejkach placu Grunwaldzkiego są też popiersia aktorów: Zbigniewa Cybulskiego, Aleksandry Śląskiej i Bogumiła Kobieli, kompozytorów Wojciecha Kilara i Henryka Mikołaja Góreckiego, grafika Pawła Stellera, malarzy: Jerzego Dudy-Gracza i Teofila Ociepki, twórcy Zespołu Pieśni i Tańca \"Śląsk\" Stanisława Hadyny, pisarzy: Alfreda Szklarskiego i Wilhelma Szewczyka, folklorysty Adolfa Dygacza, malarza i performera Andrzeja Urbanowicza, bluesmana Jana \"Kyksa\" Skrzeka, plastyka i filmowca Antoniego Halora, aktora Bernarda Krawczyka oraz dziennikarza i poety Tadeusza Kijonki. Plenerowa galeria artystyczna przy placu Grunwaldzkim to pomysł architektów Aliny i Andrzeja Grzybowskich, którzy w 2002 r. na zlecenie miasta zaprojektowali przebudowę skweru. Intencją Grzybowskich było utworzenie miejsca upamiętniającego wybitnych artystów związanych z miastem i regionem. Pierwszy pomnik - Zbigniewa Cybulskiego - odsłonięto tam w 2004 r. Franciszek Pieczka urodził się 18 stycznia 1928 r. jako najmłodsze dziecko Walerii i Franciszka. Dzieciństwo spędził w Godowie, wsi w woj. śląskim, w powiecie wodzisławskim. Tam chodził do szkoły. Jego ojciec brał udział w powstaniach śląskich na ziemi wodzisławskiej. Rozpoczął studia w politechnice w Gliwicach, ale przerwał je na rzecz nauki w Państwowej Wyższej Szkole Teatralnej w Warszawie. Debiutował w 1954 r. w Teatrze Dolnośląskim, w latach 1955-1964 występował w Teatrze Ludowym w Nowej Hucie. Grał w ponad stu filmach, jak \"Czterej pancerni i pies\", \"Quo vadis\", \"Potop\", \"Wesele\" czy serial \"Ranczo\". Był wielokrotnie nagradzany. W 2017 r. otrzymał Order Orła Białego. Zmarł 23 września ub. roku.", "url": "https://www.portalsamorzadowy.pl/wydarzenia-lokalne/rzezba-przedstawiajaca-franciszka-pieczke-dolaczyla-do-katowickiej-galerii-artystycznej,487608.html", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śląskie pieczki"}