{"meta_description": "Franciszek Pieczka został upamiętniony w katowickiej Galerii Artystycznej na placu Grunwaldzkim. Rzeźba przedstawiająca wybitnego aktora teatralnego i filmowego została odsłonięta 8 września, z okazji 158. rocznicy nadania praw miejskich Katowicom. W uroczystości wzięła udział rodzina Franciszka Pieczki oraz prezydent miasta, Marcin Krupa.", "title": "Franciszek Pieczka w katowickiej Galerii Artystycznej. Na placu Grunwaldzkim odsłonięto popiersie aktora [Galeria zdjęć]", "content": "Franciszek Pieczka został upamiętniony w katowickiej Galerii Artystycznej na placu Grunwaldzkim. Rzeźba przedstawiająca wybitnego aktora teatralnego i filmowego została odsłonięta 8 września, z okazji 158. rocznicy nadania praw miejskich Katowicom. W uroczystości wzięła udział rodzina Franciszka Pieczki oraz prezydent miasta, Marcin Krupa. Z okazji Urodzin Katowic corocznie w Galerii Artystycznej na placu Grunwaldzkim odsłaniana jest rzeźba upamiętniająca artystę związanego z naszym miastem. Osobę uhonorowaną wybierają mieszkańcy w specjalnym głosowaniu. W roku 2023 katowiczanie postanowili uczcić pamięć zmarłego przed rokiem aktora Franciszka Pieczki. Uroczystość odsłonięcia rzeźby odbyła się w piątek, 8 września. Wzięli w niej udział między innymi przedstawiciele rodziny Franciszka Pieczki, w tym syn Piotr Pieczka wraz z małżonką i dziećmi oraz prezydent miasta, Marcin Krupa. Wspaniała osoba, znakomity aktor, znany z bardzo wielu produkcji filmowych i spektakli teatralnych. To piękna sprawa, że możemy tak wielkiego Ślązaka uhonorować tutaj popiersiem, dzięki głosom mieszkańców naszego miasta. Franciszek Pieczka nigdy się Śląska nie wyrzekał - wręcz przeciwnie - podkreślał, że jest Ślązakiem. Okazało się, że ona sam przyznawał, że to w Katowicach nauczył się fachu aktorstwa teatralnego i zawsze do naszego miasta chętnie wracał. podkreśla prezydent Katowic, Marcin Krupa Rodzina Franciszka Pieczki nie kryła wzruszenia w związku z upamiętnieniem jego osoby w Katowicach. Jak podkreślał syn aktora, najważniejsze jest to, by trwała o nim pamięć. To dla nas bardzo ważne, że tata został uhonorowany w tym miejscu. Trafił do swoich ukochanych Katowic, gdzie spędzał czas w młodości, gdzie jeździł na motocyklu. Jesteśmy dumni, że znalazł się wśród tak wielu innych postaci upamiętnionych w tym miejscu. Liczę, że dzięki tej rzeźbie pamięć o nim nie zginie, a być może dzięki temu ktoś zainspiruje się postacią Franciszka Pieczki i zostanie wielkim aktorem. mówi nam syn upamiętnionego aktora, Piotr Pieczka Franciszek Pieczka urodził się 18 stycznia 1928 roku, jako najmłodsze dziecko Walerii i Franciszka. Całe dzieciństwo spędził w Godowie, wsi położonej w województwie śląskim, w powiecie wodzisławskim. Tam też uczęszczał do szkoły. Jego ojciec brał udział w powstaniach śląskich na ziemi wodzisławskiej. Rozpoczął studia na politechnice w Gliwicach, ale po krótkim czasie przerwał je na rzecz studiów aktorskich w Państwowej Wyższej Szkole Teatralnej w Warszawie. Swój debiut miał w roku 1954, kiedy to po studiach znalazł zatrudnienie w Teatrze Dolnośląskim. W latach 1955-1964 występował w Teatrze Ludowym w Nowej Hucie, który prowadzony był przez Krystynę Skuszankę. Grał w ponad stu filmach, takich jak m.in. „Czterej pancerni i pies”, „Quo vadis”, „Potop”, „Wesele”, czy serial „Ranczo”. Był wielokrotnie nagradzany za kreacje artystyczne, ale również odznaczano go za wkład w sztukę teatralną i filmową. W 2017 roku został odznaczony Orderem Orła Białego, najwyższym polskim odznaczeniu państwowym. Zmarł 23 września 2022 roku.", "url": "https://www.wkatowicach.eu/informacje/index/Franciszek-Pieczka-w-katowickiej-Galerii-Artystycznej.-Na-placu-Grunwaldzkim-odslonieto-popiersie-aktora-Galeria-zdjec/idn:4593", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śląskie pieczki"}