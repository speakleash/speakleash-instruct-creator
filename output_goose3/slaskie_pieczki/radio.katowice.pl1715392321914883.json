{"meta_description": "Polskie Radio Katowice Wiadomości | Ostatnie pożegnanie Franciszka Pieczki", "title": "Ostatnie pożegnanie Franciszka Pieczki", "content": "Nie tylko artyści, ale i rzesze Polaków pożegnają w warszawskiej Falenicy jednego z najwybitniejszych polskich aktorów, Franciszka Pieczkę. W samo południe w Kościele pw. Najświętszego Serca Pana Jezusa w Warszawie-Falenicy odbędzie się msza żałobna w intencji zmarłego Franciszka Pieczki, który choć początkowo próbował pójść w górnicze ślady ojca i dziadka, w rezultacie został jednym z najlepszych polskich aktorów. Jednak początki w zawodzie do łatwych nie należały. Faktycznie Franciszek Pieczka zapamiętany został przez Polaków przede wszystkim z roli Gustlika w serialu Czterej pancerni i pies. Jednak w pamięci widzów równie silnie wyryły się kreacje z Ziemi obiecanej, Potopu, czy przejmująco autentyczna rola w Quo vadis. Wyrazisty Jańcio Wodnik przeszedł już do klasyki kina polskiego. A przecież Franciszek Pieczka stworzył jeszcze setki niezapomnianych kreacji na deskach teatrów, jak i w serialach. Aktor ze Śląska zostanie pochowany na cmentarzu w Aleksandrowie.", "url": "https://radio.katowice.pl/zobacz,62601,Ostatnie-pozegnanie-Franciszka-Pieczki.html", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Śląskie pieczki"}