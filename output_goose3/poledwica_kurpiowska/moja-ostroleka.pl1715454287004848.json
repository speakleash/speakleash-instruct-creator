{"meta_description": "Za nami XIV edycja konkursu o Laur Marszałka. W tym roku zgłoszonych zostało aż 106 produktów żywnościowych. Chleb orzechowy, ciasto drożdżowe, zając w kapuście, polędwiczka królewska czy wino chabrowe - to tylko część z tych, które znalazły się w gronie najlepszych. Są też delicje z Kurpiowszczyzny.", "title": "Znamy najlepsze smaki Mazowsza. Kurpiowska polędwica z wyróżnieniem od marszałka (zdjęcia)", "content": "Za nami XIV edycja konkursu o Laur Marszałka. W tym roku zgłoszonych zostało aż 106 produktów żywnościowych. Chleb orzechowy, ciasto drożdżowe, zając w kapuście, polędwiczka królewska czy wino chabrowe - to tylko część z tych, które znalazły się w gronie najlepszych. Są też delicje z Kurpiowszczyzny. Szczególne uznanie kapituły zdobyło aż 28 smakołyków, a 13 z nich zostało wyróżnionych. Przyznane zostały także cztery wyróżnienia kapituły. Wśród nagrodzonych znalazło się pięciu producentów z subregionu ostrołęckiego. Kapituła konkursu co roku nagradza najlepsze produkty z naszego regionu W konkursie wzięli udział zarówno przedsiębiorcy, jak i producenci indywidualni, którzy rywalizowali w ośmiu kategoriach: wyroby piekarnicze, cukiernicze, przetwory mięsne (produkty pochodzenia zwierzęcego), ryby i przetwory rybne, przetwory owocowe i warzywne (produkty pochodzenia roślinnego), produkty mleczarskie, miody, napoje. Każdy uczestnik mógł zaprezentować tylko jeden produkt, a specjały nagrodzone w poprzednich edycjach nie mogły być powtórnie zgłaszane. W tegorocznej edycji do konkursu zgłoszono 106 produktów, z których komisja konkursowa wybrała 28 najlepszych, a kolejne 4 otrzymały wyróżnienia kapituły. - W naszym województwie jest wielu producentów, którzy nie rezygnują z tradycyjnych ale i czasochłonnych receptur. Dają nam w ten sposób szansę, by poznać smaki przed lat, ale także zjeść zdrowe produkty, niezawierające sztucznych składników. Między innymi z tego powodu warto ich docenić - zaznacza członek zarządu województwa Elżbieta Lanc. Laureaci z subregionu ostrołęckiego to w zdecydowanej większości producenci mięs. Laur Marszałka w kategorii producentów indywidualnych otrzymała Monika Tymińska z Tymianki-Adamy (powiat ostrowski) za pasztet z królika. Jest to puszysty i lekki wyrób, a tajemnica jego smaku tkwi w wykorzystaniu produktów pochodzących z własnego gospodarstwa. Kapituła doceniła także pasztet z gęsi wytwarzany przez Zakład Produkcyjno-Usługowy \"Sekret Smaku\" Joanna Gronowska (powiat makowski), który otrzymał Laur Marszałka w kategorii przedsiębiorców. Pasztet jest przyrządzany z obsmażonego i ugotowanego drobiu (gęsina 60%, kaczka 40%) i podrobów z użyciem naturalnych przypraw, ziół i warzyw. Ten sam tytuł otrzymały zakłady mięsne Somianka (powiat wyszkowski) za polędwiczkę królewską dojrzewającą. Swój aromat i smak zawdzięcza ona starannemu doborowi surowca. Mięso pochodzi z własnego uboju, leżakuje w zaprawie peklującej, a nad całym procesem czuwają doświadczeni pracownicy. Na deser - Laur Marszałka dla producenta indywidualnego - Koła Gospodyń Wiejskich w Tymiankach-Buciach (powiat ostrowski) za tort orzechowy. Ciasto składa się głównie z drobno zmielonych orzechów włoskich, jajek i cukru, z niewielkim dodatkiem bułki tartej lub mąki. Przełożone jest kremem na bazie masła i czekolady. Wyróżnienie w kategorii przedsiębiorców otrzymała kurpiowska polędwica dojrzewająca wytwarzana przez Masarnię Balcerczyk Edward z Myszyńca (powiat ostrołęcki). Wędlina produkowana jest w oparciu o tradycyjne, lokalne receptury ze starannie dobieranego surowca, uzyskiwanego od miejscowych producentów. W pierwszej fazie produkt leżakuje w naturalnej mieszance przypraw przez 4-5 dni. Następnie poddawany jest dwukrotnie obróbce zimnym dymem uzyskanym z drewna dębowego.", "url": "https://www.moja-ostroleka.pl/art/1626332828/znamy-najlepsze-smaki-mazowsza-kurpiowska-poledwica-z-wyroznieniem-od-marszalka-zdjecia", "category": "mazowieckie", "sub_category": "Mięso świeże oraz produkty mięsne", "phrase": "Polędwica kurpiowska"}