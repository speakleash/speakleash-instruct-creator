{"meta_description": "", "title": "W magazynie „Moda na Mazowsze” będzie o Ostrołęce i powiecie ostrołęckim [ZDJĘCIA]", "content": "Przedstawiciele magazynu „Moda na Mazowsze” odwiedzili dziś Ostrołękę i powiat ostrołęcki. Redaktorzy po spotkaniu z władzami miasta i powiatu ruszyli w teren w celu zbierania materiałów do swojego wydawnictwa. Przedstawiciele magazynu „Moda na Mazowsze” z Dorotą Zbińkowską, dyrektor biura Mazowieckiej Regionalnej Organizacji Turystycznej, spotkali się dziś z miejskimi i powiatowymi samorządowcami, na czele z wiceprezydent Ostrołęki Anną Gocłowską oraz wicestarostą Krzysztofem Parzychowskim, a także z reprezentującym lokalne środowisko turystyczne Andrzejem Bisem – prezesem Kurpiowskiej Organizacji Turystycznej. Następnie rozpoczęli kilkudniową wędrówkę po regionie w celu zebrania materiałów do swojego wydawnictwa. Magazyn „Moda na Mazowsze” prezentuje najciekawsze miejsca oraz atrakcyjne dla turystów wydarzenia. Dostępny jest na stoisku Mazowsza na najważniejszych targach turystycznych w Polsce oraz we wszystkich punktach i centrach informacji turystycznej w regionie. Można go także pobrać w formacie pdf ze strony modanamazowsze.pl oraz Mazowieckiej Regionalnej Organizacji Turystycznej mrot.pl.", "url": "https://www.eostroleka.pl/w-magazynie-moda-na-mazowsze-bedzie-o-ostrolece-i-powiecie-ostroleckim-zdjecia,art88898.html", "category": "mazowieckie", "sub_category": "Mięso świeże oraz produkty mięsne", "phrase": "Polędwica kurpiowska"}