{"meta_description": "W Gminnym Centrum Kultury w Chwałowicach, w gminie Radomyśl nad Sanem, zorganizowana została VIII edycja konkursu kulinarnego „Ziemniaki po naszemu”.", "title": "Ziemniaki po naszemu w Chwałowicach. Gospodynie konkurowały na najlepsze smaki z regionalnych dań", "content": "W konkursie kulinarnym „Ziemniaki po naszemu” na stoiskach Koła Gospodyń Wiejskich serwowały wyśmienite potrawy przygotowane z ziemniaków. Łącznie na barwnie przystrojonych stołach znalazło się 109 różnego rodzaju potraw, które cieszyły się wielkim zainteresowaniem i uznaniem zarówno komisji konkursowej jak i zgromadzonych gości. W konkursie wzięły udział Koła Gospodyń Wiejskich z Chwałowic, Antoniowa, Dąbrówki Pniowskiej, Orzechowa, Pniowa, Dąbrowy Rzeczyckiej oraz dom dziennego pobytu Senior+ w Pniowie i Stowarzyszenie „Noviny”. Dodatkowo Stowarzyszenie Lasowiacka Grupa Działania w Nowej Dębie oraz Stowarzyszenie Wspierania Inicjatyw Lokalnych w Chwałowicach przygotowały stoisko promocyjne w ramach projektu współpracy pod nazwą „Turystyczny Szlak Dobrego Smaku”, na którym zaprezentowano potrawy wpisane na Krajową Listę Produktów Tradycyjnych: chleb chwałowski, chwałowskie żeberka wędzone w wekach oraz napój ziołowy orzeźwiający, który otrzymał Perłę w Poznaniu. Jury konkursu w składzie: wiceminister sprawiedliwości Marcin Warchoł, wójt Jan Pyrkosz i dyrektor szkoły w Chwałowicach Wioletta Maślach przystąpiło do oceny walorów estetycznych i smakowych licznie przygotowanych potraw. Trudno było wybrać zwycięzców. Werdykt jednak zapadł. Komisja spośród potraw przygotowanych przez zespoły wybrała po jednej z ośmiu stoisk, najbardziej smakowitej i tradycyjnej.", "url": "https://echodnia.eu/podkarpackie/ziemniaki-po-naszemu-w-chwalowicach-gospodynie-konkurowaly-na-najlepsze-smaki-z-regionalnych-dan/ar/c1-14517455", "category": "podkarpackie", "sub_category": "Mięso świeże oraz produkty mięsne", "phrase": "Chwałowskie żeberka wędzone w wekach"}