{"meta_description": "Po latach nasze województwo znów jest (ex aequo z pomorskim) liderem Listy Produktów Tradycyjnych Ministra Rolnictwa i Rozwoju Wsi. Obydwa województwa mają po 136 wpisów, na drugim miejscu jest Śląskie (132), a na trzecim Lubelskie (110).", "title": "Podkarpackie ma najwięcej produktów tradycyjnych", "content": "Podkarpackie ma najwięcej produktów tradycyjnychChleb żytni na zakwasie z Ziemi Mieleckiej to jeden z ostatnio wpisanych na listę produktów tradycyjnych. Po latach nasze województwo znów jest (ex aequo z pomorskim) liderem Listy Produktów Tradycyjnych Ministra Rolnictwa i Rozwoju Wsi. Obydwa województwa mają po 136 wpisów, na drugim miejscu jest Śląskie (132), a na trzecim Lubelskie (110). Na początku czerwca Podkarpackie zarejestrowało chwałowskie żeberka wędzone w wekach, jagodzianki, zupę dziadowską oraz zupę z jagód. Natomiast ostatni nasz „podkarpacki” wpis pochodzi z 24 czerwca, jest to chleb żytni na zakwasie z Ziemi Mieleckiej. Ten wpis dał nam ponownie pierwsze miejsce. - Obserwujemy wielki powrót do naszych kulinarnych korzeni, tradycyjna polska kuchnia zaczyna się odradzać. Odkrywamy wyciągane z szuflad receptury dawnych potraw, pisane często przez nasze matki i babki - mówi Krzysztof Zielińskize Stowarzyszenia „Pro Carpathia” w Rzeszowie. - Na popularności zyskują produkty regionalne, jednak wielu Polaków wciąż nie wie, jak wspaniałe mamy przepisy regionalne. W menu najlepszych rzeszowskich lokali, np. w restauracji „Wesele” hotelu Bristol królują nasze regionalne dania, fenomenalny żurek podkarpacki czy choćby esencja naszego regionu - proziaki. A menu „Szynku Rzeszowskiego” czy Zajazdu „Gościniec” to właściwie książka kucharska sprzed 100 lat - dodaje. Kolejny konkurs na granty, realizowany przez Stowarzyszenie „Pro Carpathia” z tzw. Funduszu Szwajcarskiego, wspomagającego promocję podkarpackiego dziedzictwa kulinarnego, cieszył się ogromnym zainteresowaniem, co miało swój oddźwięk w liczbie złożonych wniosków o dofinansowanie. Trwająca obecnie ocena formalna wskazuje duże zapotrzebowanie na modernizację małych i średnich firm, zakup nowego i unowocześnienie posiadanego sprzętu i wyposażenia niezbędnego do przeprowadzenia działalności, a w szczególności do certyfikacji tradycyjnych, regionalnych, lokalnych, ekologicznych oraz jadalnych produktów leśnych. - Jak widać istnieje wiele firm, które zajmują się takimi produktami a ich liczba ciągle wzrasta, czego dowodem są złożone wnioski na rozpoczęcie działalności w zakresie produkcji tych produktów. To na pewno będzie miało również swoje odzwierciedlenie w sukcesywnej certyfikacji produktów w województwie podkarpackim – dodaje Ewelina Nyczz Biura Promocji Produktu Regionalnego, działającego w ramach projektu „Alpejsko-Karpacki Most Współpracy”.", "url": "https://nowiny24.pl/podkarpackie-ma-najwiecej-produktow-tradycyjnych/ar/10195268", "category": "podkarpackie", "sub_category": "Mięso świeże oraz produkty mięsne", "phrase": "Chwałowskie żeberka wędzone w wekach"}