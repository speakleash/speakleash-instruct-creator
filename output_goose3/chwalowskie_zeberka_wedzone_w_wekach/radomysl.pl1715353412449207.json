{"meta_description": "", "title": "˝ZIEMNIAKI PO NASZEMU˝ PODCZAS ˝NOCY BIBLIOTEK˝ W CHWAŁOWICACH - Aktualności - Wiadomości - Gmina Radomyśl nad Sanem", "content": "W niedzielę 6 października w Gminnym Centrum Kultury w Chwałowicach odbyła się „Noc Bibliotek” pod hasłem „Znajdźmy wspólny język” połączona z VIII edycją konkursu kulinarnego „Ziemniaki po naszemu”. W programie imprezy znalazło się rozstrzygnięcie konkursów, gry i quizy biblioteczne, były też występy artystyczne i dużo różnych potraw wykonanych na bazie ziemniaków. Biblioteki z terenu gminy po raz kolejny włączyły się do ogólnopolskiej akcji promującej czytanie. Noc bibliotek - to ogólnopolska akcja w nietypowy sposób zachęcająca do korzystania z zasobów bibliotek jako najbardziej otwartych i dostępnych instytucji kultury z ofertą dla osób w każdym wieku, miejsc wspólnych, łączących ludzi, lokalnych centrów kultury i edukacji. Akcja ma pokazać, jak ciekawym, przyjaznym i otwartym na wszystkich miejscem jest biblioteka. Jak co roku spotkanie cieszyło się dużą popularnością zarówno wśród dzieci, jak i osób dorosłych. W gronie gości znaleźli się m.in.: wiceminister sprawiedliwości Marcin Warchoł, wójt Jan Pyrkosz, wiceprzewodniczący rady Stanisław Rybak, dyrektor szkoły w Chwałowicach Wioleta Maślach, p. Antoni Błądek. Była też obecna radna powiatowa, a zarazem kierownik gminnych bibliotek Leokadia Gugała. Po wystąpieniach zaproszonych gości na scenie zaprezentowała sięa Zofia Kozłowska - uczennica tutejszej szkoły podstawowej, która zaśpiewała zgromadzonej publiczności utwór „Unisono”. W konkursie kulinarnym „Ziemniaki po naszemu” stosika kulinarne serwowały wyśmienite potrawy przygotowane z ziemniaków. Łącznie na barwnie przystrojonych stołach znalazło się 109 różnego rodzaju potraw, które cieszyły się wielkim zainteresowaniem i uznaniem zarówno komisji konkursowej jak i zgromadzonych gości. W konkursie wzięły udział KGW z: Chwałowic, Antoniowa, Dąbrówki Pniowskiej, Orzechowa, Pniowa, Dąbrowy Rzeczyckiej oraz dom dziennego pobytu Senior + w Pniowie i Stowarzyszenie „Noviny”. Dodatkowo Stowarzyszenie Lasowiacka Grupa Działania w Nowej Dębie oraz Stowarzyszenie Wspierania Inicjatyw Lokalnych w Chwałowicach przygotowały stoisko promocyjne w ramach projektu współpracy pod nazwą „Turystyczny Szlak Dobrego Smaku”, na którym zaprezentowano potrawy wpisane na Krajową Listę Produktów Tradycyjnych: chleb chwałowski, chwałowskie żeberka wędzone w wekach oraz napój ziołowy orzeźwiający, który otrzymał Perłę w Poznaniu. Jury konkursu w składzie: wiceminister Marcin Warchoł, wójt Jan Pyrkosz i dyrektor Wioleta Maślach przystąpiło do oceny walorów estetycznych i smakowych licznie przygotowanych potraw. Trudno było wybrać zwycięzców. Werdykt jednak zapadł. Komisja spośród potraw przygotowanych przez zespoły wybrała po jednej, najbardziej smakowitej i tradycyjnej. Podczas spotkania, dzieci miały możliwość zaprezentowania na scenie swojej ulubionej postaci z bajki. Tym samym rozstrzygnięty został powiatowy konkurs \"Postacie z Bajek'', promujący czytelnictwo wśród najmłodszych. Na scenie pojawiło się 17 „bajkowych” bohaterów. Poziom prezentacji postaci był bardzo wysoki, a dzieci zaimponowały swoimi zdolnościami wokalnymi, recytatorskimi oraz dowcipem. Komisja konkursowa w składzie: Sylwia Polek, Antoni Błądek oraz Stanisław Rybak wyłoniła laureatów. W I kategorii wiekowej pierwsze miejsce otrzymała Julia Nowak, drugie miejsce zajęła Dorota Chwałka, a trzecie miejsce przypadło Alicji Gąsiorowskiej. Dodatkowo komisja wyróżniła sześcioro dzieci. W II kategorii wiekowej pierwsze miejsce przyznano Annie Burdzy, drugie miejsce przypadło Karolinie Hapke, a trzecie miejsce zajęła Karolina Tryka. Ponadto wyróżniono trzy osoby. Nie lada problem miała też komisja w składzie: Beata Wójtowicz, Dorota Borys oraz Ryszard Zbydniowski, która oceniła prace jakie wpłynęły na powiatowy konkurs plastyczny pt. „Dary Jesieni”. Spośród wielu różnorodnych prac, komisja wyłoniła te, które zasługiwały na szczególną uwagę. W pierwszej kategorii wiekowej I miejsce zdobył Punkt Przedszkolny Jasia i Małgosi w Chwałowicach, II miejsce przyznano dla Punktu Przedszkolnego w Rzeczycy Długiej, a III miejsce zajęła Lena Rudy. Dodatkowo komisja przyznała 40 wyróżnień. W przedziale wiekowym 11-15 lat I miejsce zajęła Gabriela Puka, II miejsce przyznano Filipowi Gabrysiak, a trzecie miejsce przypadło dla Kacpra Lebiody. Jury wyróżniło ponadto 21 prac. Spotkanie było okazją do różnego rodzaju zabaw, quizów, konkursów, atrakcji dla najmłodszych oraz ich rodziców, w których ziemniak stanowił motyw przewodni, co podkreślało wiejski i ludowy charakter imprezy. Najmłodsi chętnie uczestniczyli w zabawach, a wszyscy mogli popróbować smacznych potraw. Całą imprezę umilała swoimi występami muzycznymi Julia Molga. Strażacy z OSP Chwałowice przekazali wiceministrowi Marcinowi Warchołowi pisemne podziękowanie za sfinansowanie z Funduszu Sprawiedliwości ubrań specjalnych, które zostały im wręczone osobiście przez niego w dniu 28 września w Radomyślu nad Sanem. Organizatorem imprezy było: Gminne Centrum Kultury, Biblioteki Publiczne i Stowarzyszenie Wspierania Inicjatyw Lokalnych w Chwałowicach. Patronat honorowy nad imprezą objął wójt gminy Jan Pyrkosz.", "url": "http://www.radomysl.pl/asp/_pdf.asp?typ=13&menu=2&sub=1&dzialy=2&akcja=artykul&artykul=4309", "category": "podkarpackie", "sub_category": "Mięso świeże oraz produkty mięsne", "phrase": "Chwałowskie żeberka wędzone w wekach"}