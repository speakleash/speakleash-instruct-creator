{"meta_description": "", "title": "Pierwsza Perła w Powiecie Stalowowolskim – Powiat Stalowowolski", "content": "Napój ziołowy zyskał uznanie jury i znalazł się wśród trzech nagrodzonych produktów z Podkarpacia. O tym jak smakuje, mogli przekonać się również radni Powiatu Stalowowolskiego podczas ostatniej sesji kończącej kadencję 2014 – 2018. Leokadia Gugała częstowała wszystkich tym bezalkoholowym, zielonym „eliksirem”. Wykonanie tego napoju jest bardzo proste, wystarczy wziąć garść pokrzyw, mięty oraz pietruszki. Wszystko należy dokładnie wypłukać. Proporcje, jak zaznacza Leokadia Gugała, można nieco zmieniać. Na przykład na wiosnę, gdy są świeże pokrzywy, można ich dodać nieco więcej.  – Zioła do tego napoju muszą być ekologiczne, nie pryskane, bez nawozów, najlepiej z własnego ogródka – wyjaśnia radna. Zaznacza, że nie każda mięta będzie odpowiednia. Na przykład taka o mięsistych liściach, którą można kupić w doniczkach w sklepie, nie nadaje się.  Wszytki składniki należy zmiksować, dodać ok. 1- 2 litrów wody, a następnie sok ze sparzonej wcześniej cytryny. Gdy całość się ustoi, należy napój odcedzić. Do smaku można dosłodzić cukrem, a najlepiej miodem. Napój ten najlepszy jest zimny, z lodem. Doskonale orzeźwia w upalne dni, ale nie tylko.  – Napój ten wzmacnia, dodaje siły, gdyż jest to bomba witaminowa, ponadto regeneruje organizm i e oczyszcza nerki. Na pewno nie szkodzi. Dawniej był podawany osobom, które miały np. anemię czy kłopoty z nerkami. Jest niedrogi, zdrowy, każdy go może zrobić w domu – zachęca radna. Leokadia Gugała na swoim koncie ma wiele nagród za swoje wyroby kulinarne. M.in. w 2005 roku otrzymała nagrodę za chleb chwałowski, w 2006 roku za mięso chwałowskie w słoiku, a w 2007 roku za wędzone żeberka po Chwałowsku. Mieszkanka Chwałowic w gminie Radomyśl nad Sanem zaznacza, że ziemię, na której się urodziło trzeba doceniać, jest propagatorką lokalnych tradycji, ale nie tylko. – Promuję zdrowie, pozytywne myślenie, potrzeba nam więcej radości, a mniej narzekania – przekonuje.", "url": "https://stalowowolski.pl/blog/2018/11/02/pierwsza-perla-w-powiecie-stalowowolskim/", "category": "podkarpackie", "sub_category": "Mięso świeże oraz produkty mięsne", "phrase": "Chwałowskie żeberka wędzone w wekach"}