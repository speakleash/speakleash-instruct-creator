{"meta_description": "Sądecki miód spadziowy został wpisany, 31 stycznia 2008 r., na „Listę Produktów Tradycyjnych” prowadzoną przez Ministerstwo Rolnictwa i Rozwoju Wsi.", "title": "Miód spadziowy z Sądecczyzny 0,65 kg - Miód, sklep pszczelarski Sądecki Bartnik", "content": "Spadź zbierana jest przez pszczoły z drzew iglastych, w czystych, nieskażonych lasach jodłowych i świerkowych, w dolinach górskich Sądecczyzny, charakteryzujących się specyficznym mikroklimatem.  Miód pozyskiwany w tych warunkach ma szczególny aromat i smak. Liczne pasieki położone w tym rejonie, w pobliżu masywów leśnych, pozyskują praktycznie czysty miód spadziowy, bez domieszek.    Miód ten w postaci płynnej ma zabarwienie ciemne: od brązowego przez ciemnobrązowe do czarnego z odcieniem czerwonawym lub zielonkawym. Po skrystalizowaniu ma jaśniejszy kolor.    W stanie płynnym jest gęsty, lepki. Krystalizuje drobnoziarniście, a niekiedy średnioziarniście.    W smaku łagodny, przyjemny, niezbyt słodki, lekko żywiczny leśny, delikatnie korzenny.    Od ponad 50 lat miód ten, ze względu na walory smakowe, odżywcze i lecznicze, był i jest eksportowany (do Niemiec, Szwajcarii, Kanady i innych krajów), przechodził dokładne badania laboratoryjne i musiał spełniać wysokie normy jakościowe. Dlatego też sądeccy pszczelarze potrafią go pozyskiwać w sposób gwarantujący wysoką jakość.    Miody spadziowe cechuje duża zawartość związków mineralnych (powyżej 1%) oraz większa, niż w miodach kwiatowych, zawartość wolnych aminokwasów i inhibin, ograniczających rozwój mikroorganizmów. W ostatnich latach prowadzone są intensywne badania nad szerszym poznaniem właściwości leczniczych sądeckiego miodu spadziowego, a ich wstępne wyniki są bardzo obiecujące.    Produkt pakowany po 6 sztuk w zgrzewce", "url": "https://sklep.bartnik.pl/pl/produkt/729-miod-spadziowy-z-sadecczyzny-0-65-kg.html", "category": "małopolskie", "sub_category": "Miody", "phrase": "Sądecki miód spadziowy"}