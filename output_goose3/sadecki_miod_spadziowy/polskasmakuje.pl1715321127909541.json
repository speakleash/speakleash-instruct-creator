{"meta_description": "", "title": "Sądecki Miód spadziowy", "content": "Sądecki miód spadziowy został wpisany na „Listę Produktów Tradycyjnych” prowadzoną przez MRiRW. Spadź zbierana jest przez pszczoły z drzew iglastych, w czystych lasach w dolinach górskich Sądecczyzny, charakteryzujących się specyficznym mikroklimatem. Miód pozyskiwany w tych warunkach ma szczególny aromat i smak. Liczne pasieki położone w tym rejonie, w pobliżu masywów leśnych, pozyskują praktycznie czysty miód spadziowy. Od ponad 50 lat miód ten, ze względu na walory smakowe, odżywcze i lecznicze, przechodził dokładne badania laboratoryjne i musiał spełniać wysokie normy jakościowe. Dlatego też sądeccy pszczelarze potrafią go pozyskiwać w sposób gwarantujący wysoką jakość. Miody spadziowe cechuje zawartość związków mineralnych oraz wolnych aminokwasów i inhibin, ograniczających rozwój mikroorganizmów. W ostatnich latach prowadzone są intensywne badania nad szerszym poznaniem właściwości sądeckiego miodu spadziowego, a ich wstępne wyniki są bardzo obiecujące.", "url": "https://www.polskasmakuje.pl/produkt/sadecki-mid-spadziowy/", "category": "małopolskie", "sub_category": "Miody", "phrase": "Sądecki miód spadziowy"}