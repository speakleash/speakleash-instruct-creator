{"meta_description": "", "title": "Rosół na kontrowersyjnym mięsie. Dużo smaczniejszy i zdrowszy niż z kury, a przed wojną był rarytasem", "content": "Więcej przepisów na domowe zupy znajdziesz na naszej stronie głównej Gazeta.pl Ostatnio na jednej z facebookowych grup kulinarnych, pewna użytkowniczka wstawiła zdjęcie swojego rosołu gotowanego na tuszkach gołębi. W komentarzach zawrzało, nie brakowało słów krytyki i zachwytu. Jedni uważali bowiem, że rosół to tylko na drobiu i wołowinie, a ugotowanie rosołu na gołębia powinno skutkować zsyłką na Sybir. Jednak większość komentujących pozytywnie odniosła się do przepisu. Rosół na gołębiu przestał być popularny w czasach PRL, kiedy na masową skalę zaczęto hodować drób i właśnie rosół na kurczaku wyparł staropolskie rosoły na perliczkach, gołębiach czy bażantach. Jednak warto czasami powrócić do korzeni i odtworzyć smaki z dawnych lat. Dziś chętnie podpowiemy, jak zrobić rosół z gołębia, by smakował jak u babci. • Gołębie są dużo mniejsze niż kurczaki, ale ich mięso jest twardsze i bardziej zbite, dlatego rosół na gołębiu trzeba gotować dość długo i na wolnym ogniu. Przed przystąpieniem do gotowania dokładnie oczyść tuszki i opłucz je pod bieżącą wodą. Następnie włóż do garnka i zalej je wodą tak, by sięgała na 2 palce ponad poziom mięsa. Włącz palnik na niewielką moc i zagotuj. • Kiedy na powierzchni zaczną zbierać się szumowiny, możesz usunąć je za pomocą sitka, ale nie jest to konieczne. Dodaj kilka kulek ziela angielskiego oraz 2-3 listki laurowe, jeśli lubisz je w rosole i dalej gotuj na wolnym ogniu przez ok. 40 minut. • Warzywa obierz i umyj. Dołóż do garnka. Cebulę wcześniej opal nad palnikiem - zapewni to aromat i kolor. Dodaj także nać selera oraz lubczyk. Dalej gotuj na minimalnej mocy, aż mięso będzie miękkie - z łatwością da się nabić na widelec. • Ok. 10 minut przed końcem gotowania dodaj sól, pieprz oraz sos sojowy, jeśli go używasz. Ugotowany rosół przecedź i podawaj z makaronem, pokrojoną marchewką, natką pietruszki i kawałkami mięsa. Wskazówka: Oczywiście nie musisz gotować rosołu na samym gołębiu - możesz dołożyć każde inne mięso, jednak pamiętaj - mięso gołębia jest delikatne i aromatyczne, dlatego, jeśli chcesz dołożyć np. kaczkę lub kurczaka, zadbaj o właściwe proporcje.", "url": "https://haps.pl/Haps/7,167251,29452622,rosol-na-kontrowersyjnym-miesie-duzo-smaczniejszy-i-zdrowszy.html", "category": "śląskie", "sub_category": "Gotowe dania i potrawy", "phrase": "Rosół z gołębi (gołąbki w rosole) po śląsku"}