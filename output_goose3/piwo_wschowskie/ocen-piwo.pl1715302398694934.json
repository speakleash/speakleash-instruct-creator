{"meta_description": "", "title": "EDI Wschowskie Piwo Ciemne", "content": "Produkt Browaru Edi, ze Wschowej. Jest to ciemne piwo niepasteryzowane, poddane procesowi sedymentacji, przez co uzyskuje się klarowność piwa. Skład: słód jęczmienny, słód barwiący, chmiel aromatyczni i goryczkowy oraz drożdże piwowarskie. Zmętnienie i delikatny osad są naturalne dla tego gatunku piwa. Nagrody i  wyróżnienia : Medal targów Smaki Regionów 2012, Trzecie miejsce w konkursie konsumenckim - Chmielaki Krasnostawskie 2010, Najlepszy polski produkt żywnościowy - Perła 2011. Barwa czarna, opalizująca. Pod światłem ujawniają się rubinowo-brązowe refleksy. Piana jasno-brunatna, drobno-pęcherzykowa, wysoka na około centymetr tuż po przelaniu do szkła. Bardzo szybko się dziurawi, już po chwili pozostaje jedynie ledwo zauważalny, cienki wianuszek. Bardzo delikatnie zdobi ścianki szkła. Zapach dość intensywny, o wyraźnie słodkim wymiarze, dominuje w nim karmel i słodka, ciężka do opisania nuta towarzysząca jedynie przy piciu piw z tego browaru. Jest to tak jakby aromat drożdżowy, lekko zbożowy, który wydaje się dziwnie sztuczny. W smaku piwo jest również słodkie. Na pierwszym planie wyłapać można wyraźne akcenty karmelowe. Obecny jest również lekki posmak drożdżowy, wyraźnie skontrowany wszechobecną w tym piwie słodyczą. Na finiszu ujawnia się lekka cierpkość wraz z minimalną goryczką. Wysycenie nikłe, czyli mniej więcej takie same jak w każdym piwie z tego browaru.", "url": "https://ocen-piwo.pl/edi-wschowskie-piwo-ciemne-s1-n2045", "category": "lubuskie", "sub_category": "Napoje (alkoholowe i bezalkoholowe)", "phrase": "Piwo wschowskie"}