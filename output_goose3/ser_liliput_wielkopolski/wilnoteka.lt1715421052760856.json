{"meta_description": "Pierwszy na Litwie polski portal multimedialny WILNOTEKA.LT! Wirtualne miejsce spotkań nie tylko Polaków i nie tylko z Wileńszczyzny...", "title": "Polski \"Liliput\" czy litewski \"Liliputas\"?", "content": "Pod nazwą miód z Sejneńszczyzny/Łoździejszczyzny (Seinų/Lazdijų krašto medus) kryje się miód pszczeli nektarowy - wielokwiatowy (płynny, zwany patoką, lub skrystalizowany krupiec). Jest on wytwarzany z kilkudziesięciu charakterystycznych dla tego obszaru gatunków roślin miododajnych, m.in.: wierzb, klonów, mniszka pospolitego, maliny, kruszyny, koniczyny białej i łąkowej, komonicy, nostrzyka. Pozyskuje się go wyłącznie w okresie trzech miesięcy: od połowy maja do połowy sierpnia. Polska i Litwa w praktyce zrealizowały ideę Europy ponad granicami, wspólnie rejestrując miód wytwarzany na pograniczu obu krajów.Z polskich produktów, oprócz miodu produkowanego na polsko-litewskim pograniczu, na liście można znaleźć 35 produktów. To między innymi: andruty kaliskie, bryndza podhalańska, jabłka łęckie i grójeckie, jagnięcina podhalańska, kabanosy, ser oscypek, poznański rogal świętomarciński.W kolejce oczekujących na unijny certyfikat są obecnie 2 litewskie produkty: ser \"Liliputas\" oraz chleb domowy \"Daujėnų\". Producenci chleba \"Daujėnų\" ubiegają się o wpisanie ich produktu do rejestru chronionych oznaczeń geograficznych. Jak twierdzą, stosowana przez nich receptura jest unikatowa. Chleb \"Daujėnų\" jest wypiekany wyłącznie z żytniej mąki, zakwas dojrzewa w drewnianej dzieży, w której jedna deszczułka koniecznie musi być dębowa - daje to specyficzny aromat i smak. Im dłużej upieczony chleb jest przechowywany, tym lepiej smakuje. Litewscy producenci sera \"Liliputas\" - mleczarnia Lukšių pieninė w rejonie szakiajskim - zgłosili ser \"Liliputas\" do listę nazw chronionych i chcieliby zdobyć unijne certyfikaty dla swojego produktu, mają jednak konkurencję w Polsce. Ich wniosek został oprotestowany przez polskich producentów, gdyż sery o tej nazwie są produkowane również w Wielkopolsce. \"Wielkopolski Liliput\" już od 2008 roku jest na liście produktów tradycyjnych. Litewscy serowarzy twierdzą, że choć nazwa jest taka sama, chodzi o inny produkt. Polski \"Liliput\" powstaje z mleka krowiego w procesie solenia w specjalnych zbiornikach solankowych, natomiast litewski \"Liliputas\" dojrzewa z zastosowaniem pleśni.     Wpisanie do Rejestru Chronionych Nazw Pochodzenia, Chronionych Oznaczeń Geograficznych lub Gwarantowanych Tradycyjnych Specjalności jest dla producentów kwestią prestiżu, gdyż świadczy o wyjątkowości danego produktu i daje rozgłos.     Na podstawie: diena.lt, suwalki24.pl", "url": "http://www.wilnoteka.lt/artykul/polski-quotliliputquot-czy-litewski-quotliliputasquot", "category": "wielkopolskie", "sub_category": "Sery i inne produkty mleczne", "phrase": "Ser liliput wielkopolski"}