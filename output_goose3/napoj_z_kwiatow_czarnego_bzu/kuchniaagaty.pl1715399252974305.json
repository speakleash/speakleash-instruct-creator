{"meta_description": "Syrop z kwiatów czarnego bzu, podany z cytryną, kilkoma kostkami lodu i wodą gazowaną to dla mnie najlepsza oranżada świata- smaku takiej lemoniady naprawdę długo nie zapomnicie!", "title": "Lemoniada i syrop z kwiatów czarnego bzu - Kuchnia Agaty", "content": "Jestem szczęściarą, że mam w ogrodzie dwa dorodne krzaki czarnego bzu. Teraz, na początku czerwca, kwitną jak oszalałe, całe pokryły się lekko puchatymi, białymi kwiatami i pachną jak najpiękniejsze perfumy świata! Aż żal ich nie wykorzystać (choć te nie zerwane przemienią się późnym latem w ciemne owoce, które świetnie sprawdzą się przy przygotowaniu np. dżemu, ale o tym innym razem…). Jeśli jednak nie macie bzu na wyciągnięcie dłoni, bardzo łatwo znaleźć na obrzeżach pól czy w parkach te wspaniałe krzaki. Wystarczy podejść z nożyczkami i obciąć do wiaderka kwiaty. Im więcej, tym lepiej. Wiadomo!;) Moja lemoniada to raczej syrop z kwiatów czarnego bzu. Robię taki esencjonalny „sok”, a przed podaniem mieszam go zimną wodą gazowaną, od razu mam najlepszą oranżadę świata! W tej samej formie wekuję „syrop” na zimę. Wtedy z kolei doprawiam go przed wypiciem z gorącą wodą z cytryną i najlepsze lekarstwo na przeziębienie gotowe! Proporcje możecie ustalać sobie w tym przepisie sami, do smaku. Wiadomo jednak, że im więcej kwiatów, tym napar będzie miał intensywniejszy smak (potem jego moc regulować możemy dolewając więcej/mniej wody). Klasycznie cukier do syropu dodajmy w proporcji do wody jak 1:2, ja jednak daję go nieco mniej. Decyzja należy do Was!", "url": "https://kuchniaagaty.pl/przepisy/lemoniada-z-kwiatu-czarnego-bzu", "category": "śląskie", "sub_category": "Napoje (alkoholowe i bezalkoholowe)", "phrase": "Napój z kwiatów czarnego bzu"}