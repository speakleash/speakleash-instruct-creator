{"meta_description": "", "title": "Pierogi pilzneńskie z borówkami - tradycyjny przepis woj. podkarpackiego", "content": "Pierogi pilzneńskie z borówkami, to przepis z tradycyjnej kuchni województwa podkarpackiego. Znajduje się on na liście produktów regionalnych i tradycyjnych Ministerstwa Rolnictwa i Rozwoju Wsi. Na stronie Ministerstwa możemy poczytać na temat tradycji: Jak podają Maria Lemnis i Henryk Vitry w książce pt. W staropolskiej kuchni i przy polskim stole, Wydawnictwo Interpress, Warszawa, s. 306: Pierogi to jedna z tych potraw, która wywodząc się przypuszczalnie z dawnej kuchni słowiańskiej, ludowej – zdobyła ogromną i trwałą popularność w kuchni polskiej, zarówno wiejskiej, jak i miejskiej. Polska kuchnia słynie ze znakomitych pierogów nadziewanych farszem mięsnym, z kiszonej kapusty i grzybów, a także serem czy owocami. (...) Jak pisze Elżbieta Kensy w książce pt. Kuchnia Podkarpacka, Księgarnia Akademicka LIBRA, 2004 r., s. 26: W okolicach Rzeszowa (…) popularne były też pierogi z owocami: pokrojonymi jabłkami, borówkami, śliwkami, itp. Od lat pierogi z borówkami znane były także w Pilźnie. Dziś potrawa ta przeżywa prawdziwy renesans. Gmina Pilzno niemal w całości znajduje się w granicach obszaru chronionego krajobrazu (obszar Jastrzębsko-Żdżarski, Pogórze Ciężkowickie, Pogórze Strzyżowskie) bogato zalesionego i obfitego w owoce leśne i grzyby. Zbieranie owoców leśnych: borówek, malin i czernic jest tu bardzo rozpowszechnione. Pierogi z borówkami robione są zgodnie z tradycyjnymi przepisami przekazywanymi z matki na córkę. Najczęściej spożywano je w piątek, w czasie, gdy można było zbierać borówki w lesie, czyli w miesiącach od lipca do sierpnia. W zawartych na stronie informacjach możemy przeczytać, że pierogi powinny mieć kształt półkolisty z charakterystyczną falbanką w miejscu zlepienia, zaś w przekroju widoczne powinny być borówki otoczone ciastem pierogowym. Kształt powinien być półkolisty, kolor pierogów jasnokremowy, aż po kremowy z widocznymi granatowo-fioletowymi prześwitami owoców. Osobiście uwielbiam te pierogi :-) Robiłam dzisiaj na obiad i skrycie liczyłam na to, że zostanie jeszcze na jutro, ale niestety zostało tylko tyle pierożków, co widać na zdjęciu powyżej, czyli znikną już na kolację. W lepieniu pierożków pomagała mi mama, bo obiad jedliśmy rodzinnie. A więc zapraszam do przepisu i degustacji. Do miski wsypać mąkę, sól, wlać olej rzepakowy po czym stopniowo wlewać gorącą wodę powoli zagniatając ciasto (należy uważać żeby się nie poparzyć). Ciasto zagniatać około 7 minut. Gotowe odstawić na 15 minut żeby odetchnęło. Borówki wymieszać z mąką ziemniaczaną. Jeżeli korzystacie z mrożonych, to nie odmrażać ich. Ciasto na pierogi rozwałkować cienko na podsypanej mąką stolnicy i wykrawać okręgi. Na środku każdego z nich nakładać borówki, po czym złożyć na pół i zlepić dobrze palcami tworząc falbanki. W dużym garnku zagotować wodę z dodatkiem oleju rzepakowego i szczyptą soli, wrzucić pierogi (najlepiej podzielić je na dwie partie) i przemieszać aby nie przykleiły się do dna. Po ich wypłynięciu gotować jeszcze chwilę do miękkości.", "url": "http://ejszet.blogspot.com/2016/09/pierogi-pilznenskie-z-borowkami.html", "category": "podkarpackie", "sub_category": "Gotowe dania i potrawy", "phrase": "Pierogi pilzneńskie z borówkami"}