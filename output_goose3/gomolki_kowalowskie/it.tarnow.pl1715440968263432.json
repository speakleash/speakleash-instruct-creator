{"meta_description": "", "title": "Prołziok i Gomółka na Liście Produktów Tradycyjnych", "content": "We wtorek 7 maja 2013 r. w Urzędzie Marszałkowskim Województwa Małopolskiego w Krakowie odbyło się posiedzenie Rady ds. Produktów Tradycyjnych, podczas którego rozpatrywane były wnioski o wpis na Listę Produktów Tradycyjnych.  Wnioski dotyczące pięciu produktów tradycyjnych wytwarzanych w regionie tarnowskim oraz brzeskim zostały pozytywnie ocenione przez Radę i zostaną wpisane na Listę Produktów Tradycyjnych przy Ministerstwie Rolnictwa i Rozwoju Wsi. Pogórzańskie Stowarzyszenie Rozwoju z Tuchowa zaprezentowało dwa produkty: • Prołzioki – pochodzące z Kowalowej placki pieczone na blasze. Swoją nazwę zawdzięczają dodawanej do nich sodzie oczyszczonej, zwanej na Pogórzu Ciężkowickim „prołza”. Prołziok produkowany jest przez Jolantę Kramarczyk z gospodarstwa agroturystycznego WIMIKA w Kowalowej (gmina Ryglice). • Gomółki kowalowskie – pochodzące również z Kowalowej, nieduże, ususzone serki z dodatkiem mięty. Gomółki produkowane są przez Jolantę Kramarczyk z gospodarstwa agroturystycznego WIMIKA w Kowalowej. Stowarzyszenie „Na Śliwkowym Szlaku” z Iwkowej zaprezentowało trzy produkty: • Kukiełka uszewska – podłużne pieczywo z charakterystycznym splotem dwóch wałków ciasta na górze. Kukiełka uszewska produkowana jest w piekarni państwa Gałęziowskich w Uszwi (gmina Gnojnik) • Imbirówka iwkowska – napój alkoholowy z dodatkiem imbiru, podawany na ciepło bezpośrednio po przygotowaniu. Imbirówka iwkowska jest dostępna w restauracjach na terenie Iwkowej (Bacówka „Biały Jeleń”, Zajazd Zyga, Restauracja Belanka) • Susorki iwkowskie – mieszanka suszonych i podwędzanych owoców: jabłek, gruszek oraz śliw, przygotowywanych w tradycyjnych suszarniach opalanych drewnem liściastym. Susorki iwkowskie są dostępne u producentów na terenie gminy Iwkowa.", "url": "https://www.it.tarnow.pl/prolziok-i-gomolka-na-liscie-produktow-tradycyjnych/", "category": "małopolskie", "sub_category": "Sery i inne produkty mleczne", "phrase": "Gomółki kowalowskie"}