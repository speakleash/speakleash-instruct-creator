{"meta_description": "Wiadomości archiwalne portalu informacyjnego Ryglice-okolice.pl.", "title": "Prołziok i gomółka z Kowalowej produktami tradycyjnymi", "content": "W Urzędzie Marszałkowskim Województwa Małopolskiego w Krakowie odbyło się posiedzenie Rady ds. Produktów Tradycyjnych, podczas którego rozpatrywane były wnioski o wpis na Listę Produktów Tradycyjnych. Do listy tej dołączyły prołzioki i gomółki - potrawy z naszej okolicy. Po uzyskaniu pozytywnej oceny rady wnioski zostaną przekazane do Ministra Rolnictwa i Rozwoju Wsi, który dokona ich ponownej weryfikacji oraz zadecyduje o wpisie na Listę Produktów Tradycyjnych. Pogórzańskie Stowarzyszenie Rozwoju z Tuchowa zaprezentowało dwa produkty: prołzioki oraz gomółki kowalowskie z Kowalowej. Prołzioki to placki pieczone na blasze z dodatkiem sody oczyszczonej, nazywanej w okolicy jako prołza. Natomiast gomółki to nieduże, ususzone serki z dodatkiem mięty. Wnioski PSR Tuchów dotyczące produktów tradycyjnych wytwarzanych w regionie tarnowskim zostały pozytywnie ocenione przez Radę i zostaną wpisane na Listę Produktów Tradycyjnych przy Ministerstwie Rolnictwa i Rozwoju Wsi. (Źródło: PSR Tuchów) Produkty tradycyjne są to produkty rolne i środki spożywcze, których jakość lub wyjątkowe cechy i właściwości wynikają ze stosowania tradycyjnych metod produkcji. Prawo do wpisu na listę mają te produkty, które charakteryzują się tradycyjną, ugruntowaną w czasie metodą wytwarzania, których jakość lub wyjątkowe cechy i właściwości wynikają ze stosowania tradycyjnych metod produkcji. Podstawą rejestracji jest tradycja wytwarzania i szczególna oraz niepowtarzalna jakość związana z historycznie ugruntowanymi przepisami, metodami produkcji i sposobami przetwarzania, które gwarantują wysoką jakość otrzymanego produktu. Na liście produktów tradycyjnych znajdują się m.in. bryndza podhalańska, oscypek, precelek krakowski, obwarzanek krakowski, śliwowica łącka, sól wielicka. Z naszej okolicy na listę wpisano Siuśpaj z Woli Rzędzińskiej, o którym pisaliśmy w: Siuśpaj Produktem Tradycyjnym", "url": "https://ryglice-okolice.pl/wiadomosci/archiwum/1583-prolziok-i-gomolki-na-liscie-produktow-tradycyjnych", "category": "małopolskie", "sub_category": "Sery i inne produkty mleczne", "phrase": "Gomółki kowalowskie"}