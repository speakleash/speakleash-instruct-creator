{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Wkrótce kolejne produkty na Liście Produktów Tradycyjnych » Małopolska", "content": "Kolejne pięć małopolskich smakołyków walczy o wpis na ministerialną Listę Produktów Tradycyjnych. Wnioski w tej sprawie oceniała Rada ds. Produktów Tradycyjnych pod przewodnictwem wicemarszałka Wojciecha Kozaka. Małopolska może się poszczycić już 76 produktami tradycyjnymi. Rada ds. Produktów Tradycyjnych pozytywnie zaopiniowała wszystkie 5 wniosków, które dotyczyły: prołzioków, gomółek kowalowskich, kukiełki uszewskiej, imbirówki iwkowskiej i susorek iwkowskich. Po uzyskaniu pozytywnej oceny rady wnioski zostaną przekazane do Ministra Rolnictwa i Rozwoju Wsi, który dokona ich ponownej weryfikacji oraz zadecyduje o wpisie na Listę Produktów Tradycyjnych. Prołzioki pochodzące z Kowalowej (gm. Ryglice) zwane są też plackami na blase czy plackami z blachy. Są to wypieki o zgeometryzowanym kształcie, najczęściej czworokątnym. Swoją nazwę zawdzięczają dodawanej do ich sporządzenia sodzie oczyszczonej, zwanej na Pogórzu Ciężkowickim „proza”. Prołzioki były pożywieniem codziennym, spożywanym przez cały rok, podawanym często zamiast chleba na śniadanie. Jedzono je na ciepło i zimno, podawano z masłem lub marmoladą. Często popijano je zimnym mlekiem. Występowały w zależności od upodobań gospodyni w wersji – na słono lub słodko (z dodatkiem cukru do ciasta). Dziś przepis na prołzioki przekazywany jest młodszym pokoleniom i stosowany we współczesnej kuchni. Są to nieduże, ususzone serki z dodatkiem mięty. Wyrabia się je z twarogu z mleka krowiego, wzbogacanego śmietaną. Według lokalnej, pogórzańskiej tradycji dodaje się do nich jajko, masło, przyprawy- sól i pieprz, a także liście mięty. Z przygotowanej masy ręcznie formuje się kuliste lub owalne bryłki, które dawniej suszyło się w piecu chlebowym po upieczeniu chleba, a obecnie w piekarniku. Produkt ten może być spożywany bezpośrednio po suszeniu, bądź przechowywany. Kukiełka uszewska  Podłużne pieczywo, z charakterystycznym splotem dwóch wałków ciasta na górze. Tradycja wypieku „kukiełek” jest niezwykle długa- legendy podają, że sięga ona XIV wieku. Kukiełka uszewska jest istotnym elementem miejscowej tradycji i kultury. Produkt ten jest głęboko zakorzeniony w świadomości mieszkańców, którzy są bardzo dumni ze swojej tradycji i chcą, aby nie została ona zapomniana. Dlatego też obecnie „kukiełki” zawsze pojawiają się przy okazji dożynek czy powitań ważnych gości w miejscowości. Również sami właściciele piekarni starają się promować ten tradycyjny produkt związany z ich miejscowością przez prezentowanie „Kukiełki Uszewskiej” na różnego rodzaju wystawach, imprezach i konkursach. To napój alkoholowy pochodzący ze wsi Iwkowa w powiecie brzeskim. Produkowana na bazie czystego, 40% alkoholu z dodatkiem cukru, soku z cytryny i suszonego imbiru. Według lokalnej tradycji jest to alkohol podawany na ciepło i spożywany bezpośrednio po przygotowaniu. Nie jest polecane dłuższe przechowywanie gotowego produktu ze względu na możliwość pogorszenia się walorów smakowych oraz ciemnienia napoju. Imbirówka pojawiła się po raz pierwszy w Iwkowej w latach 20-tych XX wieku. Susorki iwkowskie z terenu gminy Iwkowa to mieszanka owoców (jabłka, gruszki, śliwki) suszonych i podwędzanych metodą tradycyjną. Proces produkcji związany jest z użyciem tradycyjnej suszarni opalanej drewnem liściastym, głównie bukiem, dębem, grabem oraz drewnem drzew owocowych. Tradycja suszenia owoców w regionie jest bardzo głęboko zakorzeniona w świadomości mieszkańców gminy.", "url": "https://www.malopolska.pl/aktualnosci/bez-kategorii/wkrotce-kolejne-produkty-na-liscie-produktow-tradycyjnych", "category": "małopolskie", "sub_category": "Sery i inne produkty mleczne", "phrase": "Gomółki kowalowskie"}