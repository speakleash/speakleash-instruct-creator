{"meta_description": "", "title": "Kołacz Ormian kuckich – Wikipedia, wolna encyklopedia", "content": "Danie przybyło na Dolny Śląsk po II wojnie światowej wraz z Ormianami, którzy zamieszkiwali Kutach nad Czeremoszem i doskonale integrowali się tam z polskim kręgiem kulturowym, przy zachowaniu własnych tradycji, m.in. kulinarnych. Szczególnie dużo Ormian osiedliło się po wojnie w Obornikach Śląskich[1]. Jest to tradycyjne ciasto drożdżowe wypiekane z dodatkiem szafranu. Ormianie polscy trudnili się w znacznej mierze handlem, importując m.in. przyprawy i inne artykuły kolonialne. Znalazło to odzwierciedlenie w ich kuchni, bogatej we wschodnie przyprawy. Kołacz ormiański charakteryzuje się przygotowaniem ciasta z bardzo dużą liczbą żółtek (minimum 15 na kilogram mąki). Musi być wysoki, dobrze wypieczony i mocno zarumieniony, co odróżnia go od polskich, znacznie bledszych w barwie, kołaczy[1].", "url": "https://pl.wikipedia.org/wiki/Ko%C5%82acz_Ormian_kuckich", "category": "dolnośląskie", "sub_category": "Wyroby piekarnicze i cukiernicze", "phrase": "Kołacz Ormian kuckich"}