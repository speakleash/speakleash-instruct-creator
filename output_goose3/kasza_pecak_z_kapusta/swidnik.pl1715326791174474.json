{"meta_description": "", "title": "Zwyczaje i tradycje wigilijne część II", "content": "W drugiej części naszego cyklu piszemy o przygotowywaniu potraw na wieczerzę wigilijną. Uczta wigilijna składała się zawsze z potraw postnych. Ich rodzaj oraz liczbę określa po dziś dzień, przechodząca z pokolenia na pokolenie, tradycja rodzinna. Ilość potraw wigilijnych powinna być nieparzysta – pięć, siedem lub dziewięć. W niektórych wsiach obowiązywała jednak tradycja dwunastu potraw, która związana była z dwunastoma miesiącami roku lub liczbą apostołów. Niegdyś przygotowywano wyłącznie potrawy z płodów ziemi. Był to wyraz hołdu składanego ziemi – żywicielce, który miał zapewnić, aby cały rok w spiżarniach nie zabrakło jedzenia.. Przyrządzone dania spożywano z wielkim namaszczeniem i powagą. Obowiązkiem było spróbowanie każdej potrawy. Do najpospolitszych dań wigilijnych należał barszcz z mąki żytniej lub owsianej, barszcz z buraków, groch, fasola, grzyby, kartofle, różnego rodzaju kasze: jaglana, gryczana, jęczmienna, pęcak. Kasze gotowano na sypko i podawano okraszone olejem lub polewką z suszonych jabłek, gruszek i śliwek. Kaszę gryczaną spożywano najczęściej z sosem grzybowym. Z kaszy gryczanej, jaglanej i jęczmiennej robiono także gołąbki zawijane w liście kwaśnej kapusty. Koniecznie podawano też śledzia, rzadziej inne ryby. Najważniejszą potrawą wigilijną była kutia z maku i pszenicy (lub pęczaku, czy innej kaszy) utarta z miodem. Była to potrawa, którą w przeszłości spożywano na stypach zadusznych. Jej obecność na wigilijnych stołach jest zatem reliktem dawnych obrzędów ku czci zmarłych, które przed wiekami, w czasie zimowego przesilenia odprawiali nasi przodkowie. Na kresach wschodnich jadano także kisiel owsiany. Większość najdawniejszych wigilijnych potraw zniknęła całkowicie z domowych, świątecznych jadłospisów (z wyjątkiem kutii). Obecna wieczerza wigilijna, chociaż postna, jest za to bardzo obfita i urozmaicona. Zestaw dań wigilijnych jest nieco inny, różny w każdym domu, uzależniony od zwyczaju rodzinnego i od upodobań domowników. Pomimo to wszędzie przygotowuje się tradycyjne wigilijne dania. Na wigilię jada się więc najczęściej barszcz grzybowy lub barszcz czerwony z buraków, z uszkami (koniecznie z grzybowym nadzieniem), zupę grzybową, potrawę postną z kapusty, np. kapustę z grzybami, pierogi z kapustą i grzybami, śledzie i ryby, kluski z makiem na słodko, różne ciasta, owoce, orzechy i inne słodycze oraz kompot z suszonych śliwek, gruszek i jabłek. Ryby, które obecnie są głównym daniem wigilijnym, pojawiły się na stołach o wiele później niż tradycyjne potrawy ze zbóż, warzyw, grzybów i owoców. Początkowo jadano je tylko na dworach i w bogatych klasztorach. Po skończonej wieczerzy, opłatek stosownego koloru (przeznaczony specjalnie dla bydła), a także siano spod obrusa, zanoszono do stajni i dzielono między wszystkie zwierzęta, błogosławiąc je w imię Jezusa. Starzy ludzie powiadali, że w świętą noc Bożego Narodzenia, każde stworzenie powinno cieszyć się z narodzenia pańskiego. Wierzono także, że o północy zwierzęta rozmawiają ze sobą ludzkim głosem. Po kolacji wigilijnej nie sprzątano stołu. Całą noc pozostawiano na nim łyżki, miski, resztki potraw, chleb i opłatek, aby dusze bliskich zmarłych, w noc wigilijną mogły posilić się świątecznym jadłem.", "url": "https://www.swidnik.pl/zwyczaje-i-tradycje-wigilijne-czesc-ii/", "category": "małopolskie", "sub_category": "Gotowe dania i potrawy", "phrase": "Kasza pęcak z kapustą"}