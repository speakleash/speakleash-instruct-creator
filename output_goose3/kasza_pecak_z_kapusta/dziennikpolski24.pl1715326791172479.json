{"meta_description": "PRODUKTY REGIONALNE. Trzy kolejne małopolskie potrawy trafią na Listę Produktów Tradycyjnych prowadzoną przez Ministerstwo Rolnictwa.", "title": "Boczek w piwie, pęcak z kapustą i polywka", "content": "Polywka to napój, który przygotowuje się przez trzy dni z tradycyjnie suszonych śliwek, gruszek i jabłek. W tym czasie polywka jest podgrzewana i nabiera charakterystycznego smaku. Wprawdzie można ją spożywać bezpośrednio po pierwszej obróbce cieplnej, jednak najlepszy smak osiąga dopiero na trzeci dzień. Przyrządzanie tego napoju wiąże się z długą tradycją sadowniczą w okolicach Żmiącej. Obecnie produkcją i rozpowszechnianiem polywki zajmuje się gospodarstwo agroturystyczne państwa Nowaków. Napój jest dostępny w szklanych butelkach z zakrętką typu \"twist off\", która dzięki napełnianiu butelek gorącym napojem umożliwia przechowywanie polywki nawet przez rok. Boczek duszony w piwie przyrządzany jest we wsi Łazy w powiecie bocheńskim. Badania etnograficzne potwierdzają, że potrawa znana była już na początku XX wieku. Jej nieodzowny składnik stanowi piwo jasne, które najczęściej pochodzi z sąsiadującego z Łazami browaru Okocim, funkcjonującego od 1845 r. Duszone mięso wieprzowe, z przypieczoną skórką, miękkie w środku, o aromatycznym smaku obecnie przygotowywuje m.in. Koło Gospodyń Wiejskich w Łazach.", "url": "https://dziennikpolski24.pl/boczek-w-piwie-pecak-z-kapusta-i-polywka/ar/3298236", "category": "małopolskie", "sub_category": "Gotowe dania i potrawy", "phrase": "Kasza pęcak z kapustą"}