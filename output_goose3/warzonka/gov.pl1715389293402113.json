{"meta_description": "Produkt wpisany na listę produktów tradycyjnych w dniu 2012-11-30\nW kategorii Napoje\nW województwie woj. lubelskim", "title": "Warzonka kryształówka - - Portal Gov.pl", "content": "Początki osadnictwa we wsi Werbkowice datuje się na rok 1394, jednak znaczący rozwój wsi rozpoczął się dopiero w XIX w. Związane to było z funkcjonowaniem gorzelni produkcyjnej w 1896 roku. Ostatecznie największy wpływ na rozwój Werbkowic i okolicznych wsi miała uruchomiona w 1963 roku najnowocześniejsza w Polsce cukrownia, która była ówcześnie największą w kraju. To zagłębie uprawy buraka cukrowego spowodowało, że cukier stał się podstawowym surowcem wykorzystywanym przez mieszkańców w każdej kuchni. Gospodynie używały go do produkcji dżemów, konfitur, kompotów oraz różnych nalewek. Pośród wszystkich produktów przygotowywanych na bazie cukru największym powodzeniem cieszyła się nalewka o nazwie warzonka kryształówka. „Nazwa warzonka istnieje już ponad pół wieku. Oznacza po prostu „warzenie” cukru w garnku na ogniu, czyli podgrzewanie, gotowanie, robienie karmelu. Jeśli chodzi o nazwę „kryształówka”, to przyjęła się w Werbkowicach, chyba przed dożynkami. Może to był rok 1980, może trochę wcześniej. Działające wtedy Koło Gospodyń Wiejskich w Werbkowicach, tak nazwało napój na cześć naszej Cukrowni Werbkowice i istniejącego Klubu Sportowego o nazwie „Kryształ” Werbkowice” (Wywiad etnograficzny przeprowadzony z mieszkańcami Werbkowic).", "url": "https://www.gov.pl/web/rolnictwo/warzonka-krysztalowka", "category": "śląskie", "sub_category": "Napoje (alkoholowe i bezalkoholowe)", "phrase": "Warzonka"}