{"meta_description": "", "title": "Walory kulinarne – Enovelo", "content": "Zakliczyński sok malinowy tradycyjnie wyrabiany jest od ponad 25 lat. Zasadniczy wpływ na jego smak ma pozyskiwanie malin z małych przydomowych upraw z Doliny Dunajca, uprawiane bez użycia środków chemicznych. Maliny zbierane są ręcznie po obeschnięciu rosy w słoneczny dzień, co ma duże znaczenie dla jakości soku i powoduje, że sok zachowuje zapach świeżych malin. Gotowy sok jest smaczny i pachnący, o bardzo intensywnie bordowym kolorze. Stosowany jest od lat przy przeziębieniach, a także dodawany jest do herbaty i różnych słodkich deserów. Fasola „Piękny Jaś” z Doliny Dunajca już od 2006 roku jest warzywem wpisanym na listę produktów tradycyjnych. Jej nasiona są gładkie, dobrze wypełnione, jednolite w kształcie. Cechują się wyjątkowo wysoką zawartością magnezu! Piękny Jaś jest uprawiany wyłącznie w 11 gminach w Polsce, właśnie w regionie Doliny Dunajca. Panujące tam warunki środowiskowe są niezwykle korzystne dla tej odmiany fasoli – nie dochodzi tam do gwałtownych skoków temperatur, a uprawy nie są narażone na silne powiewy wiatru. Ogórki kiszone w studnii – to tradycyjne danie kuchni Zakliczyńskiej. Metoda ich przygotowywania była dość wyjątkowa, ponieważ beczki z ogórkami doprawionymi przyprawami (chrzanem, koprem, czosnkiem i solą), zalewano wodą i zamykano, a następnie wpuszczano do studnii. W ten sposób udawało się uzyskać stałą temperaturę kiszenia i delikatnie opóźnić jego proces, jednocześnie uzyskując specyficzny smak i aromat. Strząska to wyjątkowa potrawa, przygotowywana tylko w jednej małopolskiej wsi – Siedliszowicach, gm. Żabno, którą wymyśliła anonimowa gospodyni sto lat temu. Kiedyś jadano ją tylko raz w roku jako główne danie wielkanocnego śniadania. Składniki można znaleźć w każdej święconce – pokrojone wędliny (najlepiej domowa kiełbasa), jaja na twardo i utarty chrzan z przyprawami, a całość zalewano wodą z octem. Danie to trafiło na listę produktów tradycyjnych Ministerstwa Rolnictwa i Rozwoju Wsi, zdobywając już kilka nagród w konkursach na najlepsze lokalne dania. Dziś mieszkańcy Siedliszowic zajadają się strząską przez cały rok. „Siuśbak – kasza z grochem” to tradycyjna potrawa znana już w XIX wieku, która wywodzi się z dawnej, wiejskiej kuchni w Woli Rzędzińskiej, (gm. Tarnów). Była daniem codziennym, sporządzanym kilka razy w miesiącu, najczęściej w porze letniej. Spożywana była najczęściej na obiad, ale także, jako że jest syta i wysokokaloryczna, podczas cięższych prac rolniczych i gospodarskich. Składa się z dwóch podstawowych składników: kaszy jęczmiennej – pęcaku i różnych gatunków fasoli, zwanej „kolorowym grochem”, wzbogaconych przyprawami i okrasą. Większość z potrzebnych do przygotowania tej potrawy produktów pochodzi z gospodarstw mieszkańców Woli Rzędzińskiej – wsi o rozwiniętych tradycjach rolniczych i hodowlanych kontynuowanych do dnia dzisiejszego. Potrawa ta otrzymała wyróżnienie jako Najlepszy Produkt Ziemi Tarnowskiej, w kategorii „produkt żywnościowy – danie regionalne” i nagrodzony na dożynkach powiatowych w Radłowie w 2013 r. Kiełbasa Tuchowska i wiejska tuchowska, którą od 100 lat produkuje rodzina Sajdaków. Produkt trafił na „Listę produktów tradycyjnych Ministerstwa Rolnictwa i Rozwoju Wsi”. Kiełbasę wiejską robiło się zaraz po uboju , kiedy mięso było jeszcze ciepłe, dzięki czemu uzyskiwało się w przekroju szare oczko, z różową obwódką. Dla uzyskania lepszej smakowitości i trwałości, kiełbasę tuchowską wędzi się dwa razy – w tradycyjnej wędzarni opalanej drewnem bukowym lub olchowym, a na koniec się ją schładza. Kilka lat temu Tuchowskie Towarzystwo Prywatnych Przedsiębiorców uhonorowało rodzinę Sajdaków pamiątkowym medalem za podtrzymywanie tradycji wytwarzania i smaku kiełbasy tuchowskiej oraz twórczy wkład w rozwój rzemiosła i handlu. Gomółki kowalowskie – (gm. Ryglice) – są to niewielkie, owalne serowe bryłki o nierównomiernej powierzchni. Ich nazwa, potwierdzona została w źródłach XVI-wiecznych i wpisana jest na listę produktów tradycyjnych Małopolski, a oznacza wrzecionowate lub kuliste bryłki sera wyrabiane ręcznie. Aby bliżej poznać walory kulinarne regionu, warto odwiedzić Centrum Produktu Lokalnego w Rzuchowej. Jest to miejsce do szeroko rozumianej promocji produktów lokalnych, tradycji ludowych, rzemiosła i rękodzielnictwa z terenu Małopolski. Organizowane tu są liczne warsztaty, np. Haftowania, decoupage, bibułkarstwa, sztuki ludowej malarstwa itd. W budynku CPL jest również sklepik z lokalnymi produktami wśród których znajdują się m.in. miody, świeże i ekologiczne owoce oraz warzywa od lokalnych producentów. Warte odwiedzenia miejsca lokalnej agroturystyki i gastronomii to również: Jamna „Chatka włóczykija” oraz „Gajówka Jamna”.", "url": "https://enovelo.pl/walory-kulinarne/", "category": "małopolskie", "sub_category": "Gotowe dania i potrawy", "phrase": "Siuśbak - kasza z grochem"}