{"meta_description": "Jest bura, gęsta i pyszna. Spółka okraszona sperką zapisała się w historii, kiedy wymienił ją w jednym z dzieł słynny krakowski etnograf Oskar Kolberg. Dziś potrawa wraca do popularności dzięki Kołu Gospodyń Wiejskich i Stowarzyszeniu Przyjaciół Kokotowa.", "title": "Smaczna spółka kaszy z grochem", "content": "Jest bura, gęsta i pyszna. Spółka okraszona sperką zapisała się w historii, kiedy wymienił ją w jednym z dzieł słynny krakowski etnograf Oskar Kolberg. Dziś potrawa wraca do popularności dzięki Kołu Gospodyń Wiejskich i Stowarzyszeniu Przyjaciół Kokotowa. MAŁOPOLSKIE SMAKI. Spółka to towarzyszka codzienności: prosta, tania i sycąca. W wersji uboższej to gotowany groch z kaszą, w bogatszej, odświętnej, znajdziemy w niej boczek i słoninę. Pod koniec września spółka - danie z grochu \"perówki\" i kaszy pęcak, okraszone słoninką zdobyło pierwsze miejsce w kategorii tradycyjna potrawa na III Małopolskim Przeglądzie Dorobku Artystycznego i Kulinarnego Kół Gospodyń Wiejskich w Marcinkowicach koło Nowego Sącza. Zachęceni sukcesem kokotowianie zamierzają wnioskować o wpisanie potrawy na ministerialną Listę Produktów Tradycyjnych. Spółkę wciąż gotuje się w wielu domach. Choć u niektórych gości już tylko na wigilijnym stole, jako nawiązanie do lokalnej tradycji. - Po groch, jak dawniej gospodynie udają się do własnego ogródka. Kaszę kupujemy dziś w sklepie, ale dawniej gospodynie same tłukły jęczmień na pęcak w drewnianym moździerzu (stępie) poruszanym nogą albo kupowały na targu \"za Wisłą\" na Placu Szczepańskim - opowiada Renata Palińska, prezes Stowarzyszenia Przyjaciół Kokotowa. Kokotów był kiedyś wsią położoną na południowy wschód od Krakowa (gmina Wieliczka). Dziś to eleganckie przedmieścia, kilka minut jazdy samochodem od krakowskiego osiedla Bieżanów. - Zmieniła się miejscowość, zmienili się ludzie, ale szczęśliwie tradycje w rodzinach ocalały - mówi prezeska. Pani Renata jest nauczycielką matematyki w Gimnazjum w Niepołomicach. I to nieprzeciętną, o czym świadczy drugie miejsce w konkursie Nauczyciel Roku 2009 organizowanym przez \"Dziennik Polski\". Lubi poranną kawę, nie może obejść się bez słodyczy i towarzystwa ludzi. Ma dwie córki w wieku szkolnym: Anię i Basię. Kiedy pytam, skąd pomysł na założenie stowarzyszenia, odpowiada, że inspiracją były dzieci. - Mimo że Koła Gospodyń Wiejskich przeżywają renesans, to jednak trudno namówić młode panie do działania w takiej organizacji, a jeśli nawet, to ogranicza się ona tylko do żeńskiej populacji miejscowości. Stowarzyszenie ma osobowość prawną, nie wyklucza aktywności mężczyzn i przyciąga ludzi w każdym wieku. Dzięki temu możemy utrwalić dla dzieci tradycje Kokotowa oraz Małopolski i ulepszać miejscowość dla nich - mówi pani Renata. Stowarzyszenie zdobyło dotacje Starostwa Powiatowego w Wieliczce na udział w Małopolskim Przeglądzie Dorobku Artystycznego i Kulinarnego Kół Gospodyń Wiejskich w Marcinkowicach. Panie z Kokotowa oprócz spółki zaprezentowały tam również tradycyjny kajpus z miętą - ser biały ze śmietaną, świeżą miętą i cebulą. Uznanie gości przeglądu zdobyła także porterówka i placek ze śliwkami. Znasz tradycyjne smakołyki i wyjątkowych ludzi, którzy je produkują? Napisz: [email protected] Składniki: 0,5 kg grochu perówki, 0,5 kg kaszy pęcak, 20 dag surowego boczku, 20 dag słoniny. Wykonanie: groch namoczyć na noc. Ugotować groch i kaszę oddzielnie, do miękkości. Słoninę utopić z boczkiem na skwarki. Wszystko wymieszać, dodać 2 ząbki posiekanego czosnku, doprawić przyprawami do smaku. Pod tym hasłem prezentujemy wyjątkowe, regionalne smakołyki. Opowiadamy o entuzjastach, którzy poszukują starych receptur, nie szczędzą sił i serca, aby ocalić kulinarne dziedzictwo. W poprzednich odcinkach pisaliśmy m.in. o kiszonych rydzach, pasztecie z gęsi, zupie zoprosce, nalewkach, pituchu i prażonkach polańskich.", "url": "https://dziennikpolski24.pl/smaczna-spolka-kaszy-z-grochem/ar/3074508", "category": "małopolskie", "sub_category": "Gotowe dania i potrawy", "phrase": "Siuśbak - kasza z grochem"}