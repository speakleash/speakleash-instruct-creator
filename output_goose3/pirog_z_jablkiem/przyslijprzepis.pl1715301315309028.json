{"meta_description": "", "title": "Pierogi na słodko z jabłkiem i cynamonem", "content": " • CIASTO: mąkę przesiałam do miski, dodałam szczyptę soli i wodę, wymieszałam łyżką, a następnie na stolnicy wyrobiłam dłońmi gładkie ciasto. Przykryłam je odwróconą do góry dnem miską i pozostawiłam na 20 minut, żeby odpoczęło. • FARSZ: jabłka umyłam, obrałam, usunęłam gniazda nasienne i starłam na tarce z dużymi oczkami. Wymieszałam je z cynamonem i niewielką ilością cukru. Moje jabłka były lekko zwiędnięte, więc od razu dosypałam do nich cukier, ale przy mocno soczystych jabłkach proponuję dodawać po szczypcie cukru do farszu już nałożonego do pieroga. • PIEROGI: w rondlu nastawiłam wodę na gotowanie pierogów.  Ciasto rozwałkowałam na posypanym mąką blacie na grubość ok. 3 mm. Foremką do pierogów wykrawałam kółka, nakładałam farsz uważając, żeby wiórki jabłka nie dostały się w miejsce zlepienia i dokładnie zlepiałam pierogi. • Gotowe pierogi odkładałam na ściereczkę i ściereczką przykrywałam, żeby nie obsychały. • Do wrzącej wody dodałam sól i olej, włożyłam pierogi i gotowałam je na wolnym ogniu, przez kilka minut od wypłynięcia na powierzchnię. Żeby sprawdzić czy ciasto jest wystarczająco miękkie, wbiłam widelec w „falbankę”. • Przełożyłam pierogi na sito i na kilkanaście sekund zanurzyłam sito w zimnej wodzie. Po takim zahartowaniu dokładnie osączyłam je z wody i przełożyłam na talerze.", "url": "https://www.przyslijprzepis.pl/przepis/pierogi-na-slodko-z-jablkiem-i-cynamonem", "category": "lubelskie", "sub_category": "Wyroby piekarnicze i cukiernicze", "phrase": "Piróg z jabłkiem"}