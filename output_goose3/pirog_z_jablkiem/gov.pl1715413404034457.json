{"meta_description": "W dniu 26 września 2022 roku na Listę Produktów Tradycyjnych został wpisany w kategorii: Wyroby piekarnicze i cukiernicze: „Piróg z jabłkiem”.", "title": "Piróg z jabłkiem - - Portal Gov.pl", "content": "Piróg z jabłkiem z wierzchu ma złoto-brązowy kolor skórki. Na przekroju wygląd ciasta chlebowego z charakterystycznym pęknięciem, które tworzy farsz jabłkowy w miodowym kolorze. Na przekroju w środkowej, najszerszej części kształt prostokąta z bokami zaokrąglonymi zmniejszające się ku brzegom. Złoto – brązowa skórka o charakterystycznym połysku, na przekroju kolor złoty wypieczonego chleba z widoczną w środku brązową rysą jaką tworzą upieczone jabłka. Skórka jest twarda, ale po przekrojeniu czuje się gąbczastą strukturę kromki z lekko wilgotnym środkiem wokół prażonych jabłek. Chleb w rodzinach i tradycji gospodyń od pokoleń był i jest symbolem dobrobytu, błogosławieństwa i pomyślności. Pieczony i spożywany był we wszystkich domach. Przy okazji wypieku chleba w piecu wypiekało się również piróg z jabłkiem. Wyrośnięte ciasto chlebowe dzieliło się na część ciasta przeznaczonego do pieczenia chleba oraz część do pieczenia piroga. Na jeden piróg z jabłkiem wykorzystywane było około 1,2 kg ciasta. Ciasto na piróg rozgniatało się ręcznie na okrągły placek. Na jedną połowę ciasta wykładane były duszone jabłka wcześniej obrane ze skórki i pokrojone w kostkę. Ciasto składało się na pół zlepiając dokładnie brzegi, tym samym formując kształt piroga. Do połowy lat 20. XX wieku ciasto na pierogi pieczono i przygotowywano tak samo, jak na chleb. Dopiero w okresie międzywojennym niektóre gospodynie zaczęły dodawać do niego drożdży. Lubelszczyzna to ojczyzna sadowniczych tradycji oraz drugi pod względem wielkości produkcji jabłkowy region Polski. Dzięki temu jabłka, jak również inne składniki wykorzystywane do wypieku piroga z jabłkami pochodzące z lokalnych gospodarstw były łatwo dostępne dla każdej gospodyni. Piróg z jabłkami podawany był na uroczystościach rodzinnych, chrzcinach, komuniach, weselach oraz jako słodki poczęstunek dla dzieci, do którego podawano mleko lub napar z kwiatu lipy. Na Lubelszczyźnie tradycje wypiekania piroga z jabłkami w piecu chlebowym podtrzymują koła gospodyń wiejskich, które dalej kultywują tradycję pieczenia piroga z jabłkiem. „Nie jest on pieczony w domowych piekarnikach gazowych czy elektrycznych, ale nadal pieczony jest w naszej tradycyjnej piekarni” - opowiadają członkowie Koła Gospodyń Wiejskich w Ułężu. Piróg z jabłkiem jest wyjątkowy bowiem ma niepowtarzalny smak i ten ważący 2 kg specjał nadal króluje na naszych stołach. Dzisiaj pieróg z jabłkami najczęściej można spotkać na festynach i dożynkach.", "url": "https://www.gov.pl/web/rolnictwo/pirog-z-jablkiem", "category": "lubelskie", "sub_category": "Wyroby piekarnicze i cukiernicze", "phrase": "Piróg z jabłkiem"}