{"meta_description": "", "title": "Tradycyjnie, smacznie - Wiadomości - Urząd Miasta i Gminy w Radoszycach", "content": "W dniach 7-9 kwietnia 2017 roku w Kielcach odbyła się IX edycja Międzynarodowych Targów Turystyki Wiejskiej i Agroturystyki AGROTRAVEL. Nie mogło tam zabraknąć Gminy Radoszyce, której świetną reklamą bez wątpienia były między innymi sery podpuszczkowe sporządzone w niewielkim gospodarstwie w miejscowości Pakuły przez Państwo Anetę i Jana Królów. Sery podpuszczkowe to sery wytworzone z mleka (bezpośrednio po udoju) i podpuszczki. Skrzep powstały z tych dwóch składników jest następnie krojony i ogrzewany. Państwo Król robią je metodą naturalną, bez chemicznych dodatków oraz konserwantów. Czasem dodają do nich zioła. W połączeniu z sałatkami i innymi potrawami tworzą wyśmienitą kompozycję. Mówiąc o tej potrawie trzeba zaznaczyć, iż jednym z pierwszych sukcesów, jakie ona osiągnęła było zajęcie I miejsca podczas II Forum Aktywnych Kobiet Ziemi Koneckiej w Modliszewicach w kategorii „Produkt Lokalny”. Poza tym - w finale XVI edycji konkursu „Nasze Kulinarne Dziedzictwo – Smaki Regionów” sery Państwa Anety i Jana otrzymały wyróżnienie, natomiast w Plebiscycie Echa Dnia AGROBIZNES 2016 VII miejsce w województwie w kategorii „Produkcja” i I miejsce w powiecie. Od czasu zajęcia I miejsca na II Forum Aktywnych Kobiet Ziemi Koneckiej w Modliszewicach sery Państwa Królów stały się dość popularne, a na Targach AGROTRAVEL cieszyły się ogromnym zainteresowaniem. Reasumując, sery podpuszczkowe Państwa Anety i Jana Królów z Pakuł są jedną z trzech wyśmienitych potraw promujących naszą Gminę. Poza nimi wymienić należy jeszcze tradycyjny radoszycki kugiel (którego na chwilę obecną już chyba nie trzeba opisywać) oraz kiełbasa radoszycka, produkowana w „Masarni Pod Lasem” Państwa Anny i Zdzisława Wiklaków.", "url": "http://radoszyce.pl/asp/pl_start.asp?typ=13&menu=75&dzialy=75&akcja=artykul&artykul=1113", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa radoszycka"}