{"meta_description": "", "title": "Masarnia Pod Lasem", "content": "Masarnia „Pod Lasem” to rodzinna firma, której tradycja wyrobów wędliniarskich wywodzi się z lokalnej tradycji i sięga trzech pokoleń. Właściciele prowadzą również gospodarstwo rolne, specjalizują się w hodowli tuczników, stąd niepowtarzalny smak kiełbas, szynek czy pasztetowej. Jak podkreślają właściciele „…podstawą dobrego smaku wyrobów jest mięso wieprzowe, które pozyskujemy z własnej hodowli. Trzoda karmiona jest paszami zbożowymi pochodzącymi głównie z naszych upraw…”. Wyroby robione są raz w tygodniu w przetwórni przy gospodarstwie, można je kupić na miejscu w gospodarstwie oraz na lokalnych targowiskach, gdzie właściciele z własnego auto-sklepiku prowadzą sprzedaż dla stałych klientów. Kiełbasa radoszycka od Wiklaka zyskała duże uznanie nie tylko wśród stałych klientów, została również doceniona w 2009 roku przez jury konkursu wojewódzkiego „Nasze Kulinarne Dziedzictwo – Smaki Regionów” w Sandomierzu, gdzie otrzymała I miejsce za najlepszy produkt pochodzenia zwierzęcego. Ta pachnąca dymem o wyraźnie wyczuwalnym smaku przypraw i aromacie czosnku kiełbasa, wyróżnia się specyficznym smakiem i zapachem charakterystycznym dla kiełbas wędzonych, co jest jej wyjątkowym walorem i atutem wśród tradycyjnych kiełbas.", "url": "https://gospodarstwademonstracyjne.cdr.gov.pl/gospodarstwo/masarnia-pod-lasem/", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa radoszycka"}