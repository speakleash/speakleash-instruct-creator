{"meta_description": "Masarnia \"Pod Lasem\" rodziny Wiklaków z Kapałowa w gminie Radoszyce oferuje swojskie, w pełni naturalne wyroby - kiełbasy, boczki, kaszanki, szynki, pasztetowe", "title": "Przepyszne wyroby prosto od rolnika. Masarnia 'Pod Lasem’ Wiklaków to niepowtarzalny smak! - TKN24", "content": "Rodzina Wiklaków produkuje swojskie wyroby od trzech pokoleń, tylko na naturalnych składnikach i według tradycyjnych receptur. Od kilkunastu lat ich działalność to mała masarnia „Pod Lasem” mieszcząca się w Kapałowie w gminie Radoszyce. Tajemnicą genialnego smaku swojskich wyrobów jest naturalność – rodzina sama uprawia zboża, którymi karmione są zwierzęta, hoduje trzodę, a następnie wytwarza z niej wręcz fenomenalne mięsne wyroby. Jako redakcja wszystkich próbowaliśmy i dajemy gwarancję smaku! Masarnia oprócz sprzedaży detalicznej oferuje także kompleksowe zorganizowanie wiejskiego stołu na różnego rodzaju przyjęcia, w tym na wesele. Kontakt z masarnią: 609 928 039. Genialne szynki, boczki, kiełbasy (specjalnością są Radoszycka i Świętokrzyska), wędliny (także podsuszane), pasztetowe, pasztety, kaszanki, smalczyk i inne swojskie wyroby możemy zakupić bezpośrednio u rolnika, w małej, rodzinnej masarni „Pod Lasem”, którą prowadzą Anna i Zdzisław Wiklakowie wraz z rodziną. Rodzinna firma prowadzi także sprzedaż mięs. Masarnia usytuowana jest w Kapałowie w gminie Radoszyce nieopodal malowniczych, jodłowych lasów. Właściciele od lat zajmują się wyrobem tradycyjnych wędlin na własny użytek z tuczników pochodzących z własnego gospodarstwa. Na koniec mięsa i wędliny wędzone są przy użyciu wyłącznie drewna olchowego – proces wędzenia wieńczy dołożenie niewielkiej ilości drewna owocowego. W związku z prośbami i namowami wielu osób Wiklakowie zaczęli zwiększać produkcję, a dzięki temu dziś każdy ma szansę spróbować tych wspaniałych i niezwykle zdrowych wyrobów. W 2009 roku firma zajęła 1 miejsce w Finale Wojewódzkim IX Edycji Konkursu „Nasze Kulinarne Dziedzictwo – Smaki Regionów”. W 2010 roku została członkiem Sieci Dziedzictwo Kulinarne Świętokrzyskie i do dziś ich produkty oznaczane są tym znakiem jakości. Masarnia jest laureatem krajowego plebiscytu Agroliga, a w związku z tym list gratulacyjny napisał do niej sam ówczesny Prezydent RP Bronisław Komorowski. Produkty takie jak „Kiełbasa Radoszycka”, czy „Pasztetowa Radoszycka” zostały włączone na Listę Porduktów Tradycyjnych, a Urząd Marszałkowski nagrodził je Laurem Tradycji. Masarnia otrzymała także najwyższe gminne i powiatowe odznaczenia: Grawerton „Lider Promowania Gminy Radoszyce” oraz „Markę Konecką”. Wytwory Państwa Wiklaków znalazły się także w książce autorstwa Magdy Gessler pt. „Smaczna Polska”! Masarnia „Pod Lasem” przygotowuje też kompleksowo wiejskie stoły na różne imprezy – zamawiając taką usługę mamy gwarancję, że stół jest prawdziwie „swojski”, a znajdują się na nim tylko naturalne produkty. Na co dzień każdy z nas może nabyć przepyszne produkty na miejscu – sklepik prowadzony jest pod adresem Kapałów 47. Wielkim zainteresowaniem cieszy się sprzedaż wyrobów „na ciepło” – można je otrzymać w każdy wtorek od godziny 18:00. Warto dodać, że masarnia jest pod stałym nadzorem Powiatowej Inspekcji Weterynaryjnej. Prowadzona jest także sprzedaż obwoźna. W każdy piątek i sobotę wóz Masarni „Pod Lasem” stoi na parkingu przy kościele w Radoszycach. Z kolei w czwartki spotkamy go w Końskich i Stąporkowie według poniższego rozkładu:  7:00 – Parking pracowniczy Szpital im. św. Łukasza w Końskich  9:00-10:00 – Urząd Miasta i Gminy w Końskich, parking od ulicy Partyzantów  12:00 – Parking przy Powiatowym Urzędzie Pracy w Końskich (ul. Staszica)  15:00 – Stąporków, okolice Urzędu Miasta i Gminy (ul. Piłsudskiego) Zachęcamy do spróbowania wyrobów masarni „Pod Lasem” i jesteśmy przekonani, że kto tylko ich skosztuje ten z tym lokalnym producentem zostanie na dłużej.", "url": "https://tkn24.pl/przepyszne-wyroby-prosto-od-rolnika-masarnia-pod-lasem-wiklakow-to-niepowtarzalny-smak/", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa radoszycka"}