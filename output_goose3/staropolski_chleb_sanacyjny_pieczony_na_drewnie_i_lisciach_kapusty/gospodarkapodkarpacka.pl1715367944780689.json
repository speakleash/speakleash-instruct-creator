{"meta_description": "", "title": "Chleb sanacyjny – pieczony na drewnie i liście kapusty z firmy An Mar", "content": "ROGÓŻNO, POW. ŁAŃCUCKI. Jeden z najwcześniej zarejestrowanych podkarpackich produktów tradycyjnych wypiekany jest w Rogóżnie. Anna Surmacz-Kałamarz W latach 90. XX w. odszukała już zapomniane receptury wypiekania chleba (choć stosowano je jeszcze w latach 60. ubiegłego wieku) , i uruchomiła w Łańcucie piekarnię. Po kilku latach produkcję przeniosła do Rogóżna, otwierając równocześnie bar („Bar przy Piekarni”) przy drodze krajowej nr 4 relacji Łańcut-Przeworsk . Chleb jest tam pieczony z grubo mielonej mąki żytniej, przy użyciu wyłącznie naturalnego spulchniacza kwasu, gotowanych ziemniaków, otrębów i maślanki. Bochny chleba wypiekane są na liściach kapusty, bezpośrednio na rozgrzanej cegle w piecach opalanych drewnem. Nawet narzędzia, jak pociasek i pomietło, kojarzą się bardziej z Polską przedwojenną niż współczesną. – Źródłem popularności tych produktów jest to, że one odzwierciedlają starodawny smak i wygląd bochnów pieczonych przez nasze babcie Ciężko jest znaleźć na rynku coś podobnego do naszych wyrobów - przekonuje Anna Surmacz-Kałamarz. Obecnie wyroby z Rogóżna odbierają markety i małe sklepy w Rzeszowie, Pilźnie, Sędziszowie, Krośnie, Jaśle, Dębicy, Warszawie, Lublinie, Zamościu i oczywiście w pobliskim Łańcucie. Oprócz staropolskiego chleba sanacyjnego, można piekarnia oferuje też chleby łańcuckie (razowy i ziołowy), chlebek ziarnisty, cebulowy, czosnkowy, zdobiony i zakwas żytni na żurek. Po wypieku chleba w ceglanym piecu na długo pozostaje ciepło. – Doszliśmy do wniosku z mężem, że po wyjęciu chleba, będziemy domowym sposobem piec boczki, pasztety i zające - tłumaczy Anna Surmacz-Kałamarz. - Oczywiście nie robimy tego na dużą skalę, przez to wędliny są droższe niż w sklepie, ale klient ma pewność, że otrzymuje od nas mięso bez chemicznego „wspomagania” Mamy też świeżo wędzone pstrągi i szynkę pieczoną w bochnie chleba.", "url": "http://gospodarkapodkarpacka.pl/news/view/5547/chleb-sanacyjny-pieczony-na-drewnie-i-liscie-kapusty-z-firmy-an-mar", "category": "opolskie", "sub_category": "Wyroby piekarnicze i cukiernicze", "phrase": "Staropolski chleb sanacyjny, pieczony na drewnie i liściach kapusty"}