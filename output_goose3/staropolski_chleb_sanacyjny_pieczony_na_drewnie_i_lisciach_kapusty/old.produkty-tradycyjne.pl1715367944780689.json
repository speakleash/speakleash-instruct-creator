{"meta_description": "Otrzymał Perłę w konkursie Nasze Kulinarne Dziedzictwo w 2006 r. W 2005  r. został wpisany na Listę Produktów Tradycyjnych MRiRW. Wytwarzany jest w  okolicach Łańcuta w woj. podkarpackim.", "title": "staropolski chleb sanacyjny, pieczony na liściu kapusty - Produkty tradycyjne i regionalne - portal informacyjny", "content": "W piekarni ANMAR pieczołowicie odtworzono dawną technologię wypieku, sięgając do najbardziej autentycznej tradycji. Zbudowany został według dawnych wzorów piec z szamotowej cegły, który opalany jest drewnem sosnowym. W procesie wypieku używane są stare naczynia i sprzęty. Mąka przechowywana jest w sosnowych skrzyniach a bochenki wkładane do okrągłych, wiklinowych koszy, które nadają im tradycyjny kształt i fakturę.  Chleb pieczony jest na trzonie - bezpośrednio na rozgrzanym dnie ceglanego pieca, na liściach kapusty. Ciasto robione jest z mąki żytniej, z niewielkim dodatkiem mąki pszennej. Mąka pochodzi z żyta od okolicznych rolników i zawiera łuski nasion zboża. Przed użyciem do wypieku kilka tygodni „dojrzewa” w ciepłym magazynie. Chleb pieczony jest na zakwasie z mąki żytniej i otrąb, z minimalnym dodatkiem drożdży, mielonego kminku, maślanki, która spulchnia ciasto oraz ugotowanych, przetartych ziemniaków, które przedłużają trwałość chleba.  Rozczyn zarabiany jest ręcznie, ręcznie też formowany jest chleb. Po wypieku chleb leżakuje kilkanaście godzin. Staropolski chleb sanacyjny pieczony na liściu kapusty otrzymał Perłę w konkursie Nasze Kulinarne Dziedzictwo w 2006 r. W 2005 r. został wpisany na Listę Produktów Tradycyjnych MRiRW. Wytwarzany w okolicach Łąńcuta w woj. podkarpackim.", "url": "http://www.old.produkty-tradycyjne.pl/staropolski-chleb-sanacyjny.html", "category": "opolskie", "sub_category": "Wyroby piekarnicze i cukiernicze", "phrase": "Staropolski chleb sanacyjny, pieczony na drewnie i liściach kapusty"}