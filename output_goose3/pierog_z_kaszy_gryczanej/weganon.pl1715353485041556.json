{"meta_description": "", "title": "WEGAŃSKI PIERÓG BIŁGORAJSKI", "content": "Powracam dziś na Lubelszczyznę a dokładniej w okolice Biłgoraja. Nic chyba tak nie kojarzy się z ta miejscowością, jak pieróg gryczany. Często określany pirogiem czy krupniakiem. Kiedyś wypiekany w świąteczne dni. Czasem stał się tak popularny, że można go kupić w piekarniach w dni powszednie. Wpisany jest na Listę Produktów Tradycyjnych. I słusznie. Z czego się składa? To masa z gotowanych ziemniaków, kaszy gryczanej, białego sera, kwaśnej śmietany, jaj, czasem skwarek czy miętą. W kształcie najczęściej podłużny, czasem okrągły. Przypomina trochę pasztet. Skórka koloru od jasnobrązowego do ciemnego (zależy od czasu pieczenia). Występują dwie wersje pieroga. Masa zapieczona w cieście drożdżowym lub bez niego. Ten ostatni, często określany jest „łysym”. Idealny na ciepło i na zimno. Z sosem grzybowym, szklanką mleka I teraz pojawia się pytanie. Jak zrobić wersję wegańską. Mało tego, taką by smakowała i była podobna do oryginału. Powiem szczerze, że jak do tej pory to tego przepisu najbardziej się obawiałem. Czy, co zastąpić. Jak sprawić by konsystencja i smak były, jak powinno. Plan w głowie ułożony. Pozostało tylko zaprosić gościa, który zjadł w swoim życiu, niezliczone ilości pieroga. Udało mi się namówić koleżankę z Zamościa do degustacji. Zamiast twarogu, tofu moczone w soku z kiszonych ogórków, które smakiem przypomina kwaśny ser. Zamiast jajek, mielony len. Zamiast śmietany, śmietana sojowa. Wykonano, upieczono i zdegustowano. Opinia fachowca? „Gdybym nie wiedziała, że jest tam tofu, brak śmietany i jajek, to w życiu bym nie powiedziała, że jest to wersja wegańska”. O to mi chodziło. Jedyna uwaga, jaka była to konsystencja. Moja była lekko luźniejsza od oryginału, ale na ciepło. Zimny miał idealną. Odsmażany to poezja. Do tego kubek zimnego mleka sojowego i kolejna granica kuchni roślinnej, pokonana – około kilograma ziemniaków  – 1,5 szklanki niepalonej kaszy gryczanej  – 2 kostki naturalnego tofu po 180 g  – 1 szklanka soku z kiszonych ogórków  – 3 łyżki mielonego lnu + 9 łyżek soku z kiszonych ogórków  – sól i pieprz do smaku – tofu rozdrobnić na drobne okruszki, zalać sokiem z kiszonych ogórków i odstawić na czas przygotowania ziemniaków i kaszy  – ziemniaki obrać i ugotować do miękkości. Odcedzić, utłuc, dodać kaszę i dokładnie wymieszać. Przykryć i odstawić na pół godziny  – 15 minut przed końcem, odcedzić tofu. Sok połączyć z lnem i odstawić na 15 minut  – wszystkie składniki połączyć i dokładnie wymieszać dłońmi. Doprawić do smaku solą i pieprzem  – foremkę o wymiarach 10 na 30 cm wysmarować tłuszczem i wysypać bułką tartą. Wyłożyć masę i dokładnie uciskać (nie może być wolnych przestrzeni)  – piec około godziny w 200°C. Środkowa półka, góra/dół  – najlepszy jest wystudzony (łatwiej się kroi) i odsmażony. Z sosem grzybowym, śmietaną sojową lub zimnym mlekiem sojowym", "url": "https://weganon.pl/weganski-pierog-bilgorajski/", "category": "podkarpackie", "sub_category": "Wyroby piekarnicze i cukiernicze", "phrase": "Pieróg z kaszy gryczanej"}