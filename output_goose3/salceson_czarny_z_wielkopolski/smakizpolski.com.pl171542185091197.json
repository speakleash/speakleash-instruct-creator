{"meta_description": "Smak podrobów wieprzowych, umiarkowanie słony. Wyczuwalny aromat zastosowanych świeżych naturalnych przypraw: czosnku, pieprzu, kminku i majeranku. Salceson czarny to król wszystkich salcesonów!", "title": "Salceson czarny z Wielkopolski", "content": "Salceson czarny znany jest na terenie Wielkopolski od wielu pokoleń. Również przez wiele pokoleń nie zmieniały się sposoby produkcji. Salcesony należały do poślednich, czyli mniej cenionych przetworów, jakie pozyskiwało się w trakcie przerobu wieprzowiny. Dobrze przygotowane i przyprawione znajdują do dziś wielu smakoszy, zawierają ponadto w swym składzie podroby, bogate w liczne składniki odżywcze. Wyrabiany jest w osłonkach naturalnych, pęcherzach wieprzowych. Przepisy na salceson czarny (czasami również zwany krwistym), znajdujące się zarówno w książkach o tematyce kulinarnej, jak i znane z przekazów osób zajmujących się jego wytwarzaniem oraz gospodarstw domowych, potwierdzają niezmienność stosowanych surowców i metod jego wytwarzania. Maria Disslowa w „Jak gotować. Praktyczny podręcznik kucharstwa” (Poznań 1930 rok) podaje przepis na: „Salceson z krwi: 2 kg podbrzusza lub głowizny, płucka, serce, ½ kg wątroby, ozór, ½ kg słoniny, ½ litra krwi, korzenie i sól (jak na salceson biały) – szczypta majeranku, gałki muszkatołowej, pieprzu gorzkiego i angielskiego ziela, 2-3 łyżki soli, żołądek”.", "url": "https://www.smakizpolski.com.pl/salceson-czarny-wielkopolskii/", "category": "wielkopolskie", "sub_category": "Mięso świeże oraz produkty mięsne", "phrase": "Salceson czarny z Wielkopolski"}