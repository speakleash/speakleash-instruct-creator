{"meta_description": "Portal Rolniczy i Giełda Rolna. Aktualne ceny skupu tucznika, bydła, drobiu, zbóż, rzepaku. Wiadomości z rynków rolnych. Ogłoszenia rolnicze, używane maszyny rolnicze. Ceny sprzedaży warchlaków, cieląt, trzody chlewnej, nawozów i komponentów paszowych. Katalog firm i gospodarstw. MATIF po polsku.", "title": "Mięso ceny, raporty cen mięsa w Polsce, najważniejsze wiadomości z rynku mięsa – portal CenyRolnicze.pl", "content": "Obecnie turyści szukają unikalnych produktów turystycznych. Coraz więcej ludzi podróżuje z powodu motywów kulinarnych, a lokalne produkty, potrawy i lokalni przetwórcy mogą się stać atrakcja w tych miejscach. W pracy przedstawiono pomysł szlaku kulinarnego „Najlepsza wieprzowina w Wielkopolsce”. Jest to szlak oparty na produkcie lokalnym, w tym na rodzimej rasie świń - Złotnicka Biała. Turystyka kulinarna stanowi ważny element branży turystycznej, która cieszy się coraz większą popularnością wśród turystów krajowych i zagranicznych. W przypadku turystyki kulinarnej kardynalną rolę odgrywa autentyczność oferowanych produktów oraz miejsce ich wytwarzania, ponieważ jest to jeden z dominujących atrybutów turystyki kulinarnej. Wielkopolska jest regionem o bogatych tradycjach kulinarnych. Poza cebulą i ziemniakami (pyrami), jednym z produktów charakterystycznych dla tego regionu jest produkcja wieprzowiny. Mięso wieprzowe stanowi składnik wielu produktów tradycyjnych wytwarzanych według tradycyjnych receptur, są to m.in.: salcesony: białe, czarne i ozorowe, kaszanki, bułczanki, szynki, wędzonki, pieczone udźce i kiełbasy. Biorąc pod uwagę dziedzictwo kulturowe i kulinarne wielkopolski podjęto próbę opracowania nowego produktu turystycznego: Szlak kulinarny „Najlepsza wieprzowina w Wielkopolsce”. Wyznaczając przebieg trasy nowego szklaku kulinarnego autorzy uwzględnili producentów przetworów z wieprzowiny, gospodarstwa agroturystyczne, w których utrzymuje się trzodę chlewną i przygotowuje potrawy z ich mięsa, restauracje, w których serwuje się potrawy z wieprzowiny oraz miejsca, w których odbywają się festiwale i święta związane z wieprzowiną. Autorski przebieg szlaku obejmuje dwa warianty jego zwiedzania, trasa krótka obejmująca pięć miejsc związanych z wielkopolską wieprzowiną lub do wyboru dwie dłuższe trasy. Autorzy proponują rozpoczęcie podróży kulinarnej od zwiedzenia Muzeum Rolnictwa i Przemysłu Rolno-Spożywczego w Szreniawie, gdzie turyści mogą zobaczyć żywe zwierzęta, w tym świnie rasy złotnickiej. Kolejne punkty na mapie szklaku stanowią miejscowości, w których można nabyć produkty tradycyjne i regionalne z wieprzowiny, m.in.: kiełbasę białą parzoną wielkopolską, kiełbasę grodziską, pasztetową grodziską, salceson ozorkowy grodziski, bułczankę grodziską, kiełbasę nowotomyską, leberkę wielkopolską, wielkopolska wieprzowina złotnicka – udziec pieczony ze świni złotnickiej i inne. Na zakończenie wojaży kulinarnych autorzy proponują Muzeum Gospodarki Mięsnej w Sielinku. A dla tych którzy wybierają niekoniecznie produkty mięsne autorzy pracy zadbali także o wskazanie innych ciekawych obiektów i wydarzeń wartych zobaczenia na szlaku. Interesujacy jest także inny aspekt pracy. Czy lokalne produkty mogą trafić na łamy międzynarodowego czasopisma naukowego? Jak najbardziej i właśnie otrzymujemy świetny, niemalże wakacyjny przykład, a praca badaczy z Uniwersytetu Przyrodniczego w Poznaniu ukazała się w czasopiśmie Sustainability (praca opublikowana została w wolnym dostępie, więc jej PDF bezpłatnie jest dostępny tutaj - kliknij). Za: Niedbała G., Jęczmyk A., Steppa R., Uglis J. 2020. Linking of Traditional Food and Tourism. The Best Pork of Wielkopolska – Culinary Tourist Trail: A Case Study. Sustainability, 12, 5344; doi:10.3390/su12135344. Projektując przebieg szklaku autorzy zwrócili uwagę na inne atrakcje, które mogą przyciągnąć potencjalnych turystów. Wykaz tych atrakcji przedstawiono w tabeli poniżej.", "url": "https://www.cenyrolnicze.pl/wiadomosci/rynki-rolne/mieso/19883-turystyczny-szlak-kulinarny-najlepsza-wieprzowina-w-wielkopolsce-nie-tylko-salceson-bulczanka-i-leberka", "category": "wielkopolskie", "sub_category": "Mięso świeże oraz produkty mięsne", "phrase": "Salceson czarny z Wielkopolski"}