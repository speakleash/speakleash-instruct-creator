{"meta_description": "Produkt wpisany na listę produktów tradycyjnych w dniu 2014-02-25\nW kategorii Oleje i tłuszcze\nW województwie woj. lubelskim", "title": "Masło z Opola Lubelskiego - - Portal Gov.pl", "content": "Tradycyjny sposób wyrobu masła do XVIII w. odbywał się głównie metodą domową. Masło ubijano w specjalnych maselnicach zwanych także maślniczkami. Na Lubelszczyźnie maślniczki powszechnie były używane jeszcze na początku XX w. Dopiero w latach 1924-1950 r. na terenach tych znacznie rozwinął się ruch spółdzielczy: jako pierwsza powstała Spółdzielnia Mleczarska w Kraczewicach, później w Niezabitowie, Wandalinie, Karczmiskach i w Bełżycach. Samodzielnie jako Spółdzielnie Mleczarskie istniały do roku 1949, w którym to utworzono Państwowe Zakłady Mleczarsko-Jajczarskie w Opolu Lubelskim. W roku 1954 podjęto decyzje o budowie Zakładu Mleczarskiego w Opolu Lubelskim. Wybudowanie nowego zakładu, o dość znacznym przerobie 30 tysięcy litrów mleka na dobę, spowodowało połączenie istniejących spółdzielni i powstanie w roku 1956 Okręgowej Spółdzielni Mleczarskiej w Opolu Lubelskim. Na przestrzeni lat spółdzielnia wciąż modernizowała i unowocześniała linię produkcyjną, jednakże technologia produkcji pozostawała niezmieniona. Produkcja masła z Opola Lubelskiego prowadzona jest do chwili obecnej z zachowaniem ponad 50-letniej tradycji procesu technologicznego. Wysokiej jakości mleko do produkcji masła pozyskiwane jest z terenów Lubelszczyzny, w których nie ma wielkiego przemysłu i dróg szybkiego ruchu. Walory smakowe i jakościowe wytwarzanego dziś masła nie różnią się niczym od masła produkowanego ponad 50 lat temu. To wszystko sprawia, że masło cieszy się na rynku dużym zainteresowaniem wśród konsumentów. W latach osiemdziesiątych masło ze względu na swoją wysoką jakość uzyskało znak jakości Q, przyznawany przez Centralny Związek Spółdzielni Mleczarskich. Ponadto wysoka jakość oraz wieloletnia tradycja produktu zostały uhonorowane licznymi nagrodami.", "url": "https://www.gov.pl/web/rolnictwo/maslo-z-opola-lubelskiego", "category": "lubelskie", "sub_category": "Oleje i tłuszcze (masło, margaryna itp.)", "phrase": "Masło z Opola Lubelskiego"}