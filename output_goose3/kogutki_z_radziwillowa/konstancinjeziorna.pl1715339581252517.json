{"meta_description": "Wojewoda mazowiecki zaapelował do hodowców, właścicieli drobiu oraz pracowników ferm o „zachowanie szczególnej ostrożności i odpowiednich środków higieny oraz bioasekuracji przy obsługiwaniu drobiu”. Ma to związek z wystąpieniem kilku ognisk ptasiej grypy na terenie m.in. naszego województwa.", "title": "Ptasia grypa – wojewoda apeluje | Konstancin-Jeziorna", "content": "Na Mazowszu ogniska grypy ptaków (HPAI) stwierdzono w kilku gospodarstwach rolnych w powiecie żuromińskim. Jest to choroba szybko rozprzestrzeniająca się oraz wysoce zjadliwa dla drobiu, w związku z tym, Konstanty Radziwiłł, wojewoda mazowiecki, wystosował apel do starostów oraz hodowców, właścicieli drobiu i pracowników ferm. Wojewoda prosi samorządowców m.in. o „podjęcie działań mających ograniczyć do minimum możliwość rozprzestrzeniania się choroby z miejsc, w których wyznaczono ognisko oraz obszary z ograniczeniami, a także na terenie całego województwa”. Z kolei do hodowców apeluje o „zachowanie szczególnej ostrożności i odpowiednich środków higieny oraz bioasekuracji, minimalizujących ryzyko przeniesienia wirusa grypy ptaków do gospodarstwa”. Niezbędne jest także przestrzeganie przez nich zasad bioasekuracji, które określa Rozporządzenie Ministra Rolnictwa i Rozwoju Wsi z 4 kwietnia 2017 r. Zgodnie z jego zapisami hodowcy powinni: • myć ręce po każdorazowym zetknięciu z ptactwem – zarówno dzikim, jak i z drobiem utrzymywanym w stadach przydomowych; • myć dokładnie, z użyciem detergentu wszystkie przedmioty, które miały kontakt z surowym mięsem drobiowym; • przy obsłudze drobiu w gospodarstwie zakładać odzież i obuwie przeznaczone wyłącznie do obsługi drobiu i zmieniać ją po wyjściu z kurnika; • stosować maty dezynfekcyjne przy wejściach do budynków, w których utrzymywany jest drób; • karmić drobiu na zewnątrz budynków, w których drób jest utrzymywany; • poić drobiu oraz ptaków utrzymywanych przez człowieka wodą ze zbiorników, do których dostęp mają dzikie ptaki. Nie ma zagrożenia dla ludzi Każde podejrzenie wystąpienia choroby zakaźnej u drobiu, zgodnie z obowiązującym prawem, należy zgłaszać do odpowiednich osób i instytucji – lekarza weterynarii prywatnej praktyki, powiatowego lekarza weterynarii oraz wójta, burmistrza lub prezydenta miasta.  Z badań przeprowadzonych przez Państwowy Instytut Weterynaryjny – Państwowy Instytut Badawczy w Puławach wynika, że wirus A/H5N8/ nie jest niebezpieczny dla ludzi.", "url": "https://www.konstancinjeziorna.pl/index.php/news/gmina/ptasia-grypa-wojewoda-apeluje", "category": "mazowieckie", "sub_category": "Mięso świeże oraz produkty mięsne", "phrase": "Kogutki z Radziwiłłowa"}