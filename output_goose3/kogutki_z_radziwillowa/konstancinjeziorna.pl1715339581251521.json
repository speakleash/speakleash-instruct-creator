{"meta_description": "Grypa ptaków znów pojawiła się na Mazowszu. W związku z wykryciem pierwszych przypadków w powiatach gostynińskim i łosickim wojewoda Konstanty Radziwiłł zaapelował do hodowców drobiu o podjęcie działań, które mają ograniczyć rozprzestrzenianie się choroby.", "title": "Ptasia grypa na Mazowszu, wojewoda apeluje do hodowców | Konstancin-Jeziorna", "content": "Grypa ptaków znów pojawiła się na Mazowszu. W związku z wykryciem pierwszych przypadków w powiatach gostynińskim i łosickim wojewoda Konstanty Radziwiłł zaapelował do hodowców drobiu o podjęcie działań, które mają ograniczyć rozprzestrzenianie się choroby. Wysoce zjadliwa grypa ptaków (HPAI) znów pojawiła się na terenie naszego województwa – alarmuje wojewoda mazowiecki. Jej ogniska wykryto w kilku gospodarstwach rolnych w powiatach gostynińskim i łosickim. W uwagi na to, że źródłem zakażeń były najprawdopodobniej dzikie ptaki, Konstanty Radziwiłł zaapelował do samorządów o szczególną ostrożność, a do hodowców drobiu o przestrzeganie zasad bioasekuracji. Zgodnie z Rozporządzeniem Ministra Rolnictwa i Rozwoju Wsi z 31 marca 2022 r. hodowcy powinni: • myć ręce po każdorazowym zetknięciu z ptactwem – zarówno dzikim, jak i z drobiem utrzymywanym w stadach przydomowych; • myć dokładnie, z użyciem detergentu wszystkie przedmioty, które miały kontakt z surowym mięsem drobiowym; • przy obsłudze drobiu w gospodarstwie zakładać odzież i obuwie przeznaczone wyłącznie do obsługi drobiu i zmieniać ją po wyjściu z kurnika; • stosować maty dezynfekcyjne przy wejściach do budynków, w których utrzymywany jest drób; • karmić drobiu na zewnątrz budynków, w których drób jest utrzymywany; • poić drobiu oraz ptaków utrzymywanych przez człowieka wodą ze zbiorników, do których dostęp mają dzikie ptaki. Nie ma zagrożenia dla ludzi Każde podejrzenie wystąpienia choroby zakaźnej u drobiu, zgodnie z obowiązującym prawem, należy zgłaszać do odpowiednich osób i instytucji – lekarza weterynarii prywatnej praktyki, powiatowego lekarza weterynarii oraz wójta, burmistrza lub prezydenta miasta. Z badań przeprowadzonych przez Państwowy Instytut Weterynaryjny – Państwowy Instytut Badawczy w Puławach wynika, że wirus A/H5N8/ nie stanowi zagrożenia dla ludzi. Niemniej, ze względu na możliwość jego mutacji, hodowcom zaleca się szczepienie przeciwko wirusowi grypy ludzkiej, które jest powszechnie dostępne.", "url": "https://www.konstancinjeziorna.pl/index.php/news/gmina/ptasia-grypa-na-mazowszu-wojewoda-apeluje-do-hodowcow", "category": "mazowieckie", "sub_category": "Mięso świeże oraz produkty mięsne", "phrase": "Kogutki z Radziwiłłowa"}