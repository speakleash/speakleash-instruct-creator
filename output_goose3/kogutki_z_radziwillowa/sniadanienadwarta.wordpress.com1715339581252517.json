{"meta_description": "„jajka mają dużo cholesterolu“; „kury są trzymane w klatkach“, „w tygodniu nie powinno się jeść więcej niż 2-3 jajka“ .... Tego typu informacje docierają do nas z różnych źródeł, a my... A my mamy na to własne zdanie. Jeśli tylko istnieje taka możliwość to wybieramy – i wam też to radzimy - jaja od kury zwanej…", "title": "Jajka od kury z zielonymi nóżkami", "content": "„jajka mają dużo cholesterolu“; „kury są trzymane w klatkach“, „w tygodniu nie powinno się jeść więcej niż 2-3 jajka“ …. Tego typu informacje docierają do nas z różnych źródeł, a my… A my mamy na to własne zdanie. Jeśli tylko istnieje taka możliwość to wybieramy – i wam też to radzimy – jaja od kury zwanej zielononóżką kuropatwianą. Jest to stara polska rasa kur, która była bardzo popularna w powojennej Polsce. Zielononóżki, z racji swego silnego instynktu macierzyńskiego, częściej niż inne kury mogą wysiedzieć jaja. Ich partnerzy charakteryzują się znacznie bogatszym kolorystycznie upierzeniem niż kury. Niestety, z racji tego, że znoszą mniej jaj niż popularne leghorn (całe białe upierzenie) czy karmazyn (miedziane z czarno-metalicznymi końcami upierzenia) zostały wyparte z przydomowej hodowli. W ostatnim czasie wraca jednak „moda“ na zielononóżki kuropatwiane, ponieważ ich jaja charakteryzują się obniżoną zawartością cholesterolu w stosunku do innych. Jaja kur innych ras zawierają 578 mg cholesterolu w 100 gramach. Jaja zielononóżek mają go kilkadziesiąt procent mniej. Dla smakoszy jaj i wszystkich którzy zagrożeni są miażdżycą jest to bardzo dobra informacja. Co ważne, jaja zielononóżek zostały w 2009 roku wpisane na listę produktów tradycyjnych województwa Mazowieckiego, bo właśnie tutaj, na terenie Radziwiłłowa i Puszczy Mariańskiej ich hodowla się odrodziła.", "url": "https://sniadanienadwarta.wordpress.com/2013/05/29/jajka-od-kury-z-zielonymi-nozkami/", "category": "mazowieckie", "sub_category": "Mięso świeże oraz produkty mięsne", "phrase": "Kogutki z Radziwiłłowa"}