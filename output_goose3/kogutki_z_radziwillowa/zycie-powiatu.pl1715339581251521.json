{"meta_description": "", "title": "Przygotowania do Festiwalu Smaków", "content": "W Puszczy Mariańskiej trwają przygotowania do kolejnej edycji Festiwalu Smaków. Stoiska festiwalowe zawsze cieszyły się zainteresowaniem. Celem wydarzenia jest upowszechnianie produktów tradycyjnych i regionalnych. Piknik dotychczas gromadził kilkadziesiąt podmiotów, które na co dzień funkcjonują w zróżnicowanym środowisku. Inicjatorem tej imprezy jest Mariański Ruch Inicjatyw Ekonomiczno-Społecznych w Puszczy Mariańskiej. Udało się pozyskać w sumie 24 tys. zł dofinansowania na dwa projekty. Kwota 10 tys. zł zostanie rozdysponowana na cel organizacji Festiwalu Smaków, natomiast pozostałe 14 tys. zł to środki na utworzenie ścieżki edukacyjnej w Krainie Czarnego Bzu. Każdego roku koneserzy dobrego smaku spotykają się na dziedzińcu Zespołu Szkolno – Przedszkolnego w Puszczy Mariańskiej, aby wspólnie bawić się i skosztować lokalnych przysmaków. W tym roku impreza odbędzie się we wrześniu w nowej lokalizacji – w Krainie Czarnego Bzu w miejscowości Budy Kałki. Nowym elementem towarzyszącym imprezie będą tablice informujące o właściwościach roślin i ich życiodajnej mocy. – Staramy się nie tylko aktywizować lokalne koła gospodyń wiejskich czy stowarzyszenia oraz gospodarstwa. Zależy nam na pozyskiwaniu coraz szerszej wiedzy z zakresu lokalnej kuchni. Ciekawi nas, w jaki sposób dawni mieszkańcy Puszczy Mariańskiej dbali o zdrowie i leczyli różne dolegliwości. Przecież nie mogli pójść do apteki, której nie było. Stosowali zioła lub różnorodne specyfiki – powiedziała Katarzyna Niewczas z MRIES-u. Lekarze coraz częściej podczas rozmowy z pacjentem wypytują o styl życia, nawyki żywieniowe i czy spędzamy czas aktywnie poza pracą. W takim kierunku podąża nowoczesne leczenie, czyli w kierunku zminimalizowania konieczności przyjmowania lekarstw. Ilość snu, radzenie sobie ze stresem i jakość spożywanych posiłków ma kluczowe znaczenie dla zdrowia. Do łask wracają metody z dziedziny medycyny naturalnej, które zostały przebadane przez specjalne instytucje. Ciekawostką jest, że na Wyspach Szetlandzkich lekarze zaczęli przepisywać pacjentom tzw. zielone recepty. Według recepty zaleca się piesze wędrówki, spacery i obserwację przyrody, a to rozwiązanie promowane jest przez szetlandzki odpowiednik polskiego Narodowego Funduszu Zdrowia. W ramach tegorocznej edycji Festiwalu Smaków odbędą się warsztaty zielarskie. Mieszkańcy będą mieli okazję poznać tradycje lokalne i zasmakować dawnych dań, jakie serwowano niegdyś na lokalnych stołach. – Ludzie wtedy żywili się tym, co mieli na polu lub tym, co wyhodowali. Dzięki warsztatom będzie można poznać receptury lokalnych dań, ale też zastosowanie ziół w kulinariach i lecznictwie. Warsztaty odbędą się pod hasłem „Z łąk i pól na nasz stół”. – przypomina Katarzyna Niewczas. Gmina Puszcza Mariańska jest rekordzistą, jeśli chodzi o ilość zarejestrowanych produktów tradycyjnych, które widnieją na liście Ministerstwa Rolnictwa i Rozwoju Wsi. Dwa gospodarstwa z terenu gminy, w tym państwa Wioletty i Dariusza Marcinowskich czy Kraina Czarnego Bzu Teresy i Andrzeja Lubeckich od lat dbają o produkty tradycyjne. Wśród nich znajduje się wiele dań przyrządzanych na bazie receptury państwa Marcinowskich.", "url": "https://zycie-powiatu.pl/przygotowania-do-festiwalu-smakow/", "category": "mazowieckie", "sub_category": "Mięso świeże oraz produkty mięsne", "phrase": "Kogutki z Radziwiłłowa"}