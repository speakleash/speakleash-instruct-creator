{"meta_description": "", "title": "Łódzkie: Baleron sezonowany z Zaborowa z nagrodą \"Tygiel Smaków\"", "content": "Konkurs \"Tygiel Smaków\" po raz trzynasty zorganizował Urząd Marszałkowski Województwa Łódzkiego. W tym roku o prestiżowy tytuł rywalizowało 28 producentów tradycyjnej żywności, którzy zgłosili 39 produktów w 7 kategoriach. Jak podały służby marszałka, główną nagrodę zdobył baleron sezonowany z Zaborowa, przygotowany przez Zakład Przetwórstwa Mięsnego Daniela Czapnika z powiatu tomaszowskiego. \"To produkt dojrzewający, czyli przygotowany według najstarszej metody konserwacji, polegającej wyłącznie na zasoleniu mięsa. Żeby był dobry, wystarcza mu około dwunastu tygodni, ale potem z każdym dniem nabiera smaku i jakości\" - wyjaśnił Daniel Czapnik. Jak dodał, baleron, którym poczęstował jurorów, dojrzewał sześć i pół miesiąca. Dla jego firmy był to już drugi \"Tygiel Smaków\"; w roku 2013 statuetkę zdobyła jego wędzonka, a dwa lata wcześniej \"Tygielkiem Smaków\", czyli nagrodą przyznawaną w poszczególnych kategoriach, została nagrodzona szynka cygańska wędzona na gorąco. Zgłoszone do konkursu produkty oceniała komisja, biorąc pod uwagę nie tylko walory smakowe, ale także pierwsze wrażenie, czyli wygląd, sposób prezentacji i opakowanie. Premiowany był opis produktu, zwłaszcza to, czy użyto nazwy historycznej, ludowej lub regionalnej. Jury analizowało również skład - tu liczyło się, czy produkt wytwarzany jest z wykorzystaniem lokalnych surowców i czy można zidentyfikować pochodzenie poszczególnych składników od momentu ich powstania w gospodarstwie rolnym. W różnych kategoriach konkursowych przyznano \"Tygielki Smaków\". Nagrodzono nimi kiełbasę krakowską suchą firmy Ar-Kos z pow. brzezińskiego (kategoria mięso świeże oraz produkty mięsne); konfiturę z ałyczy Czesława Maszczyka z pow. piotrkowskiego (kat. orzechy, nasiona, zboża, warzywa i owoce); chleb żytni z kozieradką z PPHU Agnieszka Gajda-Sokołowska z pow. pabianickiego (wyroby piekarnicze i cukiernicze); pierogi z kaszą gryczaną i grzybami firmy Kowal Aleksandry Kowalskiej z pow. zgierskiego (gotowe dania i przyprawy); kwas chlebowy z żurawiną firmy EKO-NATURA Agnieszki Dadusz i Pawła Oleszczaka z pow. łaskiego (napoje); twaróg firmy Rarytasy od Zawiasy z pow. sieradzkiego (sery i produkty mleczne); miód koniczynowo-lipowy Pasieki Boży Dar Adama Wiklaka z Łodzi (inne produkty). Celem konkursu \"Tygiel Smaków\" jest promocja produktów regionalnych z Łódzkiego, wytwarzanych tradycyjnymi metodami, często z pokolenia na pokolenie, a także propagowanie wiedzy o żywności wysokiej jakości pochodzącej z regionu i wyszukiwanie lokalnych przysmaków, które mogłyby stać się jego kulinarną wizytówką. W przeszłości nagradzane wyroby i potrawy często trafiały na Listę Produktów Tradycyjnych Województwa Łódzkiego prowadzoną przez Ministerstwo Rolnictwa i Rozwoju Wsi. Lista ta liczy już ponad 150 pozycji.", "url": "https://www.portalsamorzadowy.pl/polityka-i-spoleczenstwo/lodzkie-baleron-sezonowany-z-zaborowa-z-nagroda-tygiel-smakow,404886.html", "category": "mazowieckie", "sub_category": "Mięso świeże oraz produkty mięsne", "phrase": "Baleron płocki"}