{"meta_description": "Wiele atrakcji przygotował dla uczestników i widzów organizator X zlotu Mercedesem po Wiśle, który odbędzie się w Płocku w dniach 29 i 30 czerwca 2013 r.. Przez dwa dni będzie można podziwiać niemal osiemdziesiąt klasycznych i zabytkowych Mercedesów", "title": "Zabytkowe Mercedesy w Płocku", "content": "Jubileuszowa edycja Mercedesem po Wiśle będzie bogata w różnego rodzaju dodatkowe atrakcje. Z pewnością najważniejszą z nich będzie niedzielny koncert Ani Rusowicz, która zagra wraz z zespołem na płockim Starym Rynku o godz. 15.30. W sobotę 29 czerwca o godzinie 14.00, także na Starym Rynku w Płocku zlot uroczyście otworzą: Mateusz Damięcki z Prezydentem miasta Płocka Andrzejem Nowakowskim oraz prezesem firmy Mercedes-Benz Auto Forum Grupa - Jackiem Brzozowskim. Organizatorzy przewidzieli dla gości u uczestników zlotu wiele atrakcji oraz specjalną sesję zdjęciową na Starym Rynku. Pomyślano także o najmłodszych. Dla nich zorganizowany będzie konkurs plastyczny– lepienie Mercedesów z gliny. Oprócz tego Mercedes-Benz Polska we współpracy z płockim dealerem Mercedes-Benz Auto Forum Grupa zaprezentuje najnowsze modele samochodów niemieckiej marki. Podczas płockiego zlotu będzie można zobaczyć także Mercedesa W100 oraz MB 170S z roku 1949 w trakcie renowacji przeprowadzanej przez firmę Gawlik Garage i identyczny samochód po renowacji z Aleksandrowa Kujawskiego. Swój udział w imprezie potwierdziły załogi z Wielkiej Brytanii, Holandii, Białorusi i Gruzji. Polscy uczestnicy Mercedesem po Wiśle przyjadą z dziesięciu miast. W sobotę 29 czerwca około godziny 14.00 przewidziano prezentację Mercedesów na Starym Rynku w Płocku. W niedzielne uczestnicy przejadą zorganizowaną kolumną z Domu Technika w Płocku do Stadniny Ogierów w Łącku. Po południu przed ratuszem odbędzie się koncert Ani Rusowicz - Jej big-bit i nasze Mercedesy.", "url": "https://www.auto-swiat.pl/wiadomosci/aktualnosci/zabytkowe-mercedesy-w-plocku/cbtmtzr", "category": "mazowieckie", "sub_category": "Mięso świeże oraz produkty mięsne", "phrase": "Baleron płocki"}