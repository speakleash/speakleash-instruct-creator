{"meta_description": "Grzybowniczki i marchew krychano. Nowe produkty regionalne z woj. kujawsko-pomorskiego Przeczytaj!", "title": "Grzybowniczki i marchew krychano", "content": "Bułeczki grzybowniczki i marchew krychano to kolejne potrawy z województwa kujawsko-pomorskiego wpisane na listę produktów regionalnych. Na prowadzonej przez Ministerstwo Rolnictwa i Rozwoju Wsi Liście Produktów Tradycyjnych region ma już 33 specjały.\"Kujawsko-Pomorskie to także bogactwo smaków i regionalnych, tradycyjnie wytwarzanych produktów. Staramy się uchronić i promować to dziedzictwo, by było nie tylko przedmiotem lokalnej dumy i tożsamości, ale także walorem turystycznym województwa\" - podkreślił Piotr Całbecki, marszałek województwa kujawsko-pomorskiego. Jak podkreślił - wpisanie na listę - to gwarancja, że produkt, wyrób czy potrawa jest żywnością najwyższej klasy, przygotowywaną według tradycyjnych przepisów, przekazywanych z pokolenia na pokolenie. \"Czyli prawdziwy cymes bez sztucznych ulepszaczy i konserwantów, do tego wytwarzany na niewielką skalę. Jesteśmy województwem rolniczym i mamy niezłą tradycję kulinarną, taką, którą warto się chwalić\" - dodaje Całbecki.Grzybowniczki są rodzajem drożdżowych bułeczek z grzybowym nadzieniem. Farsz przygotowany jest ze świeżych, a następnie obgotowanych grzybów leśnych (prawdziwków, kozaków, maślarzy, kurek, rydzów), a także grzybów suszonych, które moczone są w mleku. Do farszu dodaje się podsmażoną cebulę, przyprawy (sól, pieprz, majeranek), a dla uzyskania gęstości - jajko i bułkę tartą. W tradycyjnych domach podawane są na wieczerzę wigilijną i inne ważne rodzinne spotkania.Marchew krychano (krychana) to warzywo ugotowane w niewielkiej ilości wody z ziemniakami i mięsem lub boczkiem. Pokrojone w kostkę jarzyny gotuje się z dodatkiem mięsa i przypraw, a potem rozdrabnia (rozcierana, rozgniata) - czyli – mówiąc w gwarze - krycha. Krychać w kujawskiej mowie znaczy rozdrobnić, pognieść. Dotyczy to ugotowanych w wodzie warzyw np. ziemniaków czy marchwi. Od czasownika krychać powstał rzeczownik krychol, który określa narzędzie do krychania, niektórzy do krychania używają tłuczka i wtedy marchew krychana zwana jest tłuczoną. Przepis znajduje się w książce pt. „Kuchnia z rodowodem. Potrawy i produkty tradycyjne województwa kujawsko-pomorskiego” autorstwa Grażyny Szelągowskiej: „1 kg marchwi, 60 dag ziemniaków, 30 dag boczku, cukier, sól, wody tyle, aby pokryła marchew. Osączoną, umytą marchew kroimy w kostkę, zalewamy wrzącą wodą, wkładamy boczek w całości, dodajemy pokrojone w kostkę ziemniaki i razem gotujemy do miękkości. Miękkie warzywa tłuczemy na miazgę tłuczkiem do ziemniaków, boczek kroimy na plasterki, dodajemy do utłuczonych warzyw”. Potrawa przygotowywana była w dwóch wersjach: postna i mięsna. Postna robiona była na piątkowy obiad, zaś wersja mięsna gościła od święta po świniobiciu. Obecnie marchew z mięsem często gości na stołach mieszkańców Kujaw, zaś wersja postna praktycznie już nie funkcjonuje. Marchew krychano podawana może być jako dodatek do klusek ziemniaczanych, pyz, ziemniaków lub jako danie główne.Region kujawsko-pomorski ma obecnie na ministerialnej liście 33 pozycje, od półgęska i szynki kujawskiej, po kajmak, miody z Doliny Dolnej Wisły, nalewki i kujawski podpiwek. Dwa ostatnie wprowadzone produkty - marchew krychano i grzybowniczki z Borów Tucholskich - zostały wpisane w kategorii gotowe dania i potrawy.Źródło: PAP, WWW.minrol.plŹródło: PAP, WWW.minrol.pl", "url": "https://gotujmy.pl/grzybowniczki-i-marchew-krychano,artykuly-dania-gotowe-artykul,11382.html", "category": "kujawsko-pomorskie", "sub_category": "Gotowe dania i potrawy", "phrase": "Marchew krychano"}