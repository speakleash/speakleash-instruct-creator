{"meta_description": "", "title": "Smutna prawda o pieczywie", "content": "Im częściej analizuję skład pieczywa, tym bardziej czuję się nabierany na mit pieczywa, które powinno stanowić podstawę naszego żywienia. Dziś przemysł piekarniczy produkuje bowiem w większości po prostu jedzenie śmieciowe. Na początku małe porównanie składników odżywczych białej mąki i „śmieciowego” jedzenia – chipsów solonych i pierwszego z brzegu słodkiego batona – weźmy Snickersa. Chipsy i słodkie batony jemy dla smaku, każdy wie, że są to puste kalorie. Chleb jednak jemy w przeświadczeniu, że jest wartościowy i powinien stanowić podstawę naszej diety. Porównajmy 500 kcal białej mąki i chipsów. W przytłaczającej większości o wiele więcej wartości odżywczych mają chipsy! Na szaro zaznaczyłem te składniki w białej mące, których jest więcej niż w chipsach lub Snickersach, lecz niestety tylko nieznacznie. Kolor czerwony mają te witaminy i minerały, których jest albo mniej, albo nie ma w ogóle. Podobnie jest ze Snickersem – biała mąka ma wielokrotnie mniej wartości odżywczych. Tak samo jest z innymi słodkościami – baton Snickers nie jest tu wyjątkiem. Nie oznacza to w żadnym razie, że chipsy lub słodkie batony mają dużo wartości odżywczych, mają ich bardzo mało, po prostu biała mąka ma jeszcze mniej i chyba trudno znaleźć drugi tak wyjałowiony z wartości odżywczych produkt. Nie twierdzę jednak, że lepiej wyjdziemy na jedzeniu chipsów i batonów – bo te mają wiele substancji antyodżywczych – cukru, soli, ulepszaczy i chemii. Twierdzę, że najlepiej zrezygnować zarówno z chipsów, batonów jak i białej mąki. Najlepiej pod postacią pięknego, okrągłego wiejskiego chleba, który nie może kojarzyć się inaczej, niż z tradycją i zdrowiem. Nie zmienia to jednak faktu, że jest to najczęściej wyłącznie biała mąka. A gdyby tak zarumienić skórkę? A może chleb żytni na zakwasie? Chleb żytni na zakwasie z przyrumienioną skórką, choć brzmi zdecydowanie lepiej, to dalej jest to niestety tylko biała mąka. Takie nazewnictwo daje wrażenie, że jemy chleb razowy. Wiele ziaren brzmi jak pełno ziaren czyli chleb pełnoziarnisty, a to tylko biały chleb z małym dodatkiem różnych ziaren. Wielozbożowy to także lepiej niż pszenny lub żytni – bo przecież lepiej gdy jest wiele – dla zabieganej osoby taki zwrot wystarczy. A to dalej biała mąka, tyle, że z wielu rodzajów zbóż. Ciemny chleb? Pewnie, ale nie dzięki mące razowej, a dzięki np. ekstraktom słodowym. W 2001 roku zabroniono dodawać do pieczywa karmel, który dodawano tylko i wyłącznie w celu oszukania klientów. Zamieniono więc karmel na np. słód jęczmienny. Kupujemy więc ciemne pieczywo ale nadal z białej mąki. A nawet, jeśli postanowimy kupić pełnoziarnisty lub razowy chleb, musimy pamiętać, że najczęściej 60-70% takiego pieczywa stanowi biała mąka. Jest to dalej wyjałowiony z wartości odżywczych produkt. Producenci dosypują małą tylko część mąki razowej (nazywając taki chleb pełnoziarnistym) dobrze wiedząc, że i tak mało kto przeczyta skład. A nawet gdyby ktoś przeczytał, często jest napisany w niemożliwy do sprawdzenia sposób, np. „rozdrobnione ziarno żytnie i mąka żytnia” – co niewiele mówi o tym, ile jest tak naprawdę mąki razowej. Praktycznie nie znajdziecie tradycyjnych, ciężkich, żytnich chlebów na zakwasie, z samej razowej mąki – może się to zdarzyć już chyba tylko na targach żywności – niestety nigdzie indziej się z takimi nie spotkałem. Jeśli znacie miejsca lub marki, które robią prawdziwe razowe pieczywo – śmiało piszcie w komentarzach. Dla przykładu, widziałem wczoraj razowy chleb w Tesco. Nazywa się dokładnie „chleb razowy”. Jego skład: mąka żytnia 47% (w tym mąka żytnia razowa 17%), woda, mąka pszenna (10%), sól, drożdże, słód jęczmienny. Czyli garstka mąki razowej no i oczywiście słód dla uzyskania koloru. Podałem za przykład Tesco, ale tak samo jest w każdym innym markecie, sklepie i nawet małych piekarniach – które w ogóle mogą wcisnąć nam już cokolwiek, bo nie widzimy nawet składu. • Możemy zrezygnować całkowicie z pieczywa – tak, wiem, niezła mi alternatywa 😉 • Możemy zacząć piec chleb samemu, z mąki razowej na zakwasie – wymaga to jednak pewnej ilości czasu • Możemy poświęcić trochę czasu i znaleźć miejsca, które faktycznie robią chleb razowy – jeśli znacie takie miejsca, lub sami taki chleb produkujecie – napiszcie w komentarzu Książka „Dieta odżywcza” Więcej możesz przeczytać w mojej książce. Jest to odpowiedź na towarzyszące nam dziś ogromne dietetyczne zamieszanie. Książka poprzez analizę składu 460 produktów dokładnie pokazuje, które pokarmy są najbogatsze w cenne składniki odżywcze. Jest to prosty i graficzny przewodnik, który uczy jak doskonale zbilansować swoją dietę.", "url": "https://salaterka.pl/smutna-prawda-o-pieczywie/", "category": "łódzkie", "sub_category": "Wyroby piekarnicze i cukiernicze", "phrase": "Chleb żytni razowy pełnoziarnisty z Białej"}