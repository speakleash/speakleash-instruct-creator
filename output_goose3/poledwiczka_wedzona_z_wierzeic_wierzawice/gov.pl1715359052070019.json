{"meta_description": "Produkt wpisany na listę produktów tradycyjnych w dniu 2015-05-20\nW kategorii Produkty mięsne\nW województwie woj. lubelskim", "title": "Polędwica wędzona z Wisznic - - Portal Gov.pl", "content": "Wisznice leżą w malowniczej wschodniej części Polski. Ta część województwa lubelskiego bezpośrednio graniczy z Białorusią i określana jest mianem Polesia Zachodniego. Piękne lasy, malownicza dolina rzeki Zielawy oraz nieskazitelne środowisko naturalne czynią region nie tylko atrakcyjnym turystycznie, ale pozwalają na produkcje żywności metodami tradycyjnymi. Zdecydowana większość mieszkańców Wisznic od zawsze zajmowała się rolnictwem. Obecnie rolnicy zajmują się głównie uprawą rumianku, mięty, zbóż oraz hodowlą trzody chlewnej i bydła. Wisznice słyną z przygotowywania różnorodnych wyrobów wędliniarskich, w tym polędwicy wędzonej. Surowiec do przygotowania tj. schab pochodzi od świń hodowanych na terenie gminy Wisznice i ościennych, chowanych sposobem tradycyjnym. Surowiec pozyskuje się z młodych tuczników, których hodowla nie przekracza 6 miesięcy. Mięso używane do produkcji polędwicy wieprzowej to mięsień najdłuższy grzbietu bez kości, pochodzący z obróbki uzupełniającej schabu, w wyniku której powinny być wykrojone wszystkie kości i tzw. polędwiczka. Następnie schłodzone mięso nacierane jest solą i układane w odpowiednich basenach. Po około trzech dniach peklowania mięso jest wyjmowane i moczone w zimnej wodzie. Po oschnięciu na polędwicę naciągana jest siatka przędzalnicza i zawieszana jest na wózkach wędzarniczych w wędzarni. Wędzenie odbywa się gorącym dymem z drewna olchowego przez około 5 godzin, aż do osiągnięcia barwy jasnobrązowej. Kolejnym etapem jest parzenie polędwicy w temperaturze 80˚C, aż do osiągnięcia temperatury 70˚C - 72˚C w środku wyrobu. Na koniec następuje ociekanie i studzenie. Tak przygotowana polędwica wędzona cieszy się dużą popularnością na terenie Wisznic i w jej okolicy. „To jest tradycja mojej kuchni ze względu na unikalny smak, kruchość i aromat. To jest symbol naszego regionu. (…) żadne święta i uroczystości nie mogły się odbyć bez polędwicy wędzonej z Wisznic” (Wywiad przeprowadzony z mieszkańcami Wisznic).", "url": "https://www.gov.pl/web/rolnictwo/poledwica-wedzona-z-wisznic", "category": "podkarpackie", "sub_category": "Mięso świeże oraz produkty mięsne", "phrase": "Polędwiczka wędzona z Wierzeic (Wierzawice)"}