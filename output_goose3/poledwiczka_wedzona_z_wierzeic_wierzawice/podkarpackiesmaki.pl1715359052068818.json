{"meta_description": "", "title": "Podkarpackie Smaki", "content": "Już trzecie pokolenie rodziny Osip angażuje się w branżę wędliniarską. Masarnia prowadzona od 2012 r. przez Zygmunta Osipa to klasyczna firma rodzinna, w której pracuje także jego żona, trzy córki i dwaj synowie oraz synowa. Odbywa się tu produkcja w ramach działalności marginalnej, lokalnej i ograniczonej. Masarnia Zygmunta Osipa jest zapewne spełnieniem marzeń jego ojca – nestora rodu, wziętego rzeźnika, który swoje rzemiosło opierał na tradycyjnych, przekazywanych z pokolenia na pokolenie, często nawet odnajdywanych po latach recepturach. Wytwarzane tu typowo swojskie wyroby są elementem kontynuacji rodzinnej tradycji. Dzięki tym przepisom, opartym przede wszystkim na prostocie wykonania oraz rodzimym surowcu, ich wędliny cechuje niepowtarzalny smak.  Specjalnością masarni są klasyczne, naturalnie wędzone wyroby. Zakład przerabia miesięcznie ok. 12 ton mięsa, z których powstają szynki, schaby, kiełbasy szynkowe, kiełbasy wiejskie, balerony, kabanosy, polędwiczki, boczki, pieczenie rzymskie, pasztety i salcesony. Dystrybucja w dużym stopniu oparta jest o własny firmowy sklep oraz dwa sklepy mobilne, które często spotkać można na większych imprezach targowych w centralnej części województwa. Cztery z ich wyrobów, sygnowane określeniem geograficznym z Wierzeic, czyli dawnej nazwy wsi Wierzawice w powiecie leżajskim, wpisane zostały w 2015 r. na Listę Produktów Tradycyjnych Ministerstwa Rolnictwa i Rozwoju Wsi. Są to baleron tradycyjny, polędwiczka wędzona, kiełbasa swojska i boczek wędzony. Świadomym ich działaniem jest udział w szeregu regionalnych i krajowych konkursach promujących żywność opartą na tradycji i jakości, m.in. na Festiwalu Podkarpackich Smaków w Górnie czy Festiwalu Kultur i Kresowego Jadła w Baszni Dolnej. W wielu z nich zostali laureatami, ale najmilej wspominają udział w konkursie „Nasze Kulinarne Dziedzictwo - Smaki Regionów” w Poznaniu na Międzynarodowych Targach Wyrobów Spożywczych Polagra Food, na którym – za kiełbasę swojską z Wierzeic – otrzymali nagrodę PERŁA 2015. Kolejny etap to uzyskanie znaku „Jakość i Tradycja”, certyfikatu Polskiej Izby Produktu Regionalnego i Lokalnego przyznawanego produktom tradycyjnym spełniającym wysokie standardy jakości, uznany przez Ministerstwo Rolnictwa za krajowy system jakości żywności.", "url": "http://podkarpackiesmaki.pl/pl/podkarpaccy-wytworcy/zaklady-miesne-i-masarnie/masarnia-osip-sc-zygmunt-i-kam/", "category": "podkarpackie", "sub_category": "Mięso świeże oraz produkty mięsne", "phrase": "Polędwiczka wędzona z Wierzeic (Wierzawice)"}