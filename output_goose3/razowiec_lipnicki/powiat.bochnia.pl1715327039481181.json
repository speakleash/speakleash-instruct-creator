{"meta_description": "Starostwo Powiatowe w Bochni - Skarbnica możliwości", "title": "Lokalne rolnictwo ‹ Smak powiatu ‹ Czas wolny ‹ Starostwo powiatowe w Bochni", "content": "„Kasza pęcak z kapustą” przygotowywana przez Koło Gospodyń Wiejskich w Siedlcu to potrawa z dawnej, wiejskiej kuchni. Produkt niedrogi, bo składający się z dwóch podstawowych składników: kaszy jęczmiennej – pęcaku i kapusty białej głowiastej, wzbogaconych przyprawami i okrasą. Dodawane do potrawy podgardle i słonina służą jako omasta, natomiast walory smakowe i aromat podkreślają cebula, czosnek, sól i pieprz. Tak jak wszystkie proste produkty dawnej kuchni, ma specyficzny smak. Jest to danie bardzo zdrowe i syte. Wykorzystane do jej przyrządzenia surowce są owocem pracy miejscowej ludności, ponieważ rejon ten od lat słynie z tradycji rolniczo-hodowlanych. Lipnicka lipina jest spożywana od dawna w rejonie Lipnicy Murowanej jako codzienny napój, który może zastąpić herbatę. Lipina jest parzona z suszonych kwiatów lipowych. Kwiaty te pozyskuje się od końca czerwca do połowy lipca. Lipnicka lipina posiada właściwości zdrowotne, głównie jako środek na przeziębienie, grypę, anginę, zapalenie gardła i krtani. Z dodatkiem naturalnego miodu to znakomity środek rozgrzewający i napotny. Może również służyć do inhalacji, które pomagają na kaszel, zapalenie oskrzeli i infekcję dróg oddechowych. Wywar stosowany jest również jako środek do okładów i płukania w różnego rodzaju stanach zapalnych. Razowiec lipnicki to chleb z ekologicznej mąki razowej z pełnego przemiału, na tradycyjnym zakwasie chlebowym, co nadaje mu niepowtarzalny wygląd i smak. Jest nierozerwalnie związany z tradycjami rodzinnymi państwa Wnęków, u których wypiek pieczywa we własnym gospodarstwie sięga czasów przedwojennych. Receptura i przepis na razowiec lipnicki pochodzi z domu rodzinnego Andrzeja Wnęka. Chleb ten można zaleźć głównie w sklepach z żywnością ekologiczną na terenie Krakowa i Śląska. Jest to chleb niezwykle trwały, który przechowywany w odpowiednich warunkach może zachować świeżość nawet do miesiąca czasu. Gałki Sadczane to tradycyjna potrawa przygotowana przez Koło Gospodyń Wiejskich w Grobli została uznana za produkt, który spełnia wymagania związane z jakością i wyjątkowymi cechami wynikającymi ze stosowania tradycyjnych metod produkcji. Gałki, które mają już swoją 25 letnią tradycję, powstają przede wszystkim z ziemniaków, mąki, a do okraszania używa się omasty z słoniny. Większość produktów do wyrobu gałek pochodzi z gospodarstw z Gminy Drwinia. Chleb żarnowy z Łomnej ma długą tradycję wypieku a od pokoleń był pieczony w gospodarstwach domowych. Do pieczenia używano mąki zmielonej na żarnach, a gdy gospodarstwo było zasobniejsze, doprawiano ziołami. Jeszcze przed wojną sława chleba z Łomnej dotarła do pobliskiego Nowego Wiśnicza, a w trakcie wojny chleb był wypiekany i przekazywany do obozu partyzantów. Dziś także cieszy się powodzeniem na lokalnym i regionalnym rynku, wyróżniany za domowy smak i autentyczność receptury. Chleb ma owalny kształt, ciemnozłocistą, dobrze wypieczoną skórkę, posypaną zgniecionymi ziarnami pszenicy. Boczek duszony w piwie przygotowywany przez Koło Gospodyń Wiejskich w Łazach to potrawa od lat przygotowywana przez gospodynie ze wsi Łazy. Boczek duszony w piwie to potrawa syta , smaczna, bazująca na własnych ekologicznych produktach i łatwa w przygotowaniu. Proces jej sporządzenia polega na zamarynowaniu boczku w przyprawach i ziołach z olejem rzepakowym, a następnie duszeniu potrawy. Swój swoisty, niepowtarzalny smak produkt zawdzięcza nie tylko aromatycznym ziołom, lecz także specjalnemu dodatkowi, jakim jest piwo. Według miejscowej tradycji jest to „browarna potrawa”, ponieważ jej nieodzownym składnikiem jest piwo jasne z pobliskiego browaru Okocim. Wykorzystywane jako zalewa do duszenia mięsa. Boczek duszony w piwie to potrawa mocno zakorzeniona w tutejszej kuchni i posiadająca wieloletnią tradycję.", "url": "https://www.powiat.bochnia.pl/czas-wolny/smak-powiatu/lokalne-rolnictwo.html", "category": "małopolskie", "sub_category": "Wyroby piekarnicze i cukiernicze", "phrase": "Razowiec lipnicki"}