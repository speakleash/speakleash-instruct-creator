{"meta_description": "W środę (30.03) w Urzędzie Marszałkowskim Województwa Małopolskiego odbyło się spotkanie Małopolskiej Rady ds. Produktów Tradycyjnych i Dziedzictwa Kulinarnego. Podczas niego pozytywnie rozpatrzono 10 wniosków złożonych przez wytwórców produktów tradycyjnych, w tym wniosek o rejestrację \"Kładzionek ziemniaczanych witanowickich\".", "title": "Kładzionki ziemniaczane z Witanowic produktem tradycyjnym", "content": "W środę (30.03) w Urzędzie Marszałkowskim Województwa Małopolskiego odbyło się spotkanie Małopol W środę (30.03) w Urzędzie Marszałkowskim Województwa Małopolskiego odbyło się spotkanie Małopolskiej Rady ds. Produktów Tradycyjnych i Dziedzictwa Kulinarnego. Podczas niego pozytywnie rozpatrzono 10 wniosków złożonych przez wytwórców produktów tradycyjnych, w tym wniosek o rejestrację \"Kładzionek ziemniaczanych witanowickich\".  Wnioskodawcami rejestracji \"Kładzionek ziemniaczanych witanowickich\" było Koło Gospodyń Wiejskich z Witanowic i Stowarzyszenie Dolina Karpia. Stowarzyszenie wnioskowało też razem z Kołem Gospodyń Wiejskich w Sosnowicach o rejestrację obwarzanka pobiedrskiego, ze Skarbami Doliny Karpia sp. z o.o. i Firmą Produkcyjno Handlowo Usługowa Spiżarnia Doliny Karpia s.c. o rejestrację pulpecików z karpia w zalewie octowej oraz z Franciszkiem Sałaciakiem o rejestrację filecików karpiowych w pomidorach. Podczas spotkania wnioskodawcy odpowiadali na pytania członków Małopolskiej Rady do spraw Produktów Tradycyjnych i Dziedzictwa Kulinarnego dotyczące zarówno metod produkcji, tradycji jak i pochodzenia produktów, a także prezentowali ich walory smakowe. Przypomnijmy, że \"Kładzionki ziemniaczane witanowickie\" były prezentowane już m.in. w organizowanych przez Stowarzyszenie Dolina Karpia konkursie potraw regionalnych \"Kulinaria\" i małopolskim programie komercjalizacji produktu lokalnego \"Biznes ze smakiem\". Mamy nadzieję, że już wkrótce \"Kładzionki ziemniaczane witanowickie\" zostaną oficjalnie wpisane na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. Dla ciekawych smaków i kuchennych eksperymentatorów podajemy sposób przyrządzania \"Kładzionek ziemniaczanych witanowickich\". Składniki: - 8 średnich ziemniaków - 3 jajka - 4 kopiate łyżki mąki pszennej - 2 cebule - smalec do smażenia - mąka do obtaczania kładzionki -sól i pieprz do smaku Ziemniaki ugotować, wystudzić i przepuścić przez praskę. Cebulę zrumienić na smalcu. Do ziemniaków dodać mąkę, jajka, na końcu schłodzoną smażoną cebulę. Doprawić solą i pieprzem. Formować małe \"kładzionki\", obtoczyć w mące i smażyć na smalcu na rumiano. \"Kładzionki ziemniaczane witanowickie\" znane są na terenie Witanowic od ponad 60 lat. Była to potrawa tania i bardzo prosta w przygotowaniu, należała więc do jednych z głównych potraw spożywanych przez tutejszych mieszkańców. Popularność \"Kładzionek\" była związana z uprawianymi na tym obszarze ziemniakami, zwanymi tutaj \"zimniokami witanowickimi\". W uprawie ziemniaków ogromne znaczenie miała jakość tutejszej ziemi. Ponadto, stosowanie przez gospodarzy nawozu naturalnego w postaci obornika, znacząco wpływało na uzyskanie dostatnich plonów. \"Kładzionki ziemniaczane witanowickie\" najczęściej przyrządzano z ziemniaków, które zostały z poprzedniego posiłku, dbano bowiem, aby nic do jedzenia się nie zmarnowało. Obecnie ziemniaki częściej gotowane są specjalnie w celu przygotowania \"kładzionek\", w łupinkach - tzw. mundurkach i obierane dopiero po ugotowaniu. To zabieg celowy stosowany przez współczesne gospodynie, które w ten sposób chcą zminimalizować utratę składników mineralnych zawartych w ziemniakach i tym samym wydobyć ich jak najlepszy smak. Dawniej \"Kładzionki ziemniaczane witanowickie\" określane były jako kotlety ziemniaczane, placuszki ziemniaczane albo po prostu placuszki. Obecnie stosowana nazwa nawiązuje do sposobu i miejsca ich wytwarzania.", "url": "https://wadowiceonline.pl/kultura/7306-kladzionki-ziemniaczane-z-witanowic-produktem-tradycyjnym", "category": "małopolskie", "sub_category": "Gotowe dania i potrawy", "phrase": "Kładzionki ziemniaczane witanowickie"}