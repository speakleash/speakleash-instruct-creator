{"meta_description": "", "title": "Kotlety ziemniaczane – Wikipedia, wolna encyklopedia", "content": "Kotlety ziemniaczane – kotlety sporządzane z ciasta, którego głównym składnikiem są ziemniaki. Mogą zawierać różne dodatki. Są potrawą charakterystyczną dla kuchni polskiej[1], np. w wersji z serem twarogowym i majerankiem są popularne na Podkarpaciu (Solina, Baligród, Cisna, Olszanica, Lesko, Uherce Mineralne)[2]. Na Liście produktów tradycyjnych polskiego Ministerstwa Rolnictwa i Rozwoju Wsi znaleźć można „kładzionki ziemniaczane witanowickie” (Witanowice w woj. małpolskim) mające zazwyczaj szerokość około 10 cm i wysokość około 2 cm[3][4]. Ciasto ziemniaczane na kotlety robi się z następujących składników[5]: • ugotowanych i odparowanych mączystych, jeszcze ciepłych ziemniaków (składnik główny) przepuszczonych przez maszynkę lub praskę, • jajek, które m.in. łączą ze sobą poszczególne składniki. Ciasto doprawia się do smaku solą i pieprzem[5]. Do ciasta można dodać usmażoną na tłuszczu posiekaną cebulę[5], ser lub twaróg[1]. Można także sporządzać je z mięsem lub wędzoną rybą, np. dorszem[1]. Kotlety ziemniaczane można sporządzać bez dodatku mąki, jedynie z ziemniaków i jaj jako podstawowych składników, zależy to od rodzaju ziemniaków – ziemniaki mączyste, w przeciwieństwie do wodnistych, nie wymagają dużego dodatku mąki, podobnie jak ziemniaki zmielone zaraz po ugotowaniu i rozrzucone po całej stolnicy celem odparowania wody[5]. Ciasto zarabia się siekając nożem i krótko wyrabia, po czym dzieli na porcje. Z porcji gotowego ciasta formuje się wałek o średnicy 6 cm, który kroi się na plastry o grubości 2 cm, z których kształtuje się owalne lub okrągłe kotlety[5]. Kotlety obtacza się w bułce tartej lub panieruje, po czym smaży po obu stronach na rozgrzanym tłuszczu na złoty kolor[5]. Kotlety ziemniaczane można też przygotować z gotowego uszlachetnionego półproduktu, w skład którego wchodzi mieszanka purée ziemniaczanego (susz ziemniaczany) z mąką ziemniaczaną, pszenną, jajami w proszku i przyprawami, po wymieszaniu z wodą, zarobieniu, uformowaniu kotletów i usmażeniu[6]. Kotlety ziemniaczane podaje się z sosem (np. grzybowym, pomidorowym) i surówką[5]. Mogą stanowić danie zasadnicze lub jego uzupełnienie[6].", "url": "https://pl.wikipedia.org/wiki/Kotlety_ziemniaczane", "category": "małopolskie", "sub_category": "Gotowe dania i potrawy", "phrase": "Kładzionki ziemniaczane witanowickie"}