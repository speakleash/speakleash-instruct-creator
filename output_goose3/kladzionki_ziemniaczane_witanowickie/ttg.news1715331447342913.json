{"meta_description": "", "title": "Małopolskie produkty tradycyjne", "content": "Kładzionki ziemniaczane witanowickie, fileciki karpiowe w pomidorach czy sakiewka ziemniaczana – to zaledwie kilka z dziesięciu zgłoszonych produktów lokalnych Małopolski, które mają szansę trafić na Listę Produktów Tradycyjnych, prowadzoną przez Ministerstwo Rolnictwa i Rozwoju Wsi. Małopolska Rada ds. Produktów Tradycyjnych i Dziedzictwa Kulinarnego pozytywnie zaopiniowała wszystkie złożone przez lokalnych wytwórców wnioski. Wnioskodawcy przedstawili w trakcie posiedzenia Małopolskiej Rady historyczne korzenie zgłoszonych produktów, metody tradycyjnej produkcji oraz surowce wykorzystywane przy ich wytwarzaniu. Ministerstwo dokona teraz ponownej oceny produktów i zadecyduje o wpisie na Listę Produktów Tradycyjnych. Pozytywną opinię Małopolskiej Rady ds. Produktów Tradycyjnych i Dziedzictwa Kulinarnego uzyskały: sakiewka ziemniaczana, placki pasterskie, kładzionki ziemniaczane witanowickie, obwarzanek pobiedrski, pulpeciki z karpia w zalewie octowej, fileciki karpiowe w pomidorach, chleb podegrodzki, masło z Limanowej, śmietana z Limanowej, zsiadłe mleko z Limanowej.", "url": "https://ttg.news/malopolskie-produkty-tradycyjne/", "category": "małopolskie", "sub_category": "Gotowe dania i potrawy", "phrase": "Kładzionki ziemniaczane witanowickie"}