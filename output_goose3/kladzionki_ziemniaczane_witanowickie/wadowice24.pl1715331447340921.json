{"meta_description": "Kładzionka ziemniaczana z Witanowic uzyska certyfikat „tradycyjnego produktu lokalnego&#34;. Z wnioskiem do Ministerstwa Rolnictwa o certyfikat wystąp...", "title": "Pyszny placek z Witanowic - kładzionka ziemniaczana będzie produktem lokalnym", "content": "O wpisanie kładzionki na listę produktów lokalnych zabiega Koło Gospodyń Wiejskich z Witanowic wraz z Renatą Skorczyńską Kładzionka ziemniaczana z Witanowic uzyska certyfikat „tradycyjnego produktu lokalnego\". Z wnioskiem do Ministerstwa Rolnictwa o certyfikat wystąpiło miejscowe Koło Gospodyń Wiejskich. Małopolska Rada ds. Produktów Tradycyjnych i Dziedzictwa Kulinarnego w Krakowie pozytywnie rozpatrzyła wniosek Koła Gospodyń Wiejskich z Witanowic i Stowarzyszenia Doliny Karpia o rejestrację produktu tradycyjnego \"witanowickiej kladzionki ziemniaczanej\". Przepis na kładzionkę to jeden z tych, który ocalał w lokalnej tradycji naszego regionu, a potrawę serwują przy różnych okazjach panie z Koła Gospodyń Wiejskich w Witanowicach. Czym jest kładzionka? To placek ziemniaczany o delikatnym smaku. To potrawa tania i bardzo prosta w przygotowaniu. Należała więc do jednych z głównych spożywanych przez tutejszych mieszkańców. Popularność \"kładzionek\" była związana z uprawianymi na tym obszarze ziemniakami, zwanymi tutaj \"zimniokami witanowickimi\". Kładzionki ziemniaczane witanowickie najczęściej przyrządzano z ziemniaków, które zostały z poprzedniego posiłku, dbano bowiem, aby nic do jedzenia się nie zmarnowało. W zeszłym roku koło KGW z Witanowic zdobyło dwa pierwsze miejsca w konkursie potraw regionalnych „Kulinaria\". W kategorii produktu przetworzonego zwyciężyła kładzionka ziemniaczana, a w kategorii produktu nieprzetworzonego „ziemniok witanowicki\". Kładzionka uczestniczyła w małopolskim programie komercjalizacji produktu lokalnego organizowanym przez Stowarzyszenie Dolina Karpia pod nazwą „Biznes ze smakiem\". Planowane jest też stworzenie w Szkole Powiatowej w Radoczy tzw. inkubatora produktu lokalnego. Będzie to miejsce gdzie potrawy takie jak Kładzionka zostaną przez nas bezpłatnie wyprodukowane i zapakowane pod fachowym okiem technologa żywności. Dzięki temu uzyskamy możliwość legalnej sprzedaży witanowickiego skarbu kulinarnego na terenie Doliny Karpia i nie tylko. – dodaje Renata Skorczyńska. W planach Lokalnych Grup Działania w programowaniu 2014 – 2020 jest stworzenie sieci sklepów na terenie Małopolski, w których sprzedawane będą tylko produkty lokalne – w tym także kładzionka z Witanowic. Rolnicy z Witanowic, a także lokalne KGW, chcą również zarejestrować Ziemniaka Uprawy Witanowickiej, którego wyróżniać będzie ekologiczny sposób uprawy. Jednocześnie ziemniak będzie promowany razem z kładzionką jako niezbędny element tej potrawy.", "url": "https://www.wadowice24.pl/nowe/pieniadze/2930-pyszny-placek-z-witanowic-kladzionka-ziemniaczana-bedzie-produktem-lokalnym.html", "category": "małopolskie", "sub_category": "Gotowe dania i potrawy", "phrase": "Kładzionki ziemniaczane witanowickie"}