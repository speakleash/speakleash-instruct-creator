{"meta_description": "Modra kapusta na ciepło z dodatkiem rodzynek i jabłka - pyszny dodatek do codziennego, ale też i świątecznego obiadu. Klasyka kuchni polskiej", "title": "Modra kapusta z jabłkiem i rodzynkami", "content": "Modra kapusta pewnie kojarzy się Wam ze Śląskiem, gdzie jest najbardziej popularna. Ale zaraz po Śląsku gości także często na stołach Wielkopolski. Oba przepisy różni kilka składników, ale generalnie koncepcja jest podoba: kapustę się gotuje, a potem podsmaża z dodatkami. Mojemu przepisowi bliżej jest do wersji wielkopolskiej, gdyż na Śląsku przeważnie do kapusty dodaje się boczek oraz cebulę, a pomija rodzynki, które jednak nierozerwalnie kojarzą mi się z Bożym Narodzeniem. Stąd dziś akurat taka wersja tego pysznego dania. Kapustę obieramy z wierzchnich liści. Myjemy, kroimy na pół, wykrawamy głąb. Każdą połówkę dzielimy na cztery części i siekamy na drobne kawałki. Przekładamy do dużego garnka (najlepiej o pojemności 4-5 litrów), zalewamy gorącą wodą i gotujemy do miękkości ok. 30 minut po przykryciem. Odcedzamy kapustę, gdy już będzie miękka. Jabłko myjemy i ścieramy na tarce o dużych oczkach. Dodajemy je do odcedzonej kapusty wraz z masłem, rodzynkami i goździkami. Całość dusimy 10 minut na małym ogniu cały czas mieszając. Doprawiamy octem, cukrem, solą, pieprzem oraz zmieloną gałką muszkatołową. Czerwoną kapustę podajemy na ciepło. Można do niej dodać 2-3 łyżki oleju – wówczas będzie się ładnie błyszczeć. Nie jest to jednak konieczne. Świetnie pasuje do wszelkiego rodzaju dań mięsnych. Można ją zrobić wcześniej, podobnie jak bigos, a następnie zamrozić.", "url": "https://madameedith.com/przepis/modra-kapusta-z-jablkiem-i-rodzynkami/", "category": "kujawsko-pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta modra szmurowana z rodzynkami"}