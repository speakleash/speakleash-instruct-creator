{"meta_description": "Przepis na tradycyjną czerwoną kapustę gotowaną z jabłkami. Kapusta czerwona na ciepło to idealny dodatek do każdego polskiego obiadu. Uwielbiam smak czerwonej kapusty.. a do tego na ciepło! Samo zdrowie.", "title": "Modro kapusta", "content": "Modra kapusta to bardzo stary, tradycyjny przepis. Danie to wywodzi się ze Śląska i uważam, że obok klusek śląskich jest jednym z pyszniejszych dań kuchni regionalnej. Modra jest też super zdrowa. Zapraszam! Inspiracja do tego przepisu pochodzi z książki kucharskiej, do której mam ogromny sentyment. \"Praktyczna kuchnia domowa\" wydana w 1937 roku, to skarbnica niesamowitych przepisów na bardzo stare i tradycyjne dania kuchni polskiej. Ta książka kucharska należała jeszcze do mojej prababci, Romualdy. Sam przepis nie ma zdjęć i mieści się w kilku linijkach tekstu. Jednak nawet tak skromny opis wystarczy mi, by przygotować tę kapustę.. w końcu znam ją od dzieciństwa :-) Zapraszam w podróż w przeszłość.. być może Wy również jadacie tak przyrządzoną kapustę czerwoną na ciepło ?? Cebulę obierz i drobno poszatkuj. Podsmażaj kilka minut na patelni z dodatkiem masła. Całość przełóż do średniej wielkości rondelka.   Zdejmij pierwsze liście z kapusty. Kapustę podziel jeszcze na pół. Obie połówki poszatkuj drobno. Głąb wyrzuć. Możesz też użyć melaksera/maszynki do mielenia z odpowiednią nakładką. Poszatkowaną kapustę przełóż do rondelka z podsmażoną cebulą. Wlej szklankę wody i wyciśnij sok z 1 cytryny. Ustaw średnią moc palnika i duś całość pod przykryciem przez około 25-30 minut (w zależności od stopnia poszatkowania kapusty). Co kilka minut zamieszaj kapustę.   Gdy kapusta zacznie mięknąć dodaj jabłka pokrojone w kostkę. Jabłka wcześniej obierz, potnij na ćwiartki i usuń gniazda nasienne. Kostka o wymiarach 1/1 cm będzie idealna. Polecam użyć jabłka kwaśne i twarde, jak szara reneta lub antonówka. Dodaj również przyprawy. Całość zamieszaj. Po kilku minutach możesz już wyłączyć kapustę.   Ja na koniec dodaję jeszcze do kapusty kilka łyżek oleju rzepakowego. Taka wersja najbardziej mi smakuje. Nie jest to jednak konieczne.", "url": "https://aniagotuje.pl/przepis/kapusta-czerwona-na-cieplo", "category": "kujawsko-pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Kapusta modra szmurowana z rodzynkami"}