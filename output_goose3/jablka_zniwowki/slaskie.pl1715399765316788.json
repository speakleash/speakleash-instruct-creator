{"meta_description": "Oficjalny serwis Urzędu Marszałkowskiego Województwa Śląskiego w Katowicach", "title": "Produkty tradycyjne w chorzowskim skansenie - Serwis Województwa Śląskiego", "content": "Zalewajka, kluchy pałą bite i śląskie „kopalnioki” zostały docenione przez jury XI edycji Konkursu Nasze Kulinarne Dziedzictwo – Smaki Regionów, który odbył się w ramach dorocznego Jarmarku Produktów Tradycyjnych. Rywalizacja o tytuł najlepszego produktu odbyła się w Górnośląskim Parku Etnograficznym w Chorzowie. O laury w kilku kategoriach walczyli producenci, gospodynie domowe, gospodarstwa agroturystyczne i restauratorzy. Do konkursu zgłoszono ponad 30 produktów i potraw o tradycyjnych recepturach. Wśród najbardziej cenionych produktów znalazły się m.in. kiełbasa z baraniny po beskidzku, karp wędzony, ser podpuszczkowy wędzony „odymiok”, ugotowane jabłka podane z serem i cukrem tzw. żniwówki, cukierki „szkloki”, nalewka jarzębinówka i nalewka z jeżyn leśnych. Największe uznanie jurorów zdobyły zupa zalewajka i kluchy pałą bite z ziemniaków. Zwycięskie produkty mają szansę znaleźć się na Liście Produktów Tradycyjnych, którą prowadzi Ministerstwo Rolnictwa. Obecnie znajduje się na niej 899 potraw i napojów. Województwo śląskie zgłosiło122 pozycje. Tegoroczni zwycięzcy – zupa zalewajka, kluchy pałą bite oraz śląskie kopalnioki – wzorem lat ubiegłych zostały nominowane do prestiżowej nagrody „PERŁA 2011”. Jej uroczyste wręczenie odbędzie się 12 września w Poznaniu podczas Targów Smaki Regionów. Podczas jarmarku odbyły się koncerty folklorystyczne, degustacje oraz pokazy mistrzów rękodzieła zorganizowane przez Górnośląski Park Etnograficzny w Chorzowie. Organizatorami konkursu Nasze Kulinarne Dziedzictwo są Polska Izba Produktu Regionalnego i Lokalnego, Urząd Marszałkowski Województwa Śląskiego oraz Śląski Ośrodek Doradztwa Rolniczego w Częstochowie.", "url": "https://slaskie.pl/content/4943_2011-08-28", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka żniwówki"}