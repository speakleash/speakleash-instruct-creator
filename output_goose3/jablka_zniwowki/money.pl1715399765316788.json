{"meta_description": "Osiem nowych przysmaków z województwa śląskiego zostało w 2012 roku\nzarejestrowanych na prowadzonej przez ministerstwo rolnictwa Liście Produktów Tradycyjnych.\nZgłoszono m.in. napój z kwiatów czarnego bzu oraz gruszki z mięsem wieprzowym.", "title": "Śląskie: Osiem nowych przysmaków na liście produktów tradycyjnych", "content": "Osiem nowych przysmaków z województwa śląskiego zostało w 2012 roku zarejestrowanych na prowadzonej przez ministerstwo rolnictwa Liście Produktów Tradycyjnych. Zgłoszono m.in. napój z kwiatów czarnego bzu oraz gruszki z mięsem wieprzowym. Na Liście Produktów Tradycyjnych znajduje się obecnie 131 oryginalnych regionalnych produktów i dań pochodzących z województwa śląskiego, co daje regionowi drugie miejsce w kraju pod względem liczby zgłoszonych produktów. Urząd Marszałkowski w Katowicach poinformował, że w ubiegłym roku do ośmiu różnych kategorii dołączyły takie przysmaki jak: \"Twaróg krzepicki\" (produkty mleczne), \"Kiełbasa Porębska\" (produkty mięsne), \"Karp gołyski\" (produkty rybołówstwa), \"Jabłka żniwówki\" (warzywa i owoce), \"Kopa ornontowicka\" (wyroby piekarnicze i cukiernicze), \"Masło krzepickie\" (oleje i tłuszcze), \"Gruszki z mięsem\" (gotowe dania i potrawy), \"Napój z kwiatów czarnego bzu\" (napoje). Produkty i potrawy zgłaszane są najczęściej przez domy kultury, koła gospodyń wiejskich, lokalnych wytwórców; powstają w oparciu o niepowtarzalne receptury i zestawy składników, jak np. \"Gruszki z mięsem\", czyli pokrojone w połówki i wydrążone gruszki podane z kawałkami gotowanego wieprzowego boczku. Wiele z tych produktów wpisanych jest w bogatą historię społeczności lokalnej - najczęściej wsi lub małych miasteczek. \"Receptura przygotowywania deseru o nazwie +Kopa ornontowicka+ jest związana z pałacem w Ornontowicach należącym do rodziny Hengenscheidtów. Na początku XX wieku w pałacu odbywały się przyjęcia. Jego ówcześni właściciele sprowadzali wówczas z Niemiec produkty takie jak ananasy, kokos, czy migdały. Z biegiem czasu gospodynie zaczęły wykorzystywać te produkty do deserów i tak po wielu eksperymentach powstała +Kopa+. W obecnym kształcie znana jest od lat 60.\" - powiedziała PAP Aleksandra Malczyk, dyrektor samorządowej instytucji ARTeria - Centrum Kultury i Promocji w Ornontowicach. Malczyk dodała, że od ok. 45 lat deser przygotowuje się m.in. z placków kokosowych moczonych w soku z ananasa i spirytusie. Przekładany jest kremem, który powstaje m.in. z masła, cukru, śmietany, bakalii, spirytusu. \"Kopa była specjałem podawanym głównie na weselach lub podczas ważnych uroczystości rodzinnych. Obecnie podaje się go przy różnych okazjach i nie trzeba go samemu robić; jest dostępny w wielu cukierniach\" - powiedziała Malczyk. \"Kopą ornontowicką\" - Ornontowice będą się chwalić na portalu You Tube. Malczyk zapowiada, że w lutym będzie można tam obejrzeć film instruktażowy z radami, jak przyrządzić ten wyjątkowy deser.(PAP)", "url": "https://www.money.pl/archiwum/wiadomosci_agencyjne/pap/artykul/slaskie;osiem;nowych;przysmakow;na;liscie;produktow;tradycyjnych,80,0,1240144.html", "category": "śląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Jabłka żniwówki"}