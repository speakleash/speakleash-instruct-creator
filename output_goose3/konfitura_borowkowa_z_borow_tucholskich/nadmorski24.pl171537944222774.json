{"meta_description": "", "title": "Kuchnia kaszubska jak malowana", "content": "Jednym z najsłynniejszych dań rybnych na Kaszubach jest zupa rybna nazywana też rybionką. Przyrządza się ją na różne sposoby, zależnie od okoliczności np. z ryb drobnych słodkowodnych (okonie, płocie, karasie) lub ryb morskich takich jak dorsz lub łosoś. Często na różne okazje, zwłaszcza na Boże Narodzenie, przyrządzane są też śledzie po kaszubsku. Podaje się je w oleju z cebulką, w occie lub w śmietanie – każda gospodyni i każda restauracja ma swój własny przepis. Typowym daniem przyrządzanym na Kaszubach na wesela i uroczyste niedzielne obiady jest potrawka z kurczaka. Gotowane mięso polewane jest delikatnym, białym sosem z dodatkiem rodzynek, a czasem też np. agrestu. Potrawkę podaje się zawsze z biały ryżem i jest daniem ulubionym zwłaszcza przez dzieci. Od święta podawana jest też czernina, czyli zupa z krwi kaczki lub gęsi z owocami. Na kaszubskich stołach często gości też wyjątkowo biały smalec z chrupkimi skwarkami. Serwuje się go z dodatkiem ogórków małosolnych.", "url": "https://nadmorski24.pl/aktualnosci/30393-kuchnia-kaszubska-jak-malowana", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura borówkowa z Borów Tucholskich"}