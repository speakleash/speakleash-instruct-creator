{"meta_description": "Produkt wpisany na listę produktów tradycyjnych w dniu 2009-03-20\nW kategorii Warzywa i owoce\nW województwie woj. pomorskim", "title": "Konfitura borówkowa z Borów Tucholskich - - Portal Gov.pl", "content": "Bory Tucholskie to jeden z największych kompleksów leśnych w Polsce. W jego północno-wschodniej części został utworzony Park Narodowy Bory Tucholskie, dzięki czemu obszar ten słynie z nieskażonej i bujnej flory oraz fauny. Region ten znany jest z obfitości owoców leśnych, które od wieków stanowiły dodatek do potraw przyrządzanych przez ludzi zamieszkujących te tereny. Borówka brusznica występuje w runie suchych i świeżych borów sosnowych, na piaszczystych, żwirowatych, zasobnych w próchnicę kwaśnych glebach, a także na torfowiskach wysokich. Takie właśnie warunki spełniają Bory Tucholskie, które są dla niej idealnym miejscem rozwoju. Owocem borówki jest początkowo nieduża jagoda o kwaskowato-gorzkim smaku, która wraz z dojrzewaniem uzyskuje czerwoną i błyszczącą skórkę. Jednym z głównych zajęć Borowiaków było właśnie zbieranie owoców leśnych, z których przygotowywano różne przetwory na zimę lub też sprzedawano je na targach: „z jagód leśnych zbiera się czarne jagody i borówki /boróvkji/, ale raczej na sprzedaż” („Zarys Etnografii Kaszubskiej – Kaszubi. Kultura ludowa i język”).", "url": "https://www.gov.pl/web/rolnictwo/konfitura-borowkowa-z-borow-tucholskich", "category": "pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitura borówkowa z Borów Tucholskich"}