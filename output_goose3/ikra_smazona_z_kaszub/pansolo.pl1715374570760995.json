{"meta_description": "", "title": "Tradycyjna kuchnia Kaszub", "content": "Kuchnia kaszubska odznacza się prostotą potraw i szybkością ich przyrządzania. Tradycja kaszubska to dni wypełnione pracą – w polu, w lesie i na morzu, dlatego na biesiadowanie nie pozostawało wiele czasu. Regionalne dania zawsze były przyrządzane z produktów lokalnych, właściwych dla danej pory roku. Wśród nich najważniejsze są ryby, drób, ziemniaki, brukiew, wieprzowina, suszone owoce i grzyby oraz mąka, z której przyrządza się tradycyjne wypieki. Śledź po kaszubsku, z dodatkiem cebuli i suszonych śliwek, opiekany i zalany zalewą olejowo-octową, jest chyba najbardziej znaną w Polsce potrawą rybną z tego regionu. Śledź jest najpowszechniej spożywaną na Kaszubach rybą. Ale Kaszubi jadają również dorsza, zwanego tu pomuchlem, oraz szprota i flądrę, a z ryb żyjących u nas w wodach słodkich najchętniej węgorza. Mają też swój sezonowy przysmak. W okresie od połowy maja do połowy czerwca do Zatoki Puckiej wchodzą na tarło ławice belony. Właśnie wtedy jest ona intensywnie poławiana i poszukiwana na rynku. Ma charakterystyczne zielone ości i uchodzi za przysmak, zwłaszcza po usmażeniu lub uwędzeniu. W wielu domach na Kaszubach znajdują się wędzarnie, w których gospodarze wędzą na własny użytek złowione lub zakupione ryby. Kaszubskich potraw rybnych jest wiele, są też i takie, których nie spotkamy w innych regionach Polski, np. pierogi z nadzieniem rybnym, smażona ikra czy smażone wątróbki dorszowe. Z węgorza przyrządzana jest zupa à la flaczki; miejscowy rarytas, choć dla niektórych nie do przełknięcia. Kaszubskie gospodynie zawsze słynęły z zapobiegliwości. Suszone owoce z własnych ogrodów i suszone grzyby z okolicznych lasów do dziś zajmują poczesne miejsce w kaszubskiej kuchni, choć kiedyś spełniały ważną funkcję odżywczą, zwłaszcza w okresach, kiedy na polu było pusto, a w spiżarniach kończyły się zapasy. Dziś sztandarowym daniem kuchni kaszubskiej, podawanym przede wszystkim na wieczerzę wigilijną, jest zupa brzadowa. Brzad to w języku kaszubskim właśnie suszone owoce. Kaszubska kuchnia obfituje w potrawy z drobiu, wśród którego najczęściej używa się mięsa z kury, gęsi i mulardy. Mularda jest krzyżówką kaczki z gęsią. Tuszka tej hybrydy zawiera znacznie więcej mięsa niż tuszka kaczki, a mniej niż gęsi. Skóra mulardy jest cienka, a tłuszczu pod nią jest niewiele. Wątróbka mulardy jest większa i delikatniejsza od kaczej, podobnie delikatne jest mięso po upieczeniu. Kaczkogęś przyrządza się tak jak kaczkę, faszerowaną jabłkami i pieczoną w piekarniku. W sklepie jest nie do kupienia, trzeba szukać w prywatnych gospodarstwach. Tuszka kosztuje około 20 zł za kilogram. Na kaczych i gęsich szkieletach, podrobach i skrzydełkach gotuje się zupę z brukwi. Niegdyś brukiew jadana była głównie przez biedotę i tak właśnie do dziś kojarzy się wielu mieszkańcom Kaszub, dlatego przyrządzana jest dość rzadko, aczkolwiek dobrze doprawiona i pozbawiona nadmiaru tłuszczu jest smakowita. Z tłustej, wiejskiej kury kaszubskie gospodynie gotują rosół z dużą ilością warzyw. Natomiast mięso z rosołu jest doskonałym surowcem do przygotowania potrawy o nazwie frekase (frykas). Przypomina ona kurczaka w potrawce. Na bazie rosołu i mleka przyrządza się biały sos zasmażany mąką, osobno gotuje się ryż, a smak sosowi nadaje sok z agrestu i cytryny. Kaszubi uwielbiają wieprzową golonkę. Danie to jest pracochłonne, dlatego podawane jest w zasadzie w dni świąteczne. Golonkę najpierw gotuje się do miękkości, a następnie zapieka z dodatkiem przypraw tak, aby skórka była cienka i chrupiąca. Do golonki obowiązkowym dodatkiem są ziemniaki gotowane oraz zasmażana kiszona kapusta. Odmianą golonki po kaszubsku jest zasmażona po ugotowaniu wprost w kapuście. Bardzo popularnym daniem na Kaszubach są plindze, czyli placki ziemniaczane. Podaje się je na słono, wtedy do ciasta ściera się cebulę i dodaje pieprz, albo na słodko ze śmietaną, cukrem lub konfiturami. Często jada się pieczony w domu chleb z domowym smalcem z dodatkiem skwarek i kiszonym ogórkiem. Znany i lubiany jest solony śledź podawany z ziemniakami w mundurkach na ciepło, ziemniaki zasmażane na boczku, serwowane z maślanką i kapuśniak. Słodkości na Kaszubach nieodmiennie kojarzą się z ciastem drożdżowym. Tradycyjnym kaszubskim deserem są ruchanki. Jest to rodzaj racuchów smażonych z dodatkiem jabłka.", "url": "https://pansolo.pl/tradycyjna-kuchnia-kaszub/", "category": "pomorskie", "sub_category": "Produkty rybołówstwa, w tym ryby", "phrase": "Ikra smażona z Kaszub"}