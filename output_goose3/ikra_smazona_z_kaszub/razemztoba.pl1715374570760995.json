{"meta_description": "", "title": "Pozdrowienia z Kaszub – Razem z Tobą", "content": "Kilka dni temu listonosz przyniósł mi kartkę, która przedstawiała dwoje młodych ludzi ubranych w stroje regionalne. Na niej widniał również napis: „Witómë na Kaszëbach”. Zrobiło mi się jakoś ciepło na sercu, ponieważ bardzo lubię ten region Polski. Z przyjemnością przeczytałem również tekst, napisany na kartce. A brzmiał on: „Z kaszëbścich gór płezdrówióm Ce serdećnie. Wiodro u nas bële jakó. Dzysó je cepło, le leno całi czas padó. Le leno wielë czëtóm. Za cwilo jedzemë na sztrąd. Do uzdrzeni w zelniku.” .   I pomyśleć, że jest to język polski. Dla osoby nieosłuchanej brzmi zupełnie inaczej niż ten, którym się na co dzień posługujemy. Nawiasem mówiąc, dziś nawet maturę można zdawać po kaszubsku, a nie tak dawno temu, dopatrywano się w tej mowie obcego pierwiastka. Jak to się wszystko zmieniło… Prawdę mówiąc, początkowo ja również miałem duże trudności ze zrozumieniem Kaszubów. Pewnie ze względu na niewystępujący, nigdzie indziej w naszym języku ruchomy akcent. Teraz jest już trochę lepiej, chociaż bywają momenty, że mam z tym trudności. A mówienie? No cóż. Do dziś tego nie potrafię.   Ale wracając do kuchni. Zastanawiałem się kiedyś nad tym, co jest jej istotą. Potrawy które tam jadłem, smakowały podobnie, jak te znane mi – lecz były inne. Po pewnym czasie udało mi się jednak zgłębić tę tajemnicę i muszę się przyznać, że rozwiązanie było zaskakujące. Mianowicie cała tajemnica, to prostota. Prostota, z którą coraz rzadziej się spotykamy, a jak się okazuje, dzięki niej możemy osiągnąć bardzo wyrafinowany smak.   Należałoby tej kuchni poświęcić więcej czasu, jednak z uwagi na charakter tego cyklu, zajmę się tylko niektórymi z dań. Ten odcinek chciałbym poświęcić, bardzo lubianym na Kaszubach, potrawom rybnym. Spotkać je możemy zarówno podczas codziennych posiłków, jak też na wielkich uroczystościach. Ja na przykład nie wyobrażam sobie kaszubskiego wesela, na którym by nie było węgorza. I na koniec jeszcze kilka przepisów, pochodzących właśnie stamtąd. Ugotować wywar na częściach rybich z przyprawami, przecedzić, dodać pokrojoną w słupki włoszczyznę (niedużo) i przygotować węgorza. Czyli rozciąć jego brzuch, wyjąć flaczki, oczyścić oraz włożyć do rosołu. Węgorza podzielić na dzwonka i dodać je do wywaru pod koniec gotowania, aby się nie rozpadły. Następnie jelita węgorzowe wyjąć, drobno pokroić oraz włożyć z powrotem do zupy. Osobno ugotować pokrojone ziemniaki i włożyć do zupy. Na koniec wszystko doprawić przyprawami oraz chwilę jeszcze pogotować. Ksywe podaje się z pieczywem. Rybę oczyścić, ugotować z włoszczyzną, solą i przyprawami. Następnie wyjąć na półmisek, udekorować marchewką, groszkiem oraz ugotowanym makaronem. Doprawić wywar rybny według uznania, dodać do niego żelatynę (na 1 l dwie łyżki) i zalać. Kiedy płyn stężeje, węgorz będzie wyborny. Usunąć błonę z ikry oraz usmażyć na maśle drobno posiekaną cebulę. Następnie dodać trochę soli i przygotowaną ikrę. Smażyć jeszcze przez chwilę, a na koniec doprawić ją do smaku. Ostudzić oraz podawać z pieczywem. Jest to wielki przysmak kaszubski. Filety należy natrzeć solą oraz pieprzem i odstawić na dobę. Następnie pokroić je na kawałki, posypać posiekaną cebulą z kwaszonym ogórkiem, dodać liście laurowe, ziele angielskie, zalać olejem oraz odstawić jeszcze na kilka godzin. Podawać z pieczywem. Rybę oczyścić, położyć na patelni, rozbić jaja, wymieszać, zalać nimi rybę i usmażyć na oleju. Następnie wszystko przyprawić solą oraz pieprzem i posypać posiekanym szczypiorkiem. Podawać do ziemniaków lub do chleba.  Smacznego!", "url": "https://razemztoba.pl/pozdrowienia-z-kaszub/", "category": "pomorskie", "sub_category": "Produkty rybołówstwa, w tym ryby", "phrase": "Ikra smażona z Kaszub"}