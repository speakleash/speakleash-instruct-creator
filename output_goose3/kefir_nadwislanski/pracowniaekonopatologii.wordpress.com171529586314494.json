{"meta_description": "Tym razem, próbując kontynuować nasz rozpoczęty tam cykl, nie udało nam się zdobyć podstępem materiału zgromadzonego przez Instytut Ipeeno-Ekonomii, w związku z czym musieliśmy się uciec do znalezienia własnego świadka i wydobycia od niego właściwych zeznań. Tym razem ofiarą kombinerek,  imadeł i prądnic interwju naszych śledczych padł znany już Czytelnikom dr Gniewosław Dziwiłło z Katedry…", "title": "Z cyklu ‘horrory „komuny” oczami świadków’—wyżywienie w PRL", "content": "Tym razem, próbując kontynuować nasz rozpoczęty tam cykl, nie udało nam się zdobyć podstępem materiału zgromadzonego przez Instytut Ipeeno-Ekonomii, w związku z czym musieliśmy się uciec do znalezienia własnego świadka i wydobycia od niego właściwych zeznań. Tym razem ofiarą kombinerek, imadeł i prądnic interwju naszych śledczych padł znany już Czytelnikom dr Gniewosław Dziwiłło z Katedry Ekonopsychologii (zwany dalej Ofiarą Komuny [OK]), który—jako osoba wyrosła na dorosłość na peerelowskiej diecie, a charakteryzująca się mimo to pewną elokwencją, czy bardziej może rozwiązłym językiem—wydał się nam się wystarczającym substytutem dla losowego świadka z łapanki. Pracownia Ekonopatologii [PE-P]: Może zacznijmy od tego, jak odbija się zapijanie za młodu ziemniaków octem na Świadka obecnym zdrowiu? PE-P: A może coś więcej? OK: To znaczy, czuję się OK, choć kartofle i cienkie schaboszczaki zapijało się defakto na ogół czymś ponoć bardziej szkodliwym niż ocet. Rozumiem, że Wasze wyobrażenia o diecie „komunowej” zaczerpnięte są z biuletów Instytutu Ipeeno-Ekonomii? PE-P: To my tutaj zadajemy pytania. Ale zaraz, zaraz … zdaje się nam, że padło słowo ‘schaboszczak’? Chyba raz na miesiąc? OK: Niestety, znacznie częściej. Ale wtedy to niestety było właśnie stety. Kultura kulinarna „komuny” w jakiś sposób stała się kulturą obsesji na punkcie habaniny. Np. ja jako dzieciak w zasadzie nie uznawałem posiłku bez-habaninowego za coś posiadającego wartości odżywczo-smakowe i moja reakcja na wszelkie inne propozycje to był skrajny tadko-niejadkizm, co z kolei stanowiło motywację dla moich jareckich zatroskanych żebym „wyrósł” do gorączkowych aktów uganiania się za mięsiwem. Coś jak socjalistyczna reaktywacja kultury łowcy. PE-P: Czyli wychodzi fakt braków … Ipeeno-ekonomiści tym razem się nie mylą … OK: Braki to pojęcie względne. Moim zdaniem „komuna” padła ofiarą własnego, początkowego sukcesu. Podczas gdy tzw. motłoch jeszcze 20-30 lat wcześniej, za sanacji, był masowo niedożywiony, czy faktycznie często-gęsto—nie bójmy się tego słowa—głodował, ten problem zniknął już całkowicie w latach 1950-tych. Nowym „problemem” stało wypełnienie garnka czymś treściwym i odpowiadającym nowo-pozyskanym gustom. Wówczas gusta były mniej-więcej uniwersalne: im więcej habaniny, tym poziom odżywiania, i w ogóle życia, lepszy. PE-P: Ale zaraz, zaraz… Chyba o tych gustach wiedzieli także Centralni Planiści. Dlaczego zatem nie planowali pod te potrzeby? OK: „Potrzeby” to również termin obarczony często subiektywizmem. Jako-tako obiektywny katalog potrzeb, w tym żywieniowych, określają badacze tematu, np. dietetycy. Moim zdaniem kultura habaninowa PRL w pewnym momencie przekroczyła granice zdrowego rozsądku, nie pozostawiając koniec-końców Planistom innego wyjścia jak reglamentacja. Posiłkując się danymi historycznymi w 1970 r. [z którymi korzystnie „przypadkiem” zapoznał Świadka tuż przed przesłuchaniem wasz dział pseudo-statystyki wierzący w propagandę z ówczesnych roczników gusowskich–nie z nami takie numery, brunery—czujny haker z Instytutu Ipeeno-Ekonomii] statystyczny Kowalski pochłaniał 53 kg mięsiw na rok, w 1975 już 70,3 kg, a w 1980 aż 74. Spadek—który ja określiłbym jako próbę racjonalizacji—nastąpił dopiero w latach 1980-tych [np. 1981—65 kg – przypisek działu pseudo-statystyki PE-P]. Zauważmy, że nawet ten ostatni odczyt to jest ciągle więcej, niż w 2018 [62,4 – przypisek PE-P]. PE-E: A ma świadek hipotezę skąd ten spadek? OK: Co tu hipotetyzować—było już „oficjalnie” „wyjaśnione” i to dwa razy—raz przez Aparat—czyli teoria „spekulacji” oraz strajków „blokujących produkcję”, a dwa—przez Instytut Ipeeno-Ekonomii, znaczy się „niewydolność ustroju komunistycznego”. Każdy może sobie wybrać głodny kawałek, który pasuje mu do własnego osobistego ekono-obrazka. Natomiast w mojej skromnej opinii głównym źródłem „zapaści” zaopatrzenia krajowego w latach 80-tych był eksport. PE-P: Ale jak to? Przecież ponoć na eksporcie narody się „bogacą” … OK: Nie narody, ale raczej kapitaliści. No i może jeszcze Chińczycy. A że w PRL kapitalistów ani Chińczyków nie było, nie bogacił się nikt. Po prostu nadwiślańska „komuna”, poddawszy się okolicznościom zasianym wraz z gierkowską Drugą Falą Industrializacji, zaczęła gorączkowo eksportować wszystko co się dało, aby obsługiwać zaciągnięte na tą Falę kredyty w twardej walucie. Poziom zintegrowania i zależności od kapitalistycznych dostawców materiałów i urządzeń zaszedł podczas poprzedniej dekady tak daleko, że opcja odmowy spłaty przestała być praktyczna, bo to groziłoby sytuacją, w której nikt z Zachodu nie chciałby, bądź nie mógłby, nic nam sprzedać, chyba że za dewizową gotówkę w walizce. Do tego doszły jeszcze sankcje gospodarcze po grudniu 1981, co prawdopodobnie uderzyło w aparat produkcyjny oparty na Zachodnich maszynach i komponentach. Inaczej mówiąc—wtedy było już za późno na kozakowanie oparte na samowystarczalności—pułapka długu zastawiona przez Imperialistów się zatrzasnęła. Taki obrót rzeczy to raczej reguła zawsze, kiedy kraje peryferyjne, a już szczególnie uznawane przez burżuazję za „wrogie”, próbują nawiązać „partnerskie” stosunki z Imperialistycznym Dominium. Prawdopodobnie pewnym czynnikiem zaostrzającym bieżące niedobory było zjawisko może nie tyle spekulacji, ale chomikowania, tj. kupowania wszystkiego „na zapas”, kiedy tylko trafiła się okazja, bez względu na potrzeby. W ten sposób zapewne sporo żywności po prostu ulegało zepsuciu. PE-P: Fascynująca teoria … Ale odstawmy te na-manowcowe geopolityhipotetyzowania na bok i skoncentrujmy się na Świadka osobistych, konkretnych wspomnieniach… OK: Bardzo dobrze, bo chcę podzielić się moim spostrzeżeniem. Otóż za „komuny” generalnie temat nieprowadzących do niczego wyścigów statusowych został defakto w dużej mierze opanowany, przynajmniej do pewnego momentu. Jednak świetlana propaganda Aparatu na pewnym etapie posunęła się o jeden krok za daleko, obiecując kontynuację poprawy dobrobytu wbrew istniejącym limitom wzrostu. Lud, którego pewna część nadal pamiętała realia wyżywienia w sanacji, z braku innych opcji „poprawy statusu”, zafiksował swoje aspiracje na hedonizmie kałdunowym—podobnie jak ocalały, zagłodzony czy spragniony rozbitek—kiedy postawić go przed smörgåsbordem—potrafi zajeść się, czy nawet zapić wodą, na-śmierć. Obecnie optyka „odreagowania” jest nadal obecna, ale przybiera nieco inne postaci, choć o tych samych korzeniach—np. mamy wyścigi zbrojeń statusowych wokół motywów aut (onegdaj niedostępnych), apartamentów i ich wyposażenia (onegdaj przyznawanych w drodze przydziału), usług fakultatywnych (onegdaj nieznanych) etc. Choć łatwo można znaleźć też pierwiastki nowo-bogackiego „odreagowania deficytów”/poszukiwania statusu w obszarze gastronomicznym, jak snoberka na padanie ofiarą mega-naciągania w karczmach „premium”, czy wakacje typu all-inclusive, czyli lumpen-odsłona Wielkiego Żarcia i Picia w otoczeniu „egzotycznego” krajobrazu typu palmy i plaże. Wtedy te funkcje spełniała habanina, a dzisiaj … PE-P: Ale dzisiaj chodzi nam bardziej o pozyskanie osobistych impresji żywieniowych z „komuny”, a nie o traktaty o ułomnej naturze ludzkiej …. Proszę postarać się opisać zwięźle, jak to wyżywienie wyglądało. OK: Bardzo dobrze. Otóż mięsiwo było spożywane przeze mnie co do zasady 3 razy dziennie [jakbyście podkręcili imadło, to może dałoby się wydusić, że 4, a może i 5x, lol!—Ipeeno-Ekonomista]. Dodać należy, że jako produkty „jarskie”—reprezentujące „poślednią” wartość odżywczą—powszechnie uważane były ryby jak i nawet czasami drób, nie mówiąc już o pierogach ruskich na skwarkach, jajecznicach na boczku, bigosie z wkładem, czy fasolką po bretońsku na kiełbasie. Spożywanie tego typu dań np. w piątek było postrzegane jako swego rodzaju pokuta—samobiczowanie się a-priori przed habaninowymi rytuałami mającymi swoją kulminację w niedziele i święta. Ale nie zaprzeczam, że po to, aby habanina w jakiejś zjadliwej formie znajdowała się 3 x dziennie na stole, konieczne było uprawianie łowiectwa, czyli zasadzanie się na dostawy w lokalnym mięsnym i często-gęsto wystawanie godzinę lub dłużej w kolejce. Wiem, bo sam jako podrostek kilkanaście razy „zajmowałem kolejkę” o 14,00, czekając w śmiertelnym znudzeniu, aż maman skończy pracę (o 15,00) i mnie „zmieni”. Ewentualnie „niedobory” uzupełniać można było, kupując—oczywiście drożej—np. od spekulantów lub od szaro-rynkowych ukręcaczy kiełbas swojskich. Ale często życie można było sobie ułatwić poprzez uczestnictwo w zakładowych systemach żywienia zbiorowego, dzięki którym odpadała kwestia samodzielnego „upolowania” habaniny z przeznaczeniem na obiad. Ja na przykład za goovniaka i młodziaka byłem ofiarą systemu stołówkowego, ponieważ moi ciężko pracujący jareccy nie bardzo kwapili się do domowego kucharzenia po godzinach, ani nie mieliśmy pod ręką instytucji babci-emerytki, którą można byłoby wykorzystać w charakterze kucharki i kolejkowego łowcy. Otóż w tych stołówkach habanina w powyższym rozumieniu była ZAWSZE w menu od poniedziałku do czwartku (w tym raz kurczę), a w piątek była rybka, bądź ostatecznie pierogi, w tym z-podrobowe; dodam, że nie była to jakaś stołodajnia „resortowa”, a jedynie placówka pod egidą skromnego uniwerku—abonamenty dostępne dla członków rodzin, ale pojedyncze „kupony” mógł w zasadzie pozyskać sobie każdy chętny z-ulicy (a rektor posilał się często przy jednym stoliku z szeregową biurwą z dziekanatu). Fakt 1: żeby nabyć abonament, trzeba było oddać część habaninowych kartek. Fakt 2: od początku lat 80-tych jakość serwowanej habaniny uległa gwałtownemu pogorszeniu (do tego stopnia, że musiałem przyjąć strategię gromadzenia nie-rozgryzalnych fragmentów „befsztyka” pod jedną policzkową stroną jamy gryzącej i dyskretnego wypluwania ich po opuszczeniu placówki żywieniowej—wtedy jeszcze nie wyszła instrukcja postępowania w takich sytuacjach przy stole z zachowaniem wyspiarskiego sawłar-wiwru, a w menu raz w tygodniu (bodajże w środę) „pełnowartościową” habaninę zastąpiły podroby typu ozorek czy gulasz z serc. Na marginesie: mam podejrzenia, że słowotwór „podroby” wywodzi się od słowa „podróbka”—w domyśle: podróbka „prawdziwego” mięsiwa, czyli coś fałszywego, choć defakto wartość odżywcza, czy nawet smakowa, takich „wyrobów” nie usprawiedliwia tego leksykalnego poniżania; usprawiedliwia je natomiast kultura hedonizmu habanistycznego. Tym specyjałom towarzyszyło prawie niezmiennie puree ziemniaczane, oraz jakaś siermiężna surówka, z kapusty, marchwi czy buraka. Teraz z perspektywy czasu postrzegam ten system karmienia jako swego rodzaju uczciwą i bezpretensjonalną racjonalność—serwujemy to, co mamy po jak najniższych cenach bez owijania w pazłotka. Może ok. 15 kucharko-kelnerko-pomywarek—opryskliwych oczywiście—zatrudnionych było jako załoga takiej placówki żywieniowej, która obsługiwała dziennie prawdopodobnie ok. 500-700 „klientów” w ciągu 3-godzinowej sesji obiadowej. Efektywność osobo-godzinowa na „klienta” porównywalna z fast-foodami, mimo tego, że wszystko było przygotowywane na świeżaka in-house z bazowych składników i to często takich, których ubranie w postać zjadliwą wymagało pewnej dozy inwencji i gimnastyki. Dodam jeszcze, że przez lata korzystania z tej formy dożywiania, mój układ jelitowo-trawienny nie padł ofiarą żadnego zatrucia, czy nawet choćby rozwolnienia, choć nie mam wątpliwości, że pod współczesnym reżimem sanepidowskim ta placówka w ogóle nie zostałaby dopuszczona do operacji, z uwagi choćby na brak możliwości dostosowania „ciągów” żywieniowo-higienicznych w tamtej konkretnej lokalizacji, która w sposób ewidentnie improwizowany wykorzystywała piwnice wydziałowe. PE-P: I jak młody człowiek zapatrywał się na to zbiorowe żywienie? OK: Prawda jest taka, że ówczesna młodzież nie przykładała większej uwagi do jakości serwowanej przez Aparat paszy, pod warunkiem, że zawierała ona odpowiednią wkładkę mięsistą. Dla jareckich, którzy z niejakim trudem sponsorowali te, zaindukowane zresztą po części przez samych siebie, hedonizmy habaninowe, istotna była poza tym rzecz jasna przystępność cenowa. Zjawisko gastro-snoberki—obecnie powszechne—wtedy nie występowało, przynajmniej nie w moich kręgach. System stołówkowy w połączeniu ze wspomnianym „łowiectwem” bez wątpienia dostarczał kalorii potrzebnych do budowy kilogramo-obywateli. Np. w „naszej” stołówce nie było ograniczeń w nalewaniu sobie zupy (zawsze dwie do wyboru, notabene dość smaczne i również oczywiście gotowane na habaninie) i pobieraniu kromek chleba. Zresztą drugie dania też występowały zawsze w 2-3 opcjach, np. mielone vs. klopsiki w sosie, czy schaboszczak kontra „sznycel” (jeszcze cieniej ubite mięsiwo, ale za to panierka na jajkach). Istniejące poczucie niedosytu brało się głównie z ograniczeń dostępności wyboru i wolumenów mięsiwa—symbolu dobrobytu. Dla młodzieży bardziej istotne były inne braki w zaopatrzeniu [głównie nie-obciachowa odzież, o czym kiedyś może w odrębnym odcinku—redakcja PE-P]. PE-P: Ale przecież reglamentacja obejmowała również inne towary do-gębowego spożycia, jak np. cukier … OK: Z „niedoborami” cukru sprawa była podobna jak z habaniną. Spożycie było na zbliżonym poziomie co teraz [np. 1975 43,2 kg/rok per capita, zaś 2020—51,2 kg – przypisek Działu Statystyki PE-P], a jednak wszyscy „uganiali się” za tym „przysmakiem”, jak gdyby nic ważniejszego (oprócz oczywiście mięsiwa) nie miało znaczenia w uczynieniu ich żywotów „lepszymi”. Choć Ipeeno-Ekonomiści pewno skontrują, że za PRL istotną część cukru wykupowali bimbrownicy, a stąd faktyczne spożycie w formie „nieprzetworzonej” było niższe. PE-P: No właśnie. Powiedział Świadek trochę o zakąsce, a co z popitką? OK: Wódka była zawsze powszechnie dostępna, za wyjątkiem okresu, jeśli pamięć narodowa mnie nie myli, 1981-83, kiedy została objęta systemem kartkowym, a wolny obrót przeniósł się na tzw. „mety”, które, jeśli dobrze pamiętam, operowały na narzutach ok. 50-100%. Nie zmienia to faktu, że tak żywność, jak i alkohole były w PRL relatywnie drogie w stosunku do dochodów—przynajmniej w porównaniu do obecnych stosunków dystrybucji, nie mówiąc już o tym, że część obecnie powszechnie spożywanych specyjałów w ogóle nie była dostępna poza pewexami, które to placówki—realizujące tzw. eksport wewnętrzny—również były częścią pędu na pozyskiwanie dewiz potrzebnych do obsługi imperialistycznej lichwy. Niemniej jednak, od kiedy stałem się niepełnoletnim wówczas jeszcze konsumentem tych artykułów wyskokowego spożycia, nie było jakimś specjalnym wyczynem nabycie nawet ze skromnego kieszonkowego pół-litra (ok. 50-70 zł—tu zakup na spółę z 2-3 partycypantami takiej biesiady), alpagi (12 zł), piwa jasno-pełnego (chyba 3-4 zł) czy paczki szlugensów (3-8 zł). Przy odrobinie szczęścia można było nabyć wina prawdziwe, znaczy się napędzone z winogron, z bratnich krajów (Rumunia, Węgry, Bułgaria, czy nawet czasem Jugosławia) w cenie tylko nieco wyższej niż wyroby rodzimego przetwórstwa owocowo-warzywnego w proporcjach typu jabol—12 zł, egri-bikawer—17 zł.. PE-P: No dobrze, ale może na chwili odłóżmy te wyskoki młodości na bok i spenetrujmy kwestię żywieniowego segmentu pro-zdrowotnego, w postaci choćby warzywo-owoców. OK: W mojej opinii Aparat nie traktował tego segmentu priorytetowo, ponieważ nie na tym koncentrowały się konsumerystyczne żądze mas. Owszem, te aspiracje były obecne np. na froncie cytrusów, które reprezentowały wówczas konsumpcję ostentacyjną o egzotycznej nucie, a ich trudno-dostępność dziś skrzętnie wykorzystują ipeeno-ekonomiści. Ale tematy zaopatrzenia w rodzime gadżety typu pomidory, ogórki, jabłka etc. Aparat pozostawił głównie w gestii sektora prywatnego—choć państwowe placówki z tej branży również funkcjonowały—tj. badylarzom i nierozkułaczonym właścicielom prywatnych warzywniaków, które były ewidentnie formą prywatnej inicjatywy wysoce tolerowalną przez Aparat i która akurat się sprawdzała nieźle w charakterze uzupełnienia planowego systemu dystrybucji. Te owoco-warzywne towary były zawsze dostępne u lokalnego lumpen-burżuja, ale—z tego co pamiętam—ceny tego typu płodów były relatywnie dość wysokie, co oczywiście wówczas nie stanowiło większego problemu, gdyż zielenina była traktowana głównie w charakterze dekoracji do zasadniczego posiłku, którym była habanina. Oprócz warzywniaków warzywo-owoce, jak i inne wytwory małorolnej wytwórczości, jak jaja, mleko czy nawet twarogi czy kiełbasy „od baby”—notabene całkiem smaczne—sprzedawane były na targowiskach—albo urządzanych specjalnie na te cele przez „komunę”, albo powstających spontanicznie i tolerowanych w ramach tego paradygmatu dwu-kanałowego systemu dożywiania. Pewną ciekawostką był zwyczaj hurtowego kupowania kartofli na zimę, którą po osiedlach rozwozili furmankami bambrowie, czy bambrzy—było to praktyczne w przypadku posiadania komórki lokatorskiej w piwnicy—co ówczesna architektura generalnie zapewniała—ponieważ to pozwalało przechowywać ziemniaki w dobrej kondycji przez zimowe miesiące. Przy okazji—inna ciekawostka z dziedziny „prywatnej inicjatywy”: Aparat z jakichś przyczyn umożliwił geszefciarzom operowanie także w segmencie lodów (głównie na zasadzie „budek”), które mimo rzekomych permanentnych niedoborów cukru, jaj, masła etc. były również zawsze dostępne (także w co bardziej „prestiżowych” punktach gastronomii państwowej), choć liczba tak koncesjonowanych punktów dystrybucji była ograniczona, a ceny nie należały do przystępnych; ale notabene i dziś lodziarnie w popularnych lokalizacjach życzą sobie za swoje wyroby podobnie wysokie stawki relatywnie do zarobków. PE-P: Skoro już zahaczyliśmy o usługi gastronomiczne—czy świadek może naświetlić tę problematykę? OK: Gastronomia typu restauracje, kawiarnie i legendarne bary mleczne, była w większości skolektywizowana, a jej lokalizacje były zgodne z zasadami planowania, tj. rozdystrybuowane w miarę równomiernie po osiedlach, w których urbaniści zawsze przewidywali budynki dedykowane tego typu placówkom, powiedzmy 3-4 jadło-napitko-dajnie na osiedle, w centrum oczywiście więcej, choć nieporównywalnie mniej niż w obecnych czasach kapitalistycznej „gościnności” zorientowanej na ostentacyjność. Ceny były generalnie względnie wysokie, choć relatywna różnica wtedy-a-dziś była mniejsza niż w przypadku jadła ze sklepów, tzn. o ile dziś jadło z marketu jest ok. 2-3 razy bardziej dostępne w relacji do medialnej pensji, to w mojej ocenie relatywny koszt obiadu w knajpie był w zasadzie podobny, czyli że narzuty wynosiły może jakieś 100-200, a nie 500-1.000% jak obecnie. Co nie zmienia faktu, że akty konsumpcji restauracyjnej miały miejsce z rzadka. Punkty gastronomiczne nie pełniły generalnie funkcji centrów socjalizacji—ta odbywała się raczej w ramach kolektywnego obżerania się w domowych, prywatnych pieleszach podczas organizowanych z różnych okazji, czy bez-okazji nasiadówek rodzinno-znajomkowych, gdzie Pani Domu miała okazje wykazać się pomysłowością w aranżacjach, gdzie z cienko-dostępnych surowców starano się uformować coś, co mogłoby sprostać wyobrażeniom o zachodnim jadło-sybarytyzmie. Dla przykładu tej snoberki podam, że np. jedna znajoma jareckich organizująca takie nasiadówki brylowała kulinarnie dzięki opanowanej zdolności produkowania keczupu z koncentratu pomidorowego, który to specyjał był serwowany na podobieństwo kawioru z wykwintnych mikro-naczyń, celem pewno podkreślenia ekskluzywności tego akcentu. Wyjątkiem była niezobowiązująca socjalizacja skoncentrowana na konsumpcji alkoholi, których wybór w placówkach zbiorowego pojenia był z reguły większy niż w sklepach, a ceny dość przystępne, choć czasami wymagany był zakup wiązany zakąsek typu tatar, czy w mniej „prestiżowych” gastro-zakładach zwanych nie wiedzieć czemu mordowniami—śledź lub talerz z pokrojonym w kostkę serem żółtym z lokalnego OeSeMu; narzuty były tu gdzieś w okolicach 50% wyższe względem sklepowych cen detalicznych, choć w niektórych bezpretensjonalnych pijalniach piwska potrafiłyby być praktycznie równe z detalem (choć tu często pojawiały się oskarżenia konsumentów o rozwadnianie). Innym wyjątkiem od generalnego zwyczaju stronienia od zorganizowanej gastronomii było posilanie się w wymienionych barach mlecznych oraz bufetach pracowniczych czy szkolnych, gdzie było tanio, ale tam z kolei „wadą” był skromny wybór habaniny—w menu w tym segmencie najczęściej były tylko mielone i to nie zawsze. Przy okazji jeszcze chciałbym dorzucić refleksję, jeśli można … OK: Otóż warto zwrócić uwagę na fakt, że personel gastronomii, jak też i oczywiście sklepów, za „komuny” cieszył się znacznie większym poziomem emancypacji, tj. absolutnie nie należały do ich obowiązków czynności fałszywego umizgiwania się do „klienta” i podejmowania desperackich prób wciśnięcia mu-jej jakiegoś fakultatywnego towaru, co ówczesną klientelę zrażało do korzystania z tych placówek raczej w niewielkim stopniu, natomiast obecnie jest wykorzystywane przez Ipeeno-ekonomistów do epatowania tymi zwyczajami „niegrzeczności” jako świętokradczym zamachem na totem Konsumenta. W mojej opinii miało to 2 zalety: raz—zapobiegało tworzeniu się niezdrowych relacji quasi Pan-sługa, umożliwiając pracownikom obsługi zachowanie godności osobistej, a dwa—ograniczało konsumeryzm, który dzisiaj przybiera absurdalne formy choćby w postaci sektora gościnności, który moim skromnym zdaniem należy uznać za nowoczesną odsłonę XIX-wiecznej kultury służby domowej. PE-P: Wracając do zaopatrzenia ogólnego—a co z nabiałem? OK: Nabiał był traktowany jako pożywienie o pośledniej wartości i był osiągalny praktycznie zawsze, nawet za czasów stano-wojennej jesieni „komunizmu”. Co prawda wybór „marek”/smaków był mocno ograniczony, natomiast takie produkty jak twarogi, mleko, kefir, jogurt, śmietana, jaja (ale masło już niekoniecznie) można było nabyć bez ustawiania się w kolejkach i bez kartek. PE-P: A inne gadżety, jak kasze, ryże, mąki, słodycze …? OK: Ze słodyczami były „problemy”, nie ma co ukrywać. Choć u nas w domu zawsze były jakieś zapasy np. nadziewanych pralin np. z Zakładów 22-lipca, które jareccy starali się re-racjonować, ukrywając je w schowkach, które ja—po szkole, albo w czasie ferii—starałem się namierzyć, często z sukcesami (za które to grzechy później przyszło mi odpokutować u szkolnego dentysty z wiertarką wolnoobrotową). Generalnie wśród młodszej dzieciarni był pęd na wciąganie aromatyzowanych cukrów w jakiejkolwiek postaci—nawet w formie wchłaniania popularnych wówczas napojów w proszku wprost z torebki, co oczywiście znalazło szybko przełożenie na masakrę uzębienia, którą w miarę na bieżąco starali się łatać szkolni dentysto-sadyści. Co ciekawe, braki nie dotykały specjalnie segmentu napojów słodzonych, choć wybór rzecz jasna był skromny, tj. głównie tzw. oranżada. Pewnym kuriozum była masowa licencyjna produkcja p*psi i innych zębo-rozpuszczalników z tej stajni—które to napoje występowały na półkach w głównych ośrodkach miejskich dość często, choć oczywiście po absurdalnie wysokich cenach charakterystycznych dla obiektów konsumpcji ostentacyjnej. Kasze i ryże być może były przez pewien okres reglamentowane, ale to nie miało większego znaczenia, ponieważ były to produkty, których smakowa charakterystyka i tak nie znalazła wielkiego uznania pośród nadwiślańskiego proletaryatu, który preferował węglowodany w postaci czy to chleba/bułek czy też ziemniaków (ew. klusek), które były zawsze dostępne we w miarę przystępnych cenach bez kartek i bez kolejek. PE-P: Ale musi Świadek przyznać, że—choć może nikt nie głodował—dostępność jadła była znacznie niższa, niż za „demokracji”? OK: Tak, prawdopodobnie z grubsza-szacunkowo, obecna średnia pensja pozwala nabyć ok. 2-3 razy więcej kalorii niż za „komuny”, nie mówiąc już o opcjach wyboru dociążania kałduna. Kontr-pytanie: czy tą słabszość dostępności w „komunie” należy traktować w kategorii problemu, czy też może zdroworozsądkowego modelu dystrybucji, który, zapewniając kalorie i niezbędne składniki odżywcze, próbował zniechęcać do ekscesów? Ja, uczciwie rzecz biorąc, mogę się uważać za człowieka szczęśliwego w tym zakresie, że żyjąc w kraju na dorobku—zaledwie ~30 lat po mizerii sanacyjnej/okupacyjnej, nie było mi dane zaznać nawet najmniejszych epizodów niedożywienia, jak i nie znałem wówczas jako dzieciak nikogo, kto borykałby się z z problemem niedoboru kalorii, ani też niedoborów podstawowych minerałów potrzebnych do rozwoju młodego organizmu. Pominę już tu kwestię przypadków ekstremalnej otyłości dziatwy, które wówczas praktycznie nie występowały, choć być może nie tyle z przyczyn leżących po stronie modelu karmienia, ale raczej kultury wolnego wybiegu, która promowała aktywność fizyczną. PE-P: No dobrze. A co z jakością? OK: Uczciwie—nie jestem w stanie ocenić, nawet w aspekcie organoleptycznym. Jak zawsze są dwie szkoły—że w „komunie” jakość nie istniała i że żarcie smakowało podle i pozbawione było wartości odżywczych, która stanowi część curiculum Ipeeno-Ekonomii, oraz przeciwstawna płynąca z obozu nostalgistów—że za „komuny” wszystko było „naturalne” i smakowało lepiej, nie mówiąc już o przewadze w wartościach odżywczych, jak i o czynniku lokalnego zaopatrzenia, co akurat w dobie relatywnie wysokich kosztów transportu i braku integracji z globalnymi łańcuchami zaopatrzenia było faktem. Mogę co najwyżej przyznać, że w początkowej fazie urynkowienia uległem—podobnie chyba jak większość—zachłyśnięciu gamą smaków, które konsumentowi zapewniła anarchia produkcji i dystrybucji, w tym takich, które wczesne, toporne kampanie pro-sprzedażowe prezentowały jako „zdrową alternatywę”, jak soki „100%” w kartonach, margaryny, czy nafaszerowane cukrami i polepszaczami „dietetyczne” desery mleczne. Jak i muszę się przyznać, że ochoczo brałem udział w aktach skrajnego lumpen-hedonizmu habaninowego w formie wszechobecnych grilo-prywatek uprawianych w latach 90-tych dosłownie wszędzie—nawet na balkonach obiektów zbiorowego zamieszkania. Te grilowe zwyczaje—razem z ostentacyjną kulturą skomercjalizowaną pod hasłem „kuchnie świata”—są nadal obecne, choć może już w fazie post-peak, jednak dla mnie w pewnym momencie nadszedł moment powrotu do rutyny samo-żywienia opartej na swobodnych wariacjach siermiężnych przepisów rodem z „komunistycznych” stołówek czy barów mlecznych, tyle tylko że w ich bez-habaninowej odsłonie. Oczywiście, niektórym to zachłyśnięcie nie przeszło do dziś, choć może przybrało inne formy, jak zafascynowanie sushidajniami, czy sojo-lattami. Oczywiście są wspomnienia wrażeń organoleptycznych, które pozostają na całe życie, jak w moim przypadku jeszcze ciepłych na półce sklepu chlebów i bułek z jakiejś czy to „komunistycznej” czy prywaciarskiej lokalnej piekarni, które ochoczo wciągałem na wagarach czy na wycieczce szkolnej bez omasty mimo bycia rozpuszczonym tadko-niejadkiem, dorsza z kutra w nadbałtyckiej smażalni, czy no-nejmowych browarków jasno-pełno niepasteryzowanych z butelki typu bączek lub z wyszczerbionego kufla w pijalni, dla których smako-ekwiwalentów nie udało mi się znaleźć później. Ale czy te wyroby, dla których motywacją do produkcji nie był zysk, faktycznie smakowały lepiej, czy to jest efekt subiektywnych dystorsji oceny zblazowanego grzybniaka—trudno powiedzieć. Prawdopodobnie system produkcji jadła zorientowany nie na wytwarzanie wartości wymiany, a raczej na dostarczanie bezpretensjonalnych wartości użytkowych i limitowany nie kosztami, a lokalnym dostępem do jadło-surowców, był w stanie wypuszczać smaki „uczciwe”, których technologie pichcenia obecnie stały się „przestarzałe” i trudno-odtwarzalne z uwagi na rachunek koszto-zyskowy—jego ewentualnych przewag raczej nigdy nie będziemy w stanie obiektywnie potwierdzić, czy im zaprzeczyć, nie tylko dlatego, że pro-zyskowe technologie „obróbki” i dystrybucji wyparły stare „komunistyczne”, „nie-efektywne” metody, ale prawdopodobnie, gdyż również właściwości surowców poddawanych regularnie od najwcześniejszych etapów procesom towaryzacji, unifikacji m.in. pod potrzeby łańcuchów just-in-time, jak i procesy jałowienia gleby i próbującej to rekompensować chemicyzacji, uległy daleko idącym zmianom. PE-P: To może na zakończenie jakiś przepis z gatunku nostalgiczno-siermiężnych? OK: Nie jestem fanem przepisów, a raczej polecam spontan minimalizujący wysiłek. Dla mnie miejsce habaniny jako bazy wyżywienia zajęły zupy, np. na bazie buraków. Zakupić 3 dorodne buraki (koszt ok. 1-2 zł), pokrajać w drobną kostkę, dodać ze 3 ziemniaki, marchew lub coś podobnego, traktując je jw., trochę zielska jak koperek albo mogą być też liście botwiny, sypnąć przyprawami typu liść laurowy i ziele angielskie, czy innymi według uznania, posolić, popieprzyć, skropić octem jabłkowym, zagęścić śmietaną lub jogurtem, przy serwowaniu dodać jajko gotowane na twardo czy fasolkę i wciągać za pomocą łyżki—duży gar przygotowany za mniej niż 10 zł wystarczy na dobrych parę dni. Mniam-mniam. PE-P: No cóż, nasze plany pozyskania dodatkowej publiki w drodze rozszerzenia kategorii o dział „przepisy kulinarne” muszą chyba jeszcze poczekać na inną okazję. Ale i tak dziękujemy świadkowi i życzymy wszystkim smacznego.", "url": "https://pracowniaekonopatologii.wordpress.com/2022/06/07/z-cyklu-horrory-komuny-oczami-swiadkow-wyzywienie-w-prl/", "category": "lubelskie", "sub_category": "Sery i inne produkty mleczne", "phrase": "Kefir nadwiślański"}