{"meta_description": "Siemieniotka to zupa z konopi. Oczywiście nie ma nic wspólnego z konopiami indyjskimi, które wykazują silne działanie psychoaktywne. Śląski specjał powstaje z całkowicie legalnych w Polsce ziaren konopi siewnych. Jeszcze kilkaset lat temu roślina ta uprawiana była niemal w każdym polskim gospodarstwie lub w przydomowym ogródku. Dziś wraca do łask. Aby ją wykorzystać, wystarczy sięgnąć do tradycyjnych przepisów, takich jak receptura konopiotki. To wigilijny przysmak Ślązaków. Dziś bardzo łatwo ją zrobić, a przy tym jest smaczna i zdrowa…", "title": "Siemieniotka to wigilijny przysmak na Śląsku. Kiedyś robiono ją cały dzień, dziś wystarczy 15 minut", "content": "Konopiotka, inaczej siemieniotka znana jest w Polsce od XVI wieku. Na Śląsku, w Małopolsce i w Wielkopolsce tradycyjnie spożywano ją podczas wieczerzy wigilijnej. Legend głosi, że po raz pierwszy przygotowano ją w dniu narodzin Jezusa, gdy w Betlejem spotkali się żydzi i poganie, by świętować to wydarzenie. Po jakimś czasie zgłodnieli i z tego, co mieli pod ręką, ugotowali zupę. Żydzi przynieśli konopie, a krupy (czyli kaszę) włożyli do garnka poganie. I to właśnie na pamiątkę tego wydarzenia w wigilię Bożego Narodzenia jada się konopiotkę. Obecność ziaren na stole wigilijnym miała zapewnić pomyślność i urodzaj w nadchodzącym roku. Gospodynie na Śląsku przygotowywały konopiotkę w wersji słodkiej i słonej, a podawały z kaszą lub grzankami. Niegdyś wierzono, że zupa ta chroni przed chorobami, głównie świerzbem i wrzodami, przypisywano jej też magiczne, ochronne właściwości. Dziś cenimy ją przede wszystkim ze względu na właściwości prozdrowotne, konopiotka jest bowiem bogatym źródłem błonnika, i wysoce przyswajalnego białka. Zawiera też zestaw cennych witamin i minerałów oraz nienasycone kwasy tłuszczowe omega-3 i omega-6. Chcesz, by wigilijne makówki miały idealną konsystencję? Pamiętaj o tej zasadzie! Macie za dużo pierników? Zróbcie z nich najdziwniejszą polską zupę, czyli moczkę W klasycznym przepisie pracę nad zupą zaczyna się od płukania ziaren konopi – trzeba je przelać najpierw zimną, potem gorącą wodą. Następnie gotujemy je, kilkakrotnie wymieniając wodę. W ten sposób pozbywamy się z ziaren smaku goryczy. Mniej więcej po godzinie gotowania, gdy nasiona zaczynają pękać, odcedzamy je i przy pomocy drewnianego wałka rozgniatamy tak, by puściły jak najwięcej białego soku. Następnie całość wkładamy do garnka, zalewamy gorącą wodą, mieszamy i znów odcedzamy. Dawne gospodynie robiły to tak długo, aż woda po nasionach przestawała być mętna. Do zebranego mleczka z wodą dodawały mleko i całość zagotowywały. Zupę zagęszczały mąką wymieszaną z zimną wodą i jeszcze raz doprowadzały do wrzenia. Jeżeli chciały podać zupę na słodko, dodawały do niej cukier i masło; jeśli na słono – sól, pieprz i podsmażoną na maśle cebulkę. Gotowanie takiej zupy potrafiło niegdyś trwać cały dzień. Dziś na szczęście nie trzeba pozbywać się gorzkich \"skorupek\" ani odciskać mleczka drewnianym wałkiem, wystarczy kupić łuskane nasiona konopi i użyć ręcznego blendera. Cała procedura stała się więc prosta i niewymagająca zachodu. A efekt nierzadko jest lepszy niż przed wiekami, bo dziś w konopiotce nie ma tyle goryczy, co niegdyś. Przygotować garnek z grubym dnem. Wrzucić do niego masło i zeszklić na nim posiekaną drobno cebulę. Zalać ją wrzątkiem, następnie wsypać do garnka ziarna konopi i gotować parę minut, mieszając, aż nasiona zmiękną (trzeba uważać, by ich nie przypalić). Śmietanę rozrobić z mąką i dodać do garnka. Gotować jeszcze chwilę, a następnie zmiksować blenderem. Podawać np. z kaszą jęczmienną lub gryczaną.", "url": "https://kuchnia.fakt.pl/zupa-z-konopi-to-wigilijny-przysmak-na-slasku-zrobisz-ja-w-15-min-przepis/dvnrb0v", "category": "opolskie", "sub_category": "Gotowe dania i potrawy", "phrase": "Siemieniotka"}