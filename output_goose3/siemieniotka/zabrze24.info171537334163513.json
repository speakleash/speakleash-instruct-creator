{"meta_description": "Barszcz czy grzybowa? A może jednak siemieniotka zwana na Śląsku konopiotkom? Tak! To zapomniana, wigilijna zupa z nasion konopi.", "title": "Wigilijny barszcz, grzybowa, a może jednak siemieniotka?", "content": "Barszcz czy grzybowa? A może jednak siemieniotka zwana na Śląsku konopiotkom? Tak! To zapomniana, wigilijna zupa z nasion konopi. W dawnych wierzeniach jej spożycie chroniło przed schorzeniami takimi jak świerzb i wrzody. Poza tym, siemieniotka miała ochronne właściwości. Siemieniotka, siemieniatka siemienotka, siemiyniotka, siymiyniotka, siemionka, konopianka, konopionka, konopiotka, kónopiotka – nazw jest tyle, ile sposobów na przyrządzenie tej zupy z siemienia konopnego, o tradycjach wywodzonych z zamierzchłych czasów, kiedy konopie, podobnie jak mak stanowiły symbol płodności oraz mnożenia dóbr i dostatku. Siemineiotki nie przyrządza się jej przy żadnej innej okazji, jak tylko przy śląskiej Wiliji! – Nie potrafię sobie wyobrazić Wigilii bez tego wyjątkowego zapachu i smaku. Zupę zawsze gotowała teściowa, ale kilka lat temu moja córka, postanowiła przedłużyć rodzinne tradycje. Uczyła się w końcu gotować siemieniotkę u babci i prababci. I tak do dziś w naszej rodzinie jest ten tradycyjny przepis – mówi Paweł, mieszkaniec Zabrza. Dla niezorientowanych – siemieniotka to zupa z nasion konopi włoknistych i nie ma bynajmniej nic wspólnego z marihuaną, czy z oferowanymi w sieci produktami kolekcjonerskimi, które można wyszukać wpisując frazę „nasiona marihuany”. To zupa na bazie legalnych w Polsce nasion konopi siewnych, które można zakupić na targu, albo w sklepie. O tej wyjątkowej, tradycyjnej i trochę zapomnianej śląskiej potrawie coraz częściej ostatnio się przypomina. Przykładem tego jest akcja, które odbyła się tydzień temu poza Śląskiem. Aktywiści z lubelskiego oddziału Stowarzyszenia Wolne Konopie rozdawali na ulicach Lublina sianko konopne, nawiązując do bardzo bogatych tradycji uprawy konopi włóknistych w Polsce. Sianko konopne oczywiście miało się znaleźć tradycyjnie pod obrusem wigilijnego stołu. Na tym jednak nie koniec. Przedstawiciele Wolnych Konopi do sianka dokładali przechodniom przepis na siemieniotkę – konopną zupę ze Śląska! Stając zatem przed dylematem „barszcz czy grzybowa” zachęcamy do przyrządzenia siemieniotki i również przypominamy na nią przepis, życząc Radosnych Świąt Bożego Narodzenia 2022! Nasiona konopi przepłukać, zalać 1 l zimnej wody, zostawić na noc do namoknięcia. Następnie gotować w tej samej wodzie co najmniej 2 godziny, aż łuski popękają i pokaże się biały miąższ. Wywar odcedzić, a wystudzone konopie zemleć. Do miazgi wlać 3 szklanki gorącej wody, dobrze wymieszać i gotować 20 minut, następnie odcedzić. Jeśli łuski nie są dostatecznie wypłukane, jeszcze raz je przepłukać niewielką ilością gorącej wody. Wywar i płyn z przepłukania połączyć i przecedzić przez gęste sito. Do wywaru wlać gorące mleko, z mąki i części masła przygotować białą zasmażkę, rozprowadzić częścią zimnego mleka, dodać do zupy, osolić i posłodzić, ciągle mieszając − zagotować. Bułki pokroić w kostkę i sporządzić grzanki. Podawać z grzankami lub kaszą jaglaną.", "url": "https://zabrze24.info/wigilijny-barszcz-grzybowa-a-moze-jednak-siemieniotka/", "category": "opolskie", "sub_category": "Gotowe dania i potrawy", "phrase": "Siemieniotka"}