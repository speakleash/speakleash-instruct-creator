{"meta_description": "To już tradycja, że Zamek Książęcy w Niemodlinie staje się w październiku miejscem obchodów Wojewódzkiego Święta Karpia Opolskiego. Nie inaczej będzie w tym roku. Świętowanie już w najbliższy weekend (7-8.10). Od godz. 11:00 do 18:00 atrakcji…", "title": "Karp opolski bohaterem weekendu w Niemodlinie", "content": "To już tradycja, że Zamek Książęcy w Niemodlinie staje się w październiku miejscem obchodów Wojewódzkiego Święta Karpia Opolskiego. Nie inaczej będzie w tym roku. Świętowanie już w najbliższy weekend (7-8.10). Od godz. 11:00 do 18:00 atrakcji mnóstwo! Organizatorzy zapraszają wszystkich chętnych do celebrowania karpia na 1001 sposobów. W programie degustacje, pokazy i warsztaty kulinarne z karpiem w roli głównej. Na zamkowej scenie zaprezentują się artyści z zaprzyjaźnionych gmin, a w zamkowych ogrodach swoją ofertę prezentować będzie ponad 60 wystawców: gospodarstwa rybackie, restauracje serwujące ryby i smażalnie, producenci tradycyjnej żywności, rzemieślnicy, rękodzielnicy, twórcy ludowi, zielarze, producenci miodów, browary rzemieślnicze, opolskie winnice oraz Koła Gospodyń Wiejskich i \"Opolskie ze Smakiem\".   Swoją ofertę edukacyjną zaprezentują także Nadleśnictwa z Opola, Tułowic i Kup oraz sklep \"Dobre z Lasu\". Obecny będzie Krajowy Ośrodek Wsparcia Rolnictwa, Opolski Oddział ARiMR, Gmina Popielów oraz Wojewódzki Fundusz Ochrony Środowiska i Gospodarki Wodnej w Opolu.   Od godz. 12:00 do 17:00 szykowane są bezpłatne warsztaty kulinarne dla dzieci, które poprowadzi Kamil Klekowski - w programie pizza... z karpiem. Każdy chętny będzie mógł także skorzystać z bezpłatnych porad dietetycznych oraz odpłatnie zwiedzić zamek z przewodnikiem. Na zamkowym dziedzińcu będzie można wziąć udział w warsztatach ceramicznych, zielarskich i artystycznych oraz poznać tajniki alchemii.   W \"Wiosce rybackiej\", oprócz oferty gastronomicznej i możliwości zakupu świeżych ryb, będzie można dowiedzieć się o funkcjonowaniu branży rybackiej i poznać ofertę edukacyjną rybackich szkół z całej Polski - na miejscu będą obecni ich przedstawiciele. Stoisko dotyczące funduszy na rozwój branży rybackiej będzie miało także Ministerstwo Rolnictwa i Rozwoju Wsi.   Nie zabraknie również prezentacji nowoczesnego sprzętu wędkarskiego od Jaro Fishing, pokazów wędkarstwa sportowego przygotowanych przez Koło PZW Komprachcice i tradycyjnych zawodów na stawie niedaleko zamku zorganizowanych przez Koło PZW Niemodlin. Swoją ofertę zaprezentują Gospodarstwa Lasów Państwowych z Niemodlina i Krogulnej oraz Gospodarstwa Rybackie Markowe i Przygorzele.  Najważniejszym punktem Święta Karpia jest ogólnopolski konkurs kulinarny \"Czas na rybę!\". Już po raz szósty profesjonalni kucharze i uczniowie szkół gastronomicznych udowodnią, że z karpia da się przyrządzić niesamowicie piękne, smaczne i wykwintne potrawy. Jurorami konkursu nominowanego do Kulinarnego Pucharu Polski są wybitni Szefowie Kuchni z najważniejszych organizacji branży HoReCa. W tym roku po raz pierwszy konkurs dla uczniów odbywa się już w piątek (06.10), aby ułatwić szkołom i pedagogom uczestnictwo w zawodach i połączonych z nimi warsztatach gastronomicznych. Natomiast profesjonaliści z całej Polski gotować będą w sobotę (07.10).    Nowością tegorocznego Święta Karpia jest także zaplanowane na niedzielę (08.10), od 11:00 do 17:00 Forum Dyskusyjne pt. \"Karp w kuchni\". To seria wykładów, pokazów i dyskusji o karpiu - przy karpiu. O historii, tradycji, przyszłości i sposobach promowania tej ryby.  W niedzielę (08.10) pokazy kulinarne będą miały restauracje z Opolszczyzny serwujące karpia: Restauracja Radiowa z Opola, Zamkowy Młyn z Krapkowic, Bistro Finezja z Tułowic i Smażalnia Sola z Opola. Od 13:30 do 15:30 odbędą sie warsztaty bębniarskie na zamkowym dziedzińcu. Natomiast o godz. 14:00 spod Urzędu Gminy w Niemodlinie ruszą \"Karpionalia - II niemodlińska parada książęcych skarbów\". Barwny korowód przebierańców, który w towarzystwie orkiestry dętej przemaszeruje na zamek. Tam, około godz. 16:00 najbardziej oryginalne stroje i prezentacje zostaną nagrodzone.  Głównym organizatorem wydarzenia jest Rybacka Lokalna Grupa Działania \"Opolszczyzna\". Radio Opole 11. Wojewódzkie Święto Karpia Opolskiego objęło - jak co roku - patronatem medialnym.", "url": "https://radio.opole.pl/130,751206,karp-opolski-bohaterem-weekendu-w-niemodlinie", "category": "opolskie", "sub_category": "Produkty rybołówstwa, w tym ryby ", "phrase": "Karp niemodliński"}