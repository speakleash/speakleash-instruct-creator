{"meta_description": "", "title": "Nie zna życia, kto nie zjadł karpia w Niemodlinie", "content": "Smażony, wędzony i w zupie. Paprykarz z karpia, sałatka karpiowa i pizza z karpiem. Konkursy, warsztaty, wystawy i pokazy – kto nie zdążył w sobotę, może naprawić ten błąd w niedzielę. Święto karpia w Niemodlinie trwa dwa dni. Karp przywędrował do Polski pomiędzy XII a XIII wiekiem. Nie, nie sam. Przywieźli go tutaj prawdopodobnie cystersi czescy lub morawscy. Na świecie odławia się ok. 200 tys. ton karpia rocznie. W Polsce stanowi połowę odławianych ryb słodkowodnych. Przez wędkarzy uważany jest za rybę waleczną i przebiegłą. W Polsce w okresie powojennym został uznany za jedno z podstawowych dań wigilijnych, głównie ze względu na najniższą cenę i łatwość hodowli, która skłoniła ówczesne władze państwowe do jego masowej hodowli na potrzeby świąteczne. Dzisiaj polskie gospodarstwa rybackie produkują około 15 tys. ton karpi rocznie (najwięcej ze wszystkich ryb hodowlanych w naszym kraju). Niemodlin z powodu zlokalizowanych tu stawów hodowlanych od dawna kojarzy się właśnie z tą rybą. W tym roku urządzono rybie wielką fetę po raz dziesiąty. Idealnym do tego miejsce jest niemodliński zamek i jego park. Zadowolenia z popularności karpia i zamku nie kryje burmistrz Niemodlina Dorota Koncewicz. W niedzielę, od świtu zawody wędkarskie, a w południe najbardziej chyba spektakularna część tego rybiego święta: KARPIONALIA – Niemodlińska Parada Książęcych Skarbów, która rozpocznie się w niedzielę o godz. 12.00 pod Urzędem Miasta i Gminy w Niemodlinie. Stamtąd barwny korowód przejdzie na Zamek Książęcy w gdzie najciekawsze kostiumy i przebrania nawiązujące do kulturowego dziedzictwa ziemi niemodlińskiej zostaną ocenione i nagrodzone. Organizatorami KARPIONALIÓW są Gmina Niemodlin, Ośrodek Kultury w Niemodlinie i RLGD „Opolszczyzna”. Podczas obu dni Wojewódzkiego Święta Karpia oPolskiego na Zamku odbywają się warsztaty kulinarne i degustacje, a także gotowanie na Wielkiej Patelni – wspólnie z szefem kuchni Kamilem Klekowskim oraz kucharzami z Euro-Toques Polska. Swoją ofertę przedstawiają także gospodarstwa rybackie z naszego regionu. Kupić można ryby świeże i wędzone oraz rybne przetwory. Na scenie występują artyści z Opolszczyzny. Swoje wyroby prezentują także rzemieślnicy i sprzedawcy zdrowej żywności oraz laureaci Opolskiej Marki i producenci zrzeszeni w Opolskie ze Smakiem. Czy kiedyś w końcu doczekamy, że karp przestanie być jedynie rybą wigilijną i będzie można go kupić o każdej porze roku? Święto odbywa się w cieniu ostatnie katastrofy ekologicznej na Odrze. Czy Rybacka Lokalna Grupa Działania „Opolszczyzna” działa w jakiś sposób na rzecz poprawienia bezpieczeństwa ekologicznego w naszych akwenach? – o tym wszystkim i nie tylko rozmawiam z organizatorem święta, prezesem RLGD Jakubem Roszukiem.", "url": "https://opowiecie.info/zna-zycia-zjadl-karpia-niemodlinie/", "category": "opolskie", "sub_category": "Produkty rybołówstwa, w tym ryby ", "phrase": "Karp niemodliński"}