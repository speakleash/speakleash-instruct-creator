{"meta_description": "", "title": "Karpik", "content": "Celem Międzynarodowego Konkursu Rysunku Satyrycznego „Karpik\" jest ukazanie tradycji, cech i przywar narodowych w krzywym zwierciadle – za pomocą unikatowego wyrazu artystycznego, jakim jest rysunek satyryczny. Tematem przewodnim i inspiracją dla rysowników z całego świata są ryby (szczególnie karp), wędkarze, połowy - widziane przez pryzmat różnych narodowości, kultur oraz technik artystycznych. Konkurs „Karpik” ma międzynarodowy charakter – wpływają nań prace z kilkudziesięciu krajów, a jego nazwa nawiązuje do licznych stawów hodowlanych, z których od XVI w. słynie Niemodlin. Znaczenie projektu jest istotne dla integracji środowisk twórczych i przybliżenia spojrzenia różnych nacji na tradycje regionów Europy. Konkurs pozwala artystom na wymianę doświadczeń, osiągnięć oraz promuje ich twórczości. Od pierwszej edycji (tj. od roku 2003) konkurs zatacza coraz szersze kręgi. Biorą w nim udział wybitni artyści tego gatunku, zarówno krajowi, jak i zagraniczni. Laureatami poprzednich „Karpików” byli m.in.: Witold Mysyrowicz, Krzysztof Toboła, Sławomir Łuczyński, Jurij Kosobukin, Vladimir Kazanevsky, Andrzej Graniak, Henryk Cebula, Mihai Ignat, Jacek Lanckorońki, Ivana Vlackowa, Zbigniew Woźniak i Paweł Kuczyński. W Ośrodku Kultury w Niemodlinie odbyło się 20 edycji Międzynarodowego Konkursu Rysunku Satyrycznego „Karpik”. Podczas pierwszej edycji (w 2003 roku) w konkursie wzięło udział 54 rysowników, a na konkurs wpłynęły 104 prace. W ciągu dwudziestu lat udział wzięło ponad półtora tysiąca rysowników z 70 krajów, którzy nadesłali prawie cztery tysiące prac, nawet z tak odległych krajów jak Birma, Iran, Nigeria, Indie. Konkurs stale wzbogaca się o nowe spojrzenie artystów z różnych, często egzotycznych państw, na polskie tradycje narodowe, gdzie ryba, a szczególnie karp, kojarzą się głównie ze świętami. Ośrodek Kultury jest wydawcą okolicznościowego katalogu pokonkursowego prezentującego zwycięskie i najciekawsze prace pochodzące z bieżącej edycji konkursu. Jego stałym elementem jest wkładka katalogowa zawierająca przepisy potraw rybnych w języku polskim, czeskim i angielskim. Poprzez wydanie i rozesłanie pamiątkowego katalogu pokonkursowego wzmocnił się udział Polski w międzynarodowym obiegu sztuki współczesnej. Za pomocą tego unikatowego wyrazu artystycznego, jakim jest rysunek satyryczny. Międzynarodowy Konkurs Rysunku „Karpik” przyczynił się do popularyzacji wartościowych zjawisk z obszaru współczesnych sztuk wizualnych, promując twórczość wielu artystów, a przede wszystkim promując gminę Niemodlin i Opolszczyznę. „Karpik” jest jedyną cykliczną imprezą satyryczną organizowaną na Opolszczyźnie, zaliczany jest do ścisłej czołówki wydarzeń satyrycznych organizowanych w Polsce.", "url": "http://okniemodlin.org/401/karpik.html", "category": "opolskie", "sub_category": "Produkty rybołówstwa, w tym ryby ", "phrase": "Karp niemodliński"}