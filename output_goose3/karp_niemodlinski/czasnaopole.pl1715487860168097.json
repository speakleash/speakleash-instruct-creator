{"meta_description": "32 złote za kilogram żywego karpia - po takiej cenie w detalu sprzedaje go u siebie Gospodarstwo Rybackie Niemodlin, największy hodowca w regionie. I mnie", "title": "Karp na święta nie podrożeje", "content": "32 złote za kilogram żywego karpia – po takiej cenie w detalu sprzedaje go u siebie Gospodarstwo Rybackie Niemodlin, największy hodowca w regionie. I mnie więcej takiej ceny możemy się spodziewać również w innych sklepach przed świętami. A to oznacza, że wigilijny karp w tym roku nam nie podrożeje. Listopad to jest czas przedświątecznych odłowów karpia. W gospodarstwie w Niemodlinie, są one już zaawansowane w 80 procentach. Ryba zanim trafi na nasze stoły jest odławiana ze stawów do odstojników a stamtąd trafia do tzw. płuczki, gdzie ostatecznie się czyści z mułu. – To moment, gdy możemy sprawdzić jej kondycję i ewentualne straty – wyjaśnia Adam Pienio, dyrektor Gospodarstwa Rybackiego Niemodlin. – Mimo, że nie do końca sprzyjały nam warunki pogodowe, w związku z upałami w stawach nie było zbyt dużo tlenu, odławiane ryby są w dobrej kondycji, trzymają się limitu wagi, czyli przedziału między 1,6 -2 kg. Jesteśmy też już po badaniach weterynaryjnych, nasze ryby są zdrowe, bez oznak zakażeń bakteryjnych czy wirusowych. A straty, które można ocenić dopiero po odłowach są minimalne. Gospodarstwo w Niemodlinie produkuje kilkaset ton ryb rocznie. Gros z nich trafia do sprzedaży hurtowej dla przetwórstwa. Sprzedaż detaliczna to około 10 procent całej produkcji.", "url": "https://czasnaopole.pl/karp-na-swieta-nie-podrozeje/", "category": "opolskie", "sub_category": "Produkty rybołówstwa, w tym ryby ", "phrase": "Karp niemodliński"}