{"meta_description": "Karp niemodliński to najnowszy specjał kulinarny z woj. opolskiego, który został wpisany na ministerialną Listę Produktów Tradycyjnych. Pierwszy, który trafił na nią w tym roku. W sumie na liście znalazły się dotąd 62 produkty z regionu, a 1420 z całego kraju.", "title": "Karp niemodliński na Liście Produktów Tradycyjnych", "content": "Karp niemodliński to najnowszy specjał kulinarny z woj. opolskiego, który został wpisany na ministerialną Listę Produktów Tradycyjnych. Pierwszy, który trafił na nią w tym roku. W sumie na liście znalazły się dotąd 62 produkty z regionu, a 1420 z całego kraju. W informacji dotyczącej karpia niemodlińskiego na stronie ministerstwa rolnictwa, na której prezentowane są wszystkie produkty z listy, podkreślono, że początek chowu i hodowli karpia królewskiego w okolicach Niemodlina datowany jest na XIV wiek; w połowie XVIII stulecia na terenie dawnego powiatu niemodlińskiego istniało ok. 250 stawów. Jak czytamy, pod koniec XIX wieku do hodowli wprowadzono galicyjskiego karpia królewskiego będącego pierwowzorem obecnego karpia niemodlińskiego. Według informacji stawy Gospodarstwa Rybackiego w Niemodlinie, w których karp jest hodowany, położone są na terenie Nadleśnictw Opole oraz Tułowice i w większości znajdują się na obszarze Natura 2000. „Obecnie prowadzony jest chów i hodowla ryb na obszarze około 710 ha stawów w powiecie opolskim oraz 250 ha w powiecie raciborskim zaopatrując rynek lokalny oraz dostarczając ryby do odbiorców na terenie całego kraju” – podkreślono. Oprócz karpia niemodlińskiego produktem rybnym z opolskiego na ministerialnej liście są też harynki w cebulowej zołzie, czyli śledzie w sosie cebulowym. Anna Bodzioch z Departamentu Rolnictwa i Rozwoju Wsi opolskiego urzędu marszałkowskiego powiedziała PAP, że karp niemodliński to pierwszy w tym roku produkt z Opolszczyzny wpisany na ministerialną listę. Wnioski o wpisanie dwóch kolejnych – markiz i herbatników regionalnych w polewie kakaowej Cukrów Nyskich – już przesłano do resortu rolnictwa. „Czekamy na odpowiedź w tej sprawie” – dodała. Ostatnim wpisanym na listę produktem z Opolszczyzny był krupniok śląski - tradycyjna kiszka z kaszy jęczmiennej i krwi. Wpisano go na listę jesienią ub. roku. W sumie w ub. roku na listę dopisano 6 opolskich specjałów. Był kompot z kwity, czyli pigwy; kruche chrusty, zwane faworkami; miody wołczyńskie; nudle, czyli swojski makaron; opolskie modziki - surowe tuszki młodych gołębi oraz właśnie krupniok śląski. Wcześniej na listę opolskich specjałów wpisano też np. roladę wołową; drożdżowego kołocza; ser domowy smażony z twarogu; masło czy twaróg z Olesna; nalewkę z kresowym rodowodem z zielonych orzechów czy śląskie buchty, czyli kluski drożdżowe gotowane na parze. Na ministerialną listę produktów regionalnych mogą być wpisywane produkty rolne, spożywcze i napoje spirytusowe produkowane z zastosowaniem tradycyjnych metod. Muszą one też stanowić element dziedzictwa kulturowego regionu, w którym są wytwarzane. Za tradycyjne metody produkcji uznaje się metody wykorzystywane co najmniej od 25 lat. Utworzona w 2005 roku Lista Produktów Tradycyjnych służy promowaniu regionalnych specjałów. Do połowy czerwca 2015 r. było na niej 1420 produktów. Najwięcej swoich lokalnych przysmaków mają na liście województwa podkarpackie (190) i pomorskie (165), małopolskie (145) czy lubelskie (142). (PAP)", "url": "https://dzieje.pl/dziedzictwo-kulturowe/karp-niemodlinski-na-liscie-produktow-tradycyjnych", "category": "opolskie", "sub_category": "Produkty rybołówstwa, w tym ryby ", "phrase": "Karp niemodliński"}