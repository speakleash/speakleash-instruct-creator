{"meta_description": "Produkt wpisany na listę produktów tradycyjnych w dniu 2019-05-31 w kategorii Miody w woj. świętokrzyskim.", "title": "Miód wielokwiatowy z Mirca - - Portal Gov.pl", "content": "Barwa:  Żółta z odcieniami w zależności od nektaru z roślin, z których został zebrany. Po krystalizacji jasno-bursztynowy Konsystencja:  Konsystencja zależy od przechowywani im dużej tym miód gęstszy. Świeża konsystencja płynna. Po krystalizacji przybiera postać drobnoziarnistą. Lepki w dotyku Tradycja:  Gmina Mirzec położona jest w północnej części województwa świętokrzyskiego, w powiecie starachowickim na obrzeżu Gór Świętokrzyskich. Najistotniejszym elementem środowiska przyrodniczego jest kompleks Lasów Starachowickich. Lasy nadleśnictwa stanowią zwarty kompleks, który wraz z lasami nadleśnictwa Marcule i Ostrowiec Świętokrzyski są częścią kompleksu tzw. „Lasów Iłżeckich” będących pozostałością dawnej Puszczy Iłżeckiej. Przez wieki wykorzystywane było ich bogactwo naturalne, pozyskując miód, dary runa leśnego i drewno na potrzeby mieszkańców. W Polsce, tak jak na wszystkich terenach zajmowanych pierwotnie przez Słowian, hodowla pszczół była szeroko rozpowszechniona. Jej najstarsza forma – bartnictwo, związana była ściśle z puszczami, które pokrywały cały teren. Z końcem XVII wieku wyodrębniła się nowa forma - pasiecznictwo przydomowe. Prężny rozwój pasiecznictwa domowego i gospodarki pasiecznej pokazały, że smak miodu, jego zapach oraz barwa są ściśle związane z bazą pożytkową jak i z klimatem terenu. Bazę paszową pasieki do pozyskania miodu wielokwiatowego z Mirca stanowią najczęściej wiosenne pożytki z wierzby, klonu, sadów, roślin łąkowych i leśnych. Sady dostarczają pszczołom cennego pożytku wiosennego w postaci pyłku i nektar. Za najbardziej wartościowe uważa się wiśnię, czereśnię oraz jabłoń. Podstawową zasadą pszczelarza jest dopilnowanie, aby miodu nie zepsuć. Zepsucie może nastąpić nie tylko poprzez niewłaściwe pobieranie miodu, ale poprzez  złe przechowywanie. Pszczoły magazynują go w woskowych komórkach. Aby warunki przechowywania były zbliżone do naturalnych należy umieścić miód w naczyniach  z wypalonej gliny lub kamionki. Po napełnieniu miodem, odstawić na kilka dni do sklarowania. Następnie miód powinien być posypany cienką warstwą wosku i na kilka chwil umieszczony w gorącym piecu, tak aby wosk zdążył się rozpuścić, a miód nie zdążył podgrzać.  Po zastygnięciu wosk tworzy szczelną osłonkę na miodzie. Garnek przewiązywany jest lnianą ściereczką i przechowywany w suchym i chłodnym miejscu, w temperaturze nie przekraczającej 12ºC. Miód wielokwiatowy z Mirca nie jest mieszany z innymi odmianami co wpływa na jego specyficzny i oryginalny smak.", "url": "https://www.gov.pl/web/rolnictwo/miod-wielokwiatowy-z-mirca", "category": "świętokrzyskie", "sub_category": "Miody", "phrase": "Miód wielokwiatowy z Mirca"}