{"meta_description": "", "title": "Kulinarne i kulturalne dziedzictwo gminy", "content": "Impreza promująca zdrową, regionalną i tradycyjną żywność oraz regionalną kulturę odbyła się w Parku Miejskim w Kielcach 10 bm. Na gminnych stoiskach można było spróbować ponad 50 regionalnych produktów kulinarnych. Wszystkie rywalizowały o tytuł laureata wojewódzkiego etapu 18. edycji konkursu \"Nasze Kulinarne Dziedzictwo – Smaki Regionów\". Dania i wyroby przygotowywały przedsiębiorstwa, Koła Gospodyń Wiejskich oraz członkowie sieci Dziedzictwo Kulinarne Świętokrzyskie. Gminę Mirzec reprezentowali wystawcy oferujący zdrową, regionalną żywność i ludowi artyści. W konkursie \"Nasze Kulinarne Dziedzictwo – Smaki Regionów\" swoje wyroby prezentowali: Sławomir Surdy, właściciel Gospodarstwa Pasiecznego Mirsa z Mirca oraz panie z Osińskiego Stowarzyszenia Pasjonatów Arcydzieła \"Kuźnia Arcydzieł\". Sławomir Surdy zapraszał do skosztowania różnych miodów ze swojej pasieki z wieloletnią tradycją. I to właśnie miód wielokwiatowy Mirsa z jego pasieki zajął pierwsze miejsce w tej kategorii. W 2016 roku podczas tej samej imprezy kulinarnej pan Sławomir odebrał pierwszą nagrodę za miód pitny trójniak Mirsa. Osińska \"Kuźnia Arcydzieł\" na konkurs kulinarny zgłosiła pierogi z farszem z zakwaszanych ziemniaków, nadzienie wyróżniono za wyjątkowy smak i prostotę wykonania. Robi się go z drobno posiekanych zeszłorocznych ziemniaków, zalanych na noc serwatką. Farsz po odcedzeniu jest gotowany w osolonej wodzie, a następnie dodaje się do niego skwarki z boczku lub słoniny. Można też dodać cebulkę. Jest pyszny nie tylko w pierogach, ale też jako pasta na kanapkę. Poza konkursem panie z Osin serwowały też pierogi pieczone z farszem ze szpinaku z lebiod oraz z ziemniaków zakwaszanych z prawdziwkami. Podczas imprezy nagrodzono także uczestników 42. Buskich Spotkań z Folklorem. Zespół Śpiewaczy Ziemi Mirzeckiej złożony ze śpiewających członkiń Kół Gospodyń Wiejskich z Osin, Trębowca, Mirca, Tychowa Starego, Tychowa Nowego, Ostrożanki, Małyszyna i Gadki zajął drugie miejsce w kategorii zespoły śpiewacze. Natomiast Stanisław Pacek, solista zespołu \"Gromada\" z Tychowa Starego, dostał wyróżnienie w kategorii soliści i śpiewacy. Organizatorem konkursu \"Nasze Kulinarne Dziedzictwo – Smaki Regionów\" był Departament Rozwoju Obszarów Wiejskich i Środowiska Urzędu Marszałkowskiego w Kielcach i Świętokrzyski Ośrodek Doradztwa Rolniczego w Modliszewicach, przy współpracy Wojewódzkiego Domu Kultury w Kielcach. (zaz)", "url": "https://www.starachowicka.pl/pl/starachowice/kulinarne-i-kulturalne-dziedzictwo-gminy,25848.html", "category": "świętokrzyskie", "sub_category": "Miody", "phrase": "Miód wielokwiatowy z Mirca"}