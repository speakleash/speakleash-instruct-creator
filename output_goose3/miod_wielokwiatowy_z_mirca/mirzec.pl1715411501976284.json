{"meta_description": "", "title": "Kolejna nagroda dla Pasieki Dobra Pszczoła", "content": "Miód lipowy z Pasieki Dobra Pszczoła z Małyszyna został laureatem konkursu Smaki Regionów, organizowanego przez Międzynarodowe Targi Poznańskie. Targi Smaki Regionów odbywały się 24 i 25 września w Poznaniu. Wzięło w nich udział ponad 200 wystawców z całej Polski. Gminę Mirzec oraz województwo świętokrzyskie reprezentowała Pasieka Dobra Pszczoła państwa Małgorzaty i Rafała Zacharskich z Małyszyna. Miód lipowy z małyszyńskiej pasieki uwiódł podniebienia komisji i zdobył tytuł laureata konkursu. To kolejne wyróżnienie dla działającej od dziewięciu lat pasieki. Dobra Pszczoła na swoim koncie ma już pierwsze miejsce za miód wielokwiatowy w konkursie Nasze Kulinarne Dziedzictwo Smaki Regionów w województwie świętokrzyskim, pierwsze miejsce oraz złoty medal za miód spadziowy na Międzynarodowych Targach Poznańskich, pierwsze miejsce za miód spadziowy w konkursie Nasze Kulinarne Dziedzictwo Smaki Regionów oraz certyfikat Dziedzictwo Kulinarne Świętokrzyskie”. Właściciele pasieki zapraszają do siebie nie tylko po wysokiej jakości produkty pszczele. Szerzą także wiedzę o pszczołach i wytwarzanych przez nie produktach. Organizują prelekcje w szkołach oraz wykłady w swoim gospodarstwie.", "url": "https://mirzec.pl/kolejna-nagroda-dla-pasieki-dobra-pszczola/", "category": "świętokrzyskie", "sub_category": "Miody", "phrase": "Miód wielokwiatowy z Mirca"}