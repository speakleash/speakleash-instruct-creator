{"meta_description": "Rafał i Małgorzata Zacharscy, właściciele pasieki Dobra Pszczoła, z Małyszyna w gminie Mirzec, otrzymali w Poznaniu nagrodę za swoje produkty. Miód produkowany w ich gospodarstwie zdobył nagrodę Perła 2023 na Międzynarodowych Targach Poznańskich „Smaki Regionów”. Miód reprezentował województwo świętokrzyskie.", "title": "Miód z Małyszyna gminie Mirzec wśród najlepszych polskich produktów kulinarnych. Z nagrodą na Międzynarodowych Targach Poznańskich", "content": "W pierwszy weekend października Pasieka Dobra Pszczoła oraz Wanilia i Migdały Rafała i Małgorzaty Zacharskich z Małyszyna Dolnego, reprezentowały województwo świętokrzyskie na Międzynarodowych Targach Poznańskich „Smaki Regionów”. Pasieka zdobyła tam wyróżnienie za miód gryczany oraz odniosła ogromny sukces ogólnopolski zdobywając Perłę 2023, czyli najbardziej cenioną kulinarną nagrodę przyznawaną od 2000 roku. Jest to najwyższa nagroda przyznawana najlepszym produktom regionalnym w Polsce przez Polską Izbę Produktu Regionalnego i Lokalnego. Patronem tego konkursu jest minister rolnictwa oraz marszałkowie województw. - Miód wielokwiatowy wiosenny ma łagodny smak i wspaniały mocno wyczuwalny aromat miodu. Podczas konsumpcji wrażenia są zupełnie zaskakujące. Jest on niepowtarzalny i jednocześnie bardzo delikatny dla podniebienia. To właśnie kwiaty wiosny nadają mu niepowtarzalnego charakteru i sprawiają, iż jest tak doskonały – mówi Rafał Zacharski. Warto dodać, że w zeszłym roku, podczas Międzynarodowych Targów Poznańskich miód lipowy z pasieki Dobra Pszczoła zdobył tytuł laureata konkursu, a w 2021 roku miód spadziowy z Małyszyna zdobył tam złoty medal.", "url": "https://echodnia.eu/swietokrzyskie/miod-z-malyszyna-gminie-mirzec-wsrod-najlepszych-polskich-produktow-kulinarnych-z-nagroda-na-miedzynarodowych-targach/ar/c17-17949093", "category": "świętokrzyskie", "sub_category": "Miody", "phrase": "Miód wielokwiatowy z Mirca"}