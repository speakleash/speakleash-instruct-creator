{"meta_description": "Dorsz po kaszubsku to kolejne bardzo ciekawe danie, tym razem z Pomorza! Nie pozwólmy o nim zapomnieć!", "title": "Klopsiki z pomuchla (dorsza) po kaszubsku", "content": "Duża ilość ryb, różnorodność gatunków, łatwość i powszechność ich połowu, sprawiły, że na Pomorzu stały się one bardzo popularnym składnikiem codziennego i odświętnego pożywienia. W kuchni kaszubskiej wykorzystywało się wszystkie gatunki i przyrządzano je na wiele różnych sposobów. Pospolitą i często spotykaną rybą na terenach Kaszub był i jest dorsz – kaszubski „pomuchel” (Kaszëbsczi pòmùchel). W dawnych czasach dorsze rzadko gościły na stołach, a według informacji W. Niemca popyt na nie zwiększył się dopiero po wojnie. Suszone, solone w beczkach lub wędzone jadano na zimno z chlebem. Gotowano z nich również wspaniałe zupy, zapiekano, duszono, smakowicie przyrządzano dorszowe wątróbki (W. Niemiec, „O tim jak przóde lat Kaszëbi warzële”, Władysławowo 2004). Urozmaicaniem potraw z dorsza jest sporządzanie rozmaitych rybnych kotletów oraz klopsików podawanych ze smakowitymi sosami. W opracowaniu pt. „Tradycyjna kuchnia pomorsko-wielkopolska” autorstwa Z. Przybylaka przedstawiony został dokładny sposób przygotowania klopsików z dorsza. W. Niemiec, B. Ditrich i Z. Przybylak podają, że do zmielonego mięsa dodawano surowy boczek lub słoninę, odrobinę bułki i przyprawy. Następnie formowano kulki i gotowano, a na wywarze przyrządzano sosy o smakach zależnych od upodobania gospodyni. Klopsiki z pomuchla jedzono na ciepło z ziemniakami lub na zimno z chlebem.", "url": "https://www.smakizpolski.com.pl/klopsiki-pomuchla-dorsza-kaszubsku/", "category": "pomorskie", "sub_category": "Produkty rybołówstwa, w tym ryby", "phrase": "Klopsiki z pomuchla (dorsza) po kaszubsku"}