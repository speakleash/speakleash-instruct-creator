{"meta_description": "", "title": "Co to jest pomuchel?", "content": "Pomuchel to po kaszubsku dorsz. Ryba znana, podawana na wiele sposobów - ale dziś chciałam Wam opowiedzieć o tym mniej oczywistym. To nie jest potrawa postna, ale prosta, szybka w przygotowaniu.Kaszuby to teren związany z rybołówstwem, nic więc dziwnego, że ryby przetwarzano tam na wiele sposobów - wędząc, soląc, piekąc, gotując, a także robiąc z nich klopsiki, jak te widoczne na zdjęciu. Przepis wymaga filetu z dorsza, słoniny, jajek i przypraw, z których formuje się kulki, które następnie wrzuca się do gotującej wody. Potem klopsiki można podać z duszoną cebulą albo dowolnym sosem.Warto ten przepis znać i mieć w pamięci. Wydaje mi się, że bez trudu można go wykonać z już ugotowanej (np. na parze) ryby, a to świetny sposób na zagospodarowanie resztek. Jeśli słonina jest dla kogoś nie do przyjęcia, można ją pewnie zastąpić masłem lub oliwą, chociaż wtedy łatwiej będzie klopsiki obsmażyć, a potem poddusić np. w sosie pomidorowym.To danie kuchni kaszubskiej jest na liście produktów regionalnych od 2009 roku.", "url": "http://regionalia.blogspot.com/2011/12/co-to-jest-pomuchel.html", "category": "pomorskie", "sub_category": "Produkty rybołówstwa, w tym ryby", "phrase": "Klopsiki z pomuchla (dorsza) po kaszubsku"}