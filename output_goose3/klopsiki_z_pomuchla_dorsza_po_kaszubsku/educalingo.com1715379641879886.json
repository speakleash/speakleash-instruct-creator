{"meta_description": "«Pomuchla» Dorsz atlantycki, nazywany również dorszem lub wątłuszem – drapieżna ryba morska, największy z przedstawicieli rodziny ...", "title": "POMUCHLA - definicja i synonimy słowa pomuchla w słowniku", "content": "Dorsz atlantycki, nazywany również dorszem lub wątłuszem – drapieżna ryba morska, największy z przedstawicieli rodziny dorszowatych; gatunek wędrowny występujący w północnej części Oceanu Atlantyckiego i w morzach północnej Europy. W Polsce mianem dorsza określa się zwykle trzy podgatunki dorsza atlantyckiego, z których najbardziej znanym jest dorsz bałtycki nazywany także pomuchlą. Spokrewnione z dorszem atlantyckim są: dorsz pacyficzny, ogak, jak i dorsze arktyczne z rodzaju Arctogadus. Jako łatwo dostępna i pożywna ryba łowna dorsz miał duże znaczenie w rozwoju cywilizacji wybrzeży północnego Atlantyku, będąc „chlebem powszednim” wielu społeczeństw. Dla przemysłu rybnego wielu krajów ciągle jest jedną z najważniejszych poławianych ryb. W konkurencji o jego malejące zasoby dochodziło do międzynarodowych konfliktów. Dziś dorsz stał się symbolem niezrównoważonego rybołówstwa – ze względu na przełowienie, szczególnie populacji w zachodnim Atlantyku oraz w Morzu Północnym i Bałtyku, ten jeszcze niedawno powszechny gatunek jest narażony na wyginięcie.", "url": "https://educalingo.com/pl/dic-pl/pomuchla", "category": "pomorskie", "sub_category": "Produkty rybołówstwa, w tym ryby", "phrase": "Klopsiki z pomuchla (dorsza) po kaszubsku"}