{"meta_description": "Ruchanki, golce kociewskie z mięsem, nadzy klosczy (kluski ziemniaczane) czy gryz to tylko niektóre z wyjątkowych dań z Pomorza, które mogą zaskoczyć swoją nazwą lub użytymi składnikami. W okolicach Gdańska, Gdyni, Sopotu i Helu można spotkać wiele potraw na bazie ryb, grzybów i jagód. Przyjrzeliśmy się najciekawszym daniom.", "title": "Ruchanki, czernina i gryz. Kuchnia kaszubska, jakiej nie znacie. Najdziwniejsze nazwy potraw z Pomorza", "content": "Ruchanki, golce kociewskie z mięsem, nadzy klosczy (kluski ziemniaczane) czy gryz to tylko niektóre z wyjątkowych dań z Pomorza, które mogą zaskoczyć swoją nazwą lub użytymi składnikami. W okolicach Gdańska, Gdyni, Sopotu i Helu można spotkać wiele potraw na bazie ryb, grzybów i jagód. Przyjrzeliśmy się najciekawszym daniom. Województwo pomorskie może poszczycić się bogatą listą produktów i dań regionalnych. Na liście potraw regionalnych znajdziemy aż 62 przykłady posiłków, które można zjeść na obiad lub kolację. Są to dania zarówno na codzienne, jak i wyjątkowe okazje. Zobaczcie nasz subiektywny wybór potraw, które mogą wzbudzać najwięcej emocji i zaciekawić smakoszy. Kliknij w przycisk, aby zobaczyć dania z Pomorza Borowiacka polewka z maślanki Potrawa pochodzi z terenów Borów Tucholskich. „Borowiacka” w nazwie wzięła się od określenia mieszkańców tamtego obszaru geograficznego. Borowiacka polewka z maślanki to rodzaj zawiesistej zupy z kawałkami podsmażonego boczku i pokrojonych ugotowanych ziemniaków. Zupa zabielana jest śmietaną i maślanką. Dodatek maślanki sprawia, że jest lekko kwaśna w smaku. Przepis był przekazywany z pokolenia na pokolenie. Danie zostało wpisane na listę potraw regionalnych 15 stycznia 2009 roku. Buraczki pruskie „Preussische Rote Beete” Przepis pochodzi z terenów byłych Prus Zachodnich, obecnie znajdujących się w okolicach miasta Sztum, w pobliżu Malborka. Buraczki pruskie przygotowywane są z buraków odmiany „burak opolski” lub „czerwona kula”. Warzywa są krojone w plastry, doprawiane kminkiem i trzymane w zalewie octowej. Przekąska ma słodko-kwaśny smak i przyjemny korzenny aromat. Przysmak został wpisany na listę potraw regionalnych 15 marca 2006 roku. Czôrnina (czernina kaszubska) Czernina, bardzo dobrze znana np. w Wielkopolsce, na Kaszubach przygotowywana jest na bazie: Danie ma ciemnobrązowy kolor i pachnie delikatnie owocami. Przy tym jest sycące za sprawą dodatku mięsa. W przeciwieństwie do czerniny z okolic Poznania, na Kaszubach nie dodaje się do niej krwi. Danie zostało wpisane na listę potraw regionalnych 14 czerwca 2006 roku. Drobné miãso (drobne mięso) Rodzaj potrawki z podrobów, która może być podawana z ziemniakami. Drobne mięso jest zawiesistym gulaszem zrobionym z mięsa wieprzowego i podrobów. Łączy się je z takimi przyprawami jak liść laurowy, ziele angielskie, sól i pieprz. Drobne mięso wykonywane jest też z mięsa drobiowego i gęsiny. Potrawa została wpisana na listę produktów regionalnych 31 marca 2008 roku. Golce kociewskie z mięsem Proste i tanie danie z kuchni kaszubskiej. Golce kociewskie to po prostu kluski ziemniaczane nadziewane mięsem o prostokątnym kształcie. W smaku delikatne i podawane z okrasą z boczku i cebuli. Popularne w obszarze Kociewia, gdzie ziemniaki były podawane jako najtańsze danie obiadowe. W dawnych czasach do farszu mięsnego było dodawane mięso baranie. Danie zostało wpisane na listę potraw tradycyjnych 8 lipca 2015 roku. Ruchanki  Ruchanki intrygują wiele osób przez frywolne brzmienie ich nazwy. Przekąska jest rodzajem racuchów z ciasta chlebowego. O delikatnie kwaśnym smaku przez zastosowanie zakwasu. Nazwa ruchanek wzięła się od „ruchania”, czyli rośnięcia ciasta na chleb pod wpływem temperatury. Najczęściej placki podawane były z cukrem lub sosem owocowym. Ruchanki zostały wpisane na listę potraw tradycyjnych 9 lipca 2008 roku. Gòlce / nadzy klosczy (kluski ziemniaczane) Nadzy klosczy to szare kluski. Ku zaskoczeniu części osób kluski z ziemniaków są okraszane słoniną, boczkiem i cebulą. A ich nagość z nazwy odnosi się do braku mąki w przepisie. Golce to drugie określenie dotyczące klusek z tartych, surowych ziemniaków. Danie kładzione jest na wrzącą wodę lub w wersji pożywniejszej - na gotujące się mleko. Danie zostało wpisane na listę potraw tradycyjnych 31 marca 2008 roku. Gryz Deser pochodzący z Kociewia, składa się z mleka krowiego i kaszy manny. Podawany na zimno przybiera formę kostki. Popularny jest także jako słodka przekąska na gorąco, serwowana z cukrem, cynamonem, sezonowymi owocami (najczęściej truskawkami lub jagodami) lub sokiem. Deser został wpisany na listę produktów regionalnych 24 sierpnia 2015 roku. Prażnica Wielu turystów jest zaskoczonych smakiem prażnicy, czyli jajecznicy na węgorzu jedzonej na Kaszubach. Kuchnia Pomorza słynie przecież z intrygujących sposobów przygotowywania dań rybnych. Ta prosta propozycja śniadaniowa jest jedną z nich. Danie zostało wpisane na listę potraw tradycyjnych 3 września 2006 roku. Cziszka kaszëbska (Kiszka kaszubska) Kiszka kaszubska to danie łączące w sobie kaszę gryczaną, ziemniaki, cebulę i boczek. Dawniej, jak sama nazwa wskazuje, kiszka była wkładana do jelita wieprzowego i gotowana. A następnie podsmażana. Danie wywodzi się z Kaszub, z okolic miejscowości Gochy. Danie wpisane zostało na listę potraw tradycyjnych 28 lutego 2006 roku. Parzybroda Zupa ze świeżej kapusty po borowiacku to pyszne danie przygotowywane na Kaszubach. Kapuśniak zyskuje smak dzięki dodaniu podsmażonego boczku i ziemniaków. Zupa zaprawiana była mąką. Istnieją też wersje zupy bez dodatku mięsa. Kapuśniak doprawiany jest solą, pieprzem, kubabą (kaszubskie określenie ziela angielskiego) i kminkiem. Danie zostało wpisane na listę potraw tradycyjnych 29 kwietnia 2014 roku. Psiocha z Dolnego Powiśla Nazwa odnosi się do klusek ziemniaczanych z dodatkiem mąki podawanych z przyrumienioną cebulą na boczku. Kluski były przygotowywane podobnie jak pyzy i gotowane. Następnie podsmażano je do zarumienia. Psiocha z Dolnego Powiśla serwowana była z kwaśną śmietaną albo roztopionym masłem z dodatkiem ziół. Danie zostało wpisane na listę potraw tradycyjnych 6 czerwca 2014 roku.", "url": "https://dziennikbaltycki.pl/ruchanki-czernina-i-gryz-kuchnia-kaszubska-jakiej-nie-znacie-najdziwniejsze-nazwy-potraw-z-pomorza/ar/c17-16404065", "category": "pomorskie", "sub_category": "Gotowe dania i potrawy", "phrase": "Psiocha z Dolnego Powiśla"}