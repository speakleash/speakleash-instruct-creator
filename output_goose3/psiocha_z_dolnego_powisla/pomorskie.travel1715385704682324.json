{"meta_description": "Bogata historia Powiśla wpłynęła na różnorodność serwowanych dań na stołach mieszkańców zamieszkujących ten region. Z pewnością w tym aspekcie wielokulturowość krainy jest ogromnym walorem.", "title": "Pomorskie nieoczywiste – wędrówki kulinarne|", "content": "Wielowiekowe tradycje kulinarne Powiśla przetrwały zmianę granic z 1945 roku i exodus znacznej części mieszkańców regionu. W okresie PRL-u ludność autochtoniczna, która tu pozostała chętnie dzieliła się daniami serwowanymi na powiślańskich stołach przed laty. Wśród nich była m.in. Irena Szturo, od urodzenia mieszkanka powiatu sztumskiego. Prowadziła ona liczne warsztaty kulinarne na terenie Powiśla. Dzięki nim wiele gospodyń domowych nauczyło się smaków Powiśla. Jednakże również „nowi” mieszkańcy z sukcesem adaptowali do kuchni tego regionu przepisy przywiezione z terenów, z których wywodziły się ich rodziny. Dziś na powiślańskim stole odnaleźć można różnorodne potrawy. Zachwycają one niejedno podniebienie, a wiele z nich można zaliczyć w poczet dziedzictwa kulinarnego regionu. Warto też dodać, że szereg potraw z terenu Powiśla znalazło się na liście produktów tradycyjnych Ministerstwa Rolnictwa i Rozwoju Wsi. Są to związane z powiatami sztumskim i kwidzyńskim następujące lokalne smakołyki: buraczki pruskie, psiocha z Dolnego Powiśla, kiełbasa z Piekła, marcepanowe serduszka z Piekła, jabłko czernińskie, powidła śliwkowe z Doliny Dolnej Wisły, nebrowianka (nalewka śliwkowa), powiślańska śliwka w occie, a także ocet z tej śliwki oraz niedawno wpisany na listę piernik staropolski. Warto odwiedzić Powiśle, aby zasmakować wyjątkowych potraw, które pozytywnie zaskoczą turystów. Lokalne tradycje kulinarne kultywują przede wszystkim Koła Gospodyń Wiejskich np. z Czernina, Tychnów, Nebrowa i Trzciana, a także Stowarzyszenie Mieszkańców i Sympatyków Wsi Rakowiec, które prowadzi Salę Tradycji Kulinarnych.", "url": "https://pomorskie.travel/artykuly/pomorskie-nieoczywiste-wedrowki-kulinarne-przez-powisle/", "category": "pomorskie", "sub_category": "Gotowe dania i potrawy", "phrase": "Psiocha z Dolnego Powiśla"}