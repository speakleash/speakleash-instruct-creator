{"meta_description": "Produkt wpisany na listę produktów tradycyjnych w dniu 2014-06-06\nW kategorii Gotowe dania i potrawy\nW województwie woj. pomorskim", "title": "Psiocha z Dolnego Powiśla - - Portal Gov.pl", "content": "Kulki o średnicy przeważnie 1,5-2 cm lub kluski kładzione łyżką o dowolnej wielkości. Zewnętrzna jasna, na przekroju kremowo-żółta (barwa uzależniona jest od koloru ziemniaków). Żuławka Sztumska to typowo rolnicza wieś w województwie pomorskim w powiecie sztumskim. Tereny te w latach 1945-1947 zostały ponownie zasiedlone przez osadników głównie z obszarów wschodnich i południowych. Nowi osadnicy przywieźli ze sobą własne tradycje kulturowe jak również bogate dziedzictwo kulinarne poszczególnych regionów. Jedną z potraw przywiezioną przez osiedleńców była psiocha znana też jako prażucha, fusiel, lemieszki, lemioszki. Potrawa ta była tania i łatwa w przygotowaniu, dlatego też w ciężkich powojennych czasach szybko się rozpowszechniła i była przygotowywana przez wiejskie gospodynie niemal w każdym domu. Do jej przygotowania potrzebne są ziemniaki, mąka i woda „ziemniaki się gotowało. Po ugotowaniu one musiały być taki troszkę rozgotowane i odlewało się troszkę wody, chociaż nie zawsze bo zależy jaki ziemniak. Niektóry pochłonie dużo wody, niektóry nie, także nieraz trzeba odlać, nieraz nie trzeba. Zasypuje się to mąką i je się zaparza. Dotąd trzeba było je zaparzać (…) aż ta mąka się cała wsiąkła. I wtedy trzeba było ubijać. Tłuczkiem tłuc. Podobne trochę do puree tylko, że to była taka bardziej gąbczasta konsystencja” (Wywiad przeprowadzony z mieszkańcami Żuławki Sztumskiej). Następnie całość należy doprawić do smaku solą i ewentualnie ziołami, a następnie formować małe kulki lub kluski, podsmażyć na maśle i podawać na gorąco. Do klusek przygotować okrasę z surowego lub wędzonego boczku i zrumienionej cebulki. Psiochę z Dolnego Powiśla można podawać również z kwaśną śmietaną lub z masłem i ziołami. Obecnie potrawa ta nadal cieszy swym niepowtarzalnym smakiem domowników i przybywających gości do domostw i sołectw głównie w czasie festynów i wydarzeń promujących gminę i region.", "url": "https://www.gov.pl/web/rolnictwo/psiocha-z-dolnego-powisla", "category": "pomorskie", "sub_category": "Gotowe dania i potrawy", "phrase": "Psiocha z Dolnego Powiśla"}