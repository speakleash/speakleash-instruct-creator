{"meta_description": "", "title": "Kurpiowski Model różnorodności biologicznej", "content": "Program Społecznego Instytutu Ekologicznego dotowany przez GEF/SGP i Fundację EKOFUNDUSZ (realizacja 2003-2006). Celem projektu było wzbogacenie bioróżnorodności rolniczej poprzez reintrodukcję i odtworzenie rodzimych ras zwierząt i lokalnych odmian roślin w gospodarstwach ekologicznych oraz podnoszenie świadomości ekologicznej na wsi. W projekcie uczestniczyli rolnicy ekologiczni posiadający atest lub będący w trakcie przestawiania gospodarstwa na produkcję ekologiczną. Otrzymali rodzime rasy zwierząt i lokalne odmiany roślin użytkowych zakupione w instytutach naukowych i bankach genów. Zwierzęta gospodarskie przekazane zostały rolnikom, którzy zobowiązali się prowadzić chów zwierząt i uprawę roślin zgodnie z zasadami rolnictwa ekologicznego oraz przekazać jednego odchowanego potomka otrzymanego zwierzęcia, podobnie jak część zebranego plonu następnemu przystępującemu do programu rolnikowi. Do projektu wybrano: Rodzime rasy zwierząt – kurę zielononóżkę i żółtonóżkę kuropatwianą, krowę polską czerwoną, konika polskiego, konia huculskiego, owcę olkuską i wrzosówkę, gęsi biłgorajską i pomorską, minikaczkę i kaczkę pekin polski P33, świnię złotnicką białą. Lokalne odmiany roślin – jabłonie dawnych odmian; zboża: pszenice m.in. orkisz, płaskurkę; jęczmienie: Hanna, Lubicki; owies: Proporczyk, Tatrzański, Udycz; motylkowate: lędźwian, wykę, peluszkę, fasolę karłową i tyczną, groszek cukrowy; ziemniaki: wyszoborski, Giewont, Amerykany, Bem, Fliskę, Pierwiosnek, Dalię, Almę. W ramach projektu przeprowadzono inwentaryzację terenu w odniesieniu do dawnych odmian roślin uprawnych oraz przydomowych sadów oraz stworzono infrastrukturę warunkującą powodzenie przeprowadzanej reintrodukcji zwierząt i roślin (wzbogacenie bioróżnorodności poprzez m.in. zadrzewienia śródpolne, przydomowe ogródki, zakrzewienia, oczka wodne, wzbogacenie roślinności łąk). Przeprowadzono kilkadziesiąt warsztatów i spotkań rolników, naukowców, specjalistów, przedstawicieli organizacji, stowarzyszeń i grup formalnych oraz nieformalnych.", "url": "https://sie.org.pl/najciekawszeprojekty/kurpiowski-model-roznorodnosci-biologicznej/", "category": "zachodniopomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ziemniak wyszoborski"}