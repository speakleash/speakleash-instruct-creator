{"meta_description": "W Inwałdzie koło Andrychowa powstaje drugi zamek. Ten pierwszy - prawdziwy - jest jednak niedostępny dla turystów. Ten drugi od 2012 roku ma stanowić nową atrakcję turystyczną tej miejscowości i całego regionu.", "title": "Średniowieczna warownia", "content": "W Inwałdzie koło Andrychowa powstaje drugi zamek. Ten pierwszy - prawdziwy - jest jednak niedostępny dla turystów. Ten drugi od 2012 roku ma stanowić nową atrakcję turystyczną tej miejscowości i całego regionu. Budowana w Inwałdzie średniowieczna warownia zostanie w 2012 roku udostępniona turystom. FOT. MIROSŁAW GAWĘDA INWAŁD. Nowa inwestycja obok Parku Miniatur będzie gotowa do zwiedzania przez turystów w 2012 roku Pochodzący z XIX wieku zabytkowy pałac, zwany w Inwałdzie zamkiem, w latach dziewięćdziesiątych trafił w prywatne ręce. Nowy właściciel wydał wiele milionów zł na odrestaurowanie obiektu i całego kompleksu. Inwałdzki zamek to obecnie pilnie strzeżona, ukryta za wielkim murem twierdza. Niewielu ma do niej wstęp. Nowy zamek na pewno nie zostanie \"odcięty od świata\". Wręcz przeciwnie - ma stanowić nową atrakcję turystyczną Inwałdu. Inwestycję realizuje inwałdzki Park Miniatur \"Świat Marzeń\". Wielka budowla już jest gotowa, można ją zobaczyć choćby przejeżdżając drogą krajową przez Inwałd. - Jest to warownia średniowieczna, wzorowana na architekturze tamtego okresu - precyzuje Agnieszka Bylica, menedżer ds. marketingu w Parku Miniatur w Inwałdzie. Zamek czy warownia - inwestycja robi wrażenie. Jak się jednak dowiadujemy, zostanie udostępniona turystom dopiero w 2012 roku. - Główną atrakcją tego obiektu będą lochy, które udostępnione zostaną turystom wraz z szeregiem dodatkowych atrakcji. W planach jest także wykonanie restauracji w stylu średniowiecznym, a już jest budowany amfiteatr dla ok. 400 osób, gdzie odbywać się będą inscenizacje np. walk średniowiecznych. Oprócz tego na terenie całego kompleksu powstanie pięć tzw. chat tematycznych. Każda będzie poświęcona innemu zagadnieniu np. kowalstwu średniowiecznemu czy wypiekom chleba. To powinna być ciekawa oferta dla turystów - opisuje Agnieszka Bylica. Cała inwestycja w Inwałdzie realizowana jest w ramach wielkiego projektu, które obejmuje kilka inwestycji mających poszerzyć ofertę Parku Miniatur. Już w ubiegłym roku udostępniono turystom miniaturowy Kompleks Wenecki oraz restaurację \"Bajkowy Zamek\", a trzecią inwestycją jest budowana właśnie warownia. Cały projekt kosztuje ok. 15 mln zł, a w jednej trzeciej dofinansowywany jest z unijnej dotacji. Dotację przyznano z programu na \"rozwój produktów i oferty turystycznej regionu\". Dodajmy, że wybudowany w 2007 roku w Inwałdzie największy w Polsce Park Miniatur to prywatne przedsięwzięcie. Znajduje się w nim ponad 50 modeli najsławniejszych cudów architektonicznych świata, m.in.: Świątynia Akropolu, Coloseum, Krzywa Wieża w Pizie, Bazylika św. Piotra, Statua Wolności, Mur Chiński, Wieża Eiffla, Łuk Triumfalny, Big Ben, Sfinks, Biały Dom.", "url": "https://dziennikpolski24.pl/sredniowieczna-warownia/ar/2958320", "category": "małopolskie", "sub_category": "Wyroby piekarnicze i cukiernicze", "phrase": "Chleb inwałdzki"}