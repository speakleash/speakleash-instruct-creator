{"meta_description": "Opis strony w przeglądarce", "title": "Wizan | Tradycja zobowiązuje - obejrzyj film!", "content": "Od zarania dziejów chleb w Polsce zawsze darzono wielkim szacunkiem. Z nim chodziło się na chrzciny, śluby i inne uroczystości. Gości witało się zawsze dorodnym bochenkiem i solą. Wypiekano go z przesianej mąki, plew gryki i owsa. Mieszkańcy Małopolski znają zwyczaj całowania kromki, która spadła na ziemię, a także „żegnania” pieczywa znakiem krzyża przed rozpoczęciem jedzenia. Czasy się zmieniły – w każdym, przydrożnym markecie dostępne są różne rodzaje pieczywa, a mało która gospodyni wypieka chleby w piecu. Oczywiście, możesz samodzielnie podjąć się wykonania tej czynności, ale wymaga ona czasu i odrobiny wprawy. Dziś, gdy wchodzisz do piekarni lub sklepu spożywczego widzisz rzędy pachnących, pulchnych bochenków i zastanawiasz się, który z nich wybrać. Niestety – większość tego typu produktów to masowe wyroby przemysłowe, wykonane z rozmrożonego ciasta. Wiele z nich zawiera tzw. „polepszacze smaku”, tłuszcze, kwas askorbinowy… Nie służą one Twojemu zdrowiu. Co zrobić, by nie dać się nabrać? Wybierać produkty tradycyjne, wypiekane na naturalnym zakwasie. Należy do nich np. chleb inwałdzki z Małopolski. Nazwa wypieku pochodzi od miejscowości Inwałd, położonej przy trasie Wadowice – Andrychów. Do przygotowania potrawy wykorzystuje się jedynie mąkę pszenną, żytnią, wodę, mleko, świeże drożdże, sól i mak. Ciasto wyrabia się w dzieży, następnie przykrywa się je drewnianą pokrywką i umieszcza się w tzw. komorze fermentacyjnej. Potem lepi się okrągłe bochenki, które zostają posypane makiem. Kolejnym etapem jest pieczenie. Konsumenci docenili smak chleba inwałdzkiego – w roku 2011 przyznano mu pierwsze miejsce w kategorii „ekologiczne przysmaki” podczas wadowickiego półfinału Siódmego Małopolskiego Festiwalu Smaku, a w roku 2013 Małopolska Spółdzielnia handlowa Wizan, będąca producentem pieczywa otrzymała tytuł „Jakość Roku”. W roku 2017 wpisano go również na Listę Produktów Tradycyjnych, prowadzoną przez Ministra Rolnictwa i Rozwoju Wsi. Te wyróżnienia zobowiązują. Długa żywotność chleba, smak, a także chrupka, dobrze wypieczona skórka zachwycają smakoszy z kraju i zagranicy.", "url": "http://www.wizan.com.pl/nasza-oferta/chleb-inwaldzki", "category": "małopolskie", "sub_category": "Wyroby piekarnicze i cukiernicze", "phrase": "Chleb inwałdzki"}