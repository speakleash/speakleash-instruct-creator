{"meta_description": "LGD Wadoviana i spółdzielnia Wizan chcą, by chleb inwałdzki zyskał ochronę prawną i został wpisany na listę produktów tradycyjnych i lokalnych. jest j...", "title": "Chleb z Inwałdu może dostać ochronę prawną. Pieką go już od 100 lat", "content": "LGD Wadoviana i spółdzielnia Wizan chcą, by chleb inwałdzki zyskał ochronę prawną i został wpisany na listę produktów tradycyjnych i lokalnych. jest już odpowiedni wniosek do ministerstwa. W środę (28.09) odbyło się posiedzenie Małopolskiej rady ds. Produktów Tradycyjnych i Dziedzictwa Kulinarnego. Zadaniem rady jest ocenienie i rekomendacja produktów do wpisu na Listę Produktów Tradycyjnych. Jednym z najważniejszych kryteriów dla komisji jest tradycyjny sposób wytwarzania produktu regionalnego, jego niepowtarzalność i wyjątkowy smak. Dzięki pomocy Stowarzyszenia Lokalna Grupa Działania „Wadoviana\" wśród zgłoszonych produktów znalazł się chleb inwałdzki wytwarzany w Inwałdzie przez Małopolską Spółdzielnię Handlową „Wizan\". Chleb inwałdzki należy do pieczywa mieszanego, a jego produkcja oparta jest na recepturze z początku XX wieku. Podczas spotkania zostało zaprezentowanych 12 produktów aspirujących do wpisu na listę. Po prezentacji i weryfikacji zgłoszonych produktów wszystkie zostały pozytywnie zaopiniowane przez członków rady. Teraz decyzja o ich wpisaniu na Listę Produktów Tradycyjnych należy do Ministerstwa Rolnictwa i Rozwoju Wsi.", "url": "https://www.wadowice24.pl/nowe/pieniadze/5317-chleb-z-inwaldu-moze-dostac-ochrone-prawna-pieka-go-juz-od-100-lat.html", "category": "małopolskie", "sub_category": "Wyroby piekarnicze i cukiernicze", "phrase": "Chleb inwałdzki"}