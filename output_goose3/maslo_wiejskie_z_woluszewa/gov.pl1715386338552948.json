{"meta_description": "Produkt wpisany na listę produktów tradycyjnych w dniu 2013-06-24 w kategorii Oleje i tłuszcze w woj. kujawsko-pomorskim.", "title": "Masło wiejskie z Wołuszewa - - Portal Gov.pl", "content": "Masło to dawniej podstawowy produkt używany zarówno w gospodarstwach chłopskich, jak i szlacheckich. Był i jest do dziś także jednym ze składników święconki zanoszonej do kościoła w okresie Świąt Wielkiej Nocy. Anna Kowalska-Lewicka w swojej publikacji „Pożywienie ludności wiejskiej” z 1973 roku wspomina, iż „w kuchni polskiej masło miało podstawowe znaczenie. […] Masło było tłuszczem najłatwiej osiągalnym w gospodarstwie chłopskim i najbardziej cenionym w kuchni dworów szlacheckich i domów mieszczańskich”. Masło wiejskie z Wołuszewa przygotowywane jest na Kujawach od wielu pokoleń. Mleko pochodzi od krów żywionych na łąkach i pastwiskach, których chów ma miejsce w Pradolinie Wisły (Nizina Ciechocińska), gdzie panują specyficzne warunki mikroklimatyczne związane z ukształtowaniem terenu oraz z obecnością w pobliżu miejscowości uzdrowiskowej – Ciechocinka. Ze względu na takie sprzyjające i specyficzne warunki, utrzymywanych jest na tym terenie dość dużo bydła mlecznego. „Wydoiło się krowę, przecedzone mleko stało dłuższy czas w garnku, aż zsiadłe się zrobiło. Zlewało się śmietanę z mleka. Śmietana była kwaśna, kwaskowa. I wlewano tę śmietanę do kierzynki drewnianej. I jakiś czas się ubijało takim tłuczkiem z drzewa aż się zrobiło. Tak się ubijało gdzieś do pół godziny. (…) I kawałki masła się wybierało do naczynia z zimną wodą” (Wywiad przeprowadzony z mieszkańcami Kujaw). Większość czynności przy wyrabianiu masła odbywa się ręcznie i przy użyciu tradycyjnych, starych przyrządów, takich jak drewniane łyżki, kierzanki. Dzięki temu masło wiejskie z Wołuszewa uzyskuje niepowtarzalny smak, który znają wszyscy mieszkańcy Wołuszewa i okolic.", "url": "https://www.gov.pl/web/rolnictwo/maslo-wiejskie-z-woluszewa", "category": "kujawsko-pomorskie", "sub_category": "Oleje i tłuszcze (masło, margaryna itp.)", "phrase": "Masło wiejskie z Wołuszewa"}