{"meta_description": "Próby założenia przez kobiety Koła Gospodyń Wiejskich w Wołuszewie  były czynione już w roku 1932. Jednak z powodu różnych wydarzeń historycznychi  niesprzyjających warunków politycznych założono je dopiero po 30 latach, to  jest w roku 1962. Stanowiło ono integralną całość z powstałym we wsi Kółkiem  Rolniczym.", "title": "KGW Wołuszewo, powiat aleksandrowski", "content": "Próby założenia przez kobiety Koła Gospodyń Wiejskich w Wołuszewie były czynione już w roku 1932. Jednak z powodu różnych wydarzeń historycznychi niesprzyjających warunków politycznych założono je dopiero po 30 latach, to jest w roku 1962. Stanowiło ono integralną całość z powstałym we wsi Kółkiem Rolniczym. Zarówno pierwsza przewodnicząca Janina Domanowska, jak i następne, Danuta Rajnert, Agnieszka Marcinowicz, Rybczyńska Klara, Świeczkowska Maria, Przybylska Daniela, Strzelecka Bożena, Banachowska Regina, wchodziły w skład Zarządu Kółka Rolniczego i przedstawiały corocznie plany programu działania a następnie sprawozdania z jego realizacji. 17 maja 1987r. odbyły się wspólne obchody dwóch wspaniałych rocznic: 75-lecia powstania Kółka Rolniczego i 25-lecia założenia Koła Gospodyń Wiejskich w naszej wsi. W obecności licznie przybyłych na tę uroczystość przedstawicieli centralnych władz organizacji wspierających polskie rolnictwo, podkreślano zasługi KGW w szerzeniu wiedzy i kultury we wsi. Wspominano takie przedsięwzięcia jak: kursy gotowania, szycia, przetwarzania mięsa i warzyw, pieczenia, haftu kujawskiego, sanitarno-higieniczny i lekarski, wiedzy społeczno- politycznej. W tym czasie KGW zajmowało się również zbieraniem zamówień na pisklęta ptactwa domowego a następnie dowożeniem ich z wylęgarni do zainteresowanych gospodarstw. Mieszkańcy wsi podczas wspólnego obiadu wspominali wrażenia jakie wywarły na nich zorganizowane przez KGW i KR wyjazdy: do teatru w Grudziądzu na sztukę ,,Znachor”, do Warszawy na ,,Podwieczorek przy mikrofonie”, na Targi Poznańskie a także do Zakładu Upraw Szklarniowych w Wasiegniewie oraz inne wycieczki krajoznawczo-turystyczne organizowane od początku istnienia Koła po dzień dzisiejszy. Tradycją we wsi były organizowane w karnawale ,,pączki”. Na wspólnej zabawie spotykali się wówczas prawie wszyscy dorośli mieszkańcy. Organizowane inne dochodowe zabawy taneczne czasami na finansowe wsparcie działalności Koła, często wspólnie z Komitetem Rodzicielskim tutejszej Szkoły i wtedy dochód przeznaczano na polepszenie warunków jej działalności. W szkole, podczas żniw, organizowano wspólnie z TPD „dziecińce wiejskie” a w ,,Dniu Dziecka” rodzinne pikniki przy remizie strażackiej (należy wspomnieć, że w tamtych czasach wszystkie organizacje działające w Wołuszewie ściśle ze sobą współpracowały). Współpraca wszystkich organizacji we wsi nie dopuściła do zlikwidowania szkoły po pożarze lecz jej odbudowania i rozbudowania. Na czas trwania prac nauka odbywała się w trzech prywatnych domach, a koszty związane z utrzymaniem klas ponosili ich właściciele. KGW prowadziło przez wiele lat magiel elektryczną zakupioną i przekazaną kołu przez Kółko Rolnicze. Kobiety nie musiały już wozić bielizny do maglowania do Ciechocinka. Pod patronatem KGW przeprowadzano we wsi konkursy na najładniejszy ogródek kwiatowy i warzywny, higienę budynków inwentarskich i udoju mleka, dekorację stołów z okazji różnych świąt. Konkursy te były poprzedzane szkoleniami przeprowadzanymi przez Ośrodek Doradztwa Rolniczego, który również zapoznawał z uprawą nowych roślin warzywnych oraz stosowaniem ich w jadłospisach domowych. W okresie stanu wojennego Koło, podobnie jak inne organizacje w tym czasie, zawiesiło swoja działalność. Została ona reaktywowana przez Marię Świeczkowską, która zmobilizowała dawne członkinie do uplecenia wieńca i reprezentowania Gminy Aleksandrów Kujawski w Dożynkach Powiatowych, które odbyły się 8 września 2002r. w Wagańcu. 22 lutego następnego roku odbyło się zebranie byłych członkiń KGW z udziałem przedstawicielki RZRKiOR pani M. Kolińskiej i przedstawicielki ODR w Zarzeczewie Pani Michaliny Moszkiewicz, na którym Pani Maria Świeczkowska została jednogłośnie wybrana na przewodnicząca Koła KGW w Wołuszewie i do tej pory Koło działa pod jej przewodnictwem. Odtąd, podobnie jak i we wcześniejszych latach żadne dożynki gminne nie odbywają się bez udziału reprezentacji Koła i wieńca uplecionego przez kobiety z Wołuszewa. Koło reprezentuje również Gminę poza granicami „naszej małej Ojczyzny”. Brało udział w I Edycji „Przeglądu stołów wielkanocnych” zorganizowanych przez Urząd Marszałkowski w 2006r. w Toruniu i nadal jest ich stałym uczestnikiem. W tym samym roku reprezentowało Gminę Aleksandrów Kujawski na krajowym pokazie stołów wielkanocnych w parafii św. Anny w Wilanowie. Była to jedyna reprezentacja z województwa kujawsko-pomorskiego. W tym samym roku przedstawicielki Koła uczestniczyły w Ogólnopolskiej Wystawie Stołów Wigilijnych zorganizowanych przez Krajowy Związek Rolników Kółek i Organizacji Rolniczych w Warszawie. Następnego roku otrzymały od prezesa tegoż związku, Władysława Serafina, dyplom za udział w Ogólnopolskiej Prezentacji Stołów Świątecznych „Wielkanocna Baba” oraz za kultywowanie obyczajów i tradycji ludowych. Odtąd uczestnictwo w takich przeglądach stało się dla Koła tradycją. Kobiety postanowiły rozpocząć promowanie regionalnych produktów pojawiających się od czasów ich babć na kujawskich stołach. Z taką promocją wystąpiły 4czerwca 2008 r. podczas Światowego Kongresu Rolników w Warszawie. Obecnie Masło Wołuszewskie znajduje się w spisie potraw i produktów tradycyjnych województwa kujawsko-pomorskiego oraz wpisane na listę ministerialną produktów tradycyjnych, umieszczonego w książce Grażyny Szelągowskiej pt. „KUCHNIA Z RODOWODEM” oraz Regionalnym przewodniku Magdy Gesler pt. ,,Smaczna Polska”. Z inicjatywy Koła został zorganizowany kurs komputerowy, frywolitki oraz uczestnictwoi współorganizacja wyjazdów dzieci rolników na wypoczynek letni i zimowy. Inicjatywą Koła było również powstanie chóru, który następnie rozrósł się i jest reprezentacyjnym chórem gminnym. Reprezentacja Koła 3 razy była zaproszona przez Redakcję Rolną I programu Telewizji Polskiej do udziału w programie „Dzień dobry w sobotę”.", "url": "https://pomorska.pl/kgw-woluszewo-powiat-aleksandrowski/ar/12387588", "category": "kujawsko-pomorskie", "sub_category": "Oleje i tłuszcze (masło, margaryna itp.)", "phrase": "Masło wiejskie z Wołuszewa"}