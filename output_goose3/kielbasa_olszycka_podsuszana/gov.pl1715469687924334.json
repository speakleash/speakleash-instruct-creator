{"meta_description": "Produkt wpisany na listę produktów tradycyjnych w dniu 2015-09-07\nW kategorii Produkty mięsne\nW województwie woj. mazowieckim", "title": "Kiełbasa olszycka podsuszana - - Portal Gov.pl", "content": "Wyraźnie wyczuwalna w smaku i zapachu mieszanka przypraw, w tym czosnek. Kiełbasa lekko pikantna w smaku. Zapach charakterystyczny dla kiełbas wędzonych, opalanych drewnem olchowym. Gmina Domanice położona w województwie mazowieckim jest gminą typowo rolniczą. Rolnicy zamieszkujący te tereny prowadzą niewielkie gospodarstwa rolne o wielokierunkowej produkcji, gdzie w znaczącym stopniu przeważa chów trzody chlewnej. „Za moich czasów to prawie w każdym gospodarstwie hodowano tuczniki i przerabiano na wędliny, a podstawą tych wędlin była oczywiście kiełbasa podsuszana, której okres przechowywania był stosunkowo długi. Teraz to już mniej gospodarstw się tym zajmuje, ale są jeszcze gospodarstwa, gdzie jest utrzymywana tradycja” (Wywiad przeprowadzony z mieszkańcami gminy Domanice). Do przygotowania kiełbasy olszyckiej podsuszanej wykorzystywane jest mięso wieprzowe klasy I i II tj. łopatka, szynka. Po uprzednim zapeklowaniu mięsa na sucho, następnie mielone jest na grubym sitku. Kolejnym etapem jest przyprawianie mięsa przyprawami naturalnymi takimi jak pieprz czarny i biały świeżo mielony, sól, czosnek. Po wyrobieniu mięsa nadziewane są nim jelita wieprzowe, a gotowe batony wieszane są na kijach drewnianych wykonanych z leszczyny i umieszczane w wędzarni. Wędzenie odbywa się w tradycyjnej wędzarni opalanej drzewem olchowym przez około 7 godzin. Po uwędzeniu kiełbasa poddawana jest podsuszaniu przez kilka dni w temperaturze pokojowej, do uzyskania pomarszczonej osłonki. Dzięki zachowaniu tradycyjnego procesu wędzenia kiełbasa może być przechowywana nawet do kilku tygodni, a jej smak z każdym dniem staje się bardziej wyrazisty.", "url": "https://www.gov.pl/web/rolnictwo/kielbasa-olszycka-podsuszana", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa olszycka podsuszana"}