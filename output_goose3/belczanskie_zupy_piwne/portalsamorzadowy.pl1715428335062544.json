{"meta_description": "", "title": "Samorząd Pomorza Zachodniego promuje produkty regionalne", "content": "Pandemia zmieniła nasze codzienne funkcjonowanie. Drobne zakupy często robimy przez internet, a przy większych zapasach spożywczych korzystamy ze sklepów stacjonarnych. Dlatego UMWZ przypomina o produktach tradycyjnych z Pomorza Zachodniego, rozpoznawalnych już od wielu lat na kulinarnym rynku. - Pomorze Zachodnie to kulinarna skarbnica wielu domowych i wyjątkowych produktów, których tradycja wytwarzania jest związaną z historią dawnych lub obecnych mieszkańców regionu. Wspierajmy przedsiębiorców w tym trudnym dla nich czasie, a robiąc zakupy, wybierajmy nasze niepowtarzalne produkty tradycyjne - mówi wicemarszałek województwa Olgierd Kustosz. Na Liście Produktów Tradycyjnych prowadzonej przez Ministerstwo Rolnictwa i Rozwoju Wsi znajduje się 55 specjałów z województwa zachodniopomorskiego. Mogą tam trafić tylko te, które wytwarzane są z zastosowaniem tradycyjnych metod produkcji, wykorzystywanych od co najmniej 25-ciu lat, stanowią element dziedzictwa kulturowego regionu i są elementem tożsamości społeczności lokalnej. W tym gronie znalazły się m.in. pierniki szczecińskie, miody Puszczy Barlineckiej, pasztet z gęsi, paprykarz szczeciński czy bełczańskie zupy piwne. W sprzedaży wysyłkowej lub stacjonarnej dostępne są też: ogórek kołobrzeski, miody drahimskie, miody ze Wzgórz Świeszewskich i Pojezierza Drawskiego, piwo szczecińskie i zakwas buraczany z Dębna, przypomina Urząd Marszałkowski województwa Zachodniopomorskiego. Podobną akcję promocji regionalnych produktów w czasie pandemii prowadzi Urząd Marszałkowski Województwa Wielkopolskiego. Chcąc wspomóc producentów regionalnych UMWW uruchomił akcję „Wspieraj Wielkopolskich Producentów!”. Stworzona została baza kontaktów restauracji oraz producentów należących do Sieci Dziedzictwa Kulinarnego Wielkopolska, którzy prowadzą sprzedaż zdalną z dowozem do domu lub odbiorem bezpośrednim u producenta.", "url": "https://www.portalsamorzadowy.pl/praca/samorzad-pomorza-zachodniego-promuje-produkty-regionalne,175433.html", "category": "zachodniopomorskie", "sub_category": "Gotowe dania i potrawy", "phrase": "Bełczańskie zupy piwne"}