{"meta_description": "", "title": "Zupy piwne wyróżnione. Trafiły na ministerialną listę przysmaków / Aktualne wiadomości z Polski, informacje rolnicze z kraju, wydarzenia / Agropolska", "content": "Współcześnie pod nazwą produktu bełczańskie zupy piwne, na bazie piwa ciemnego lub jasnego, wytwarzane są trzy rodzaje zup: piwna z chlebem i dodatkiem śledzia, piwna na mleku i piwo na ciepło z żytnim chlebem. Prowadzona przez ministerstwo rolnictwa Lista Produktów Tradycyjnych wzbogaciła się o kolejny przysmak z województwa zachodniopomorskiego - bełczańskie zupy piwne.    Uroczyste wręczenie listu gratulacyjnego Grażynie Zarembie-Szubie, wnioskodawczyni odbyło się w Łobzie. Jarosław Rzepa, wicemarszałek województwa z uznaniem odnosił się do jej zaangażowania w pielęgnowanie tradycji wytwarzania bełczańskich zup piwnych. - Cieszę się, że pani trud docenił także minister rolnictwa i rozwoju wsi. To już 41 produkt z województwa zachodniopomorskiego wpisany na ministerialną listę - mówił samorządowiec.Jaka jest historia tego przysmaku? \"W dawnej kuchni pomorskiej piwo było najpopularniejszym napojem gaszącym pragnienie, ale przede wszystkim stanowiło bazę do przygotowywania zup. Po wprowadzeniu do jadłospisu kawy i herbaty znaczenie piwa zaczęło maleć. Jednak trunek ten dalej stanowił bazę do przygotowywania piwnych zup i polewek, co było szczególnie widoczne na szczecińskiej wsi. W celu wzmocnienia wartości odżywczych, a przede wszystkim uzupełnienia braku mięsa, dodawano do zup chleb\" - opisuje serwis prasowy zachodniopomorskiego urzędu marszałkowskiego.Współcześnie pod nazwą produktu bełczańskie zupy piwne, na bazie piwa ciemnego lub jasnego, wytwarzane są trzy rodzaje zup: piwna z chlebem i dodatkiem śledzia, piwna na mleku i piwo na ciepło z żytnim chlebem.Lista Produktów Tradycyjnych liczy już 1698 pozycji. Najwięcej frykasów (219) zgłosiło Podkarpacie. Wiceliderem jest Małopolska (198), skąd pochodzą m.in. zarejestrowane ostatnio: kiełbasa małopolska, boczek domowy z Kasinki oraz synecka tradycyjna z Kasinki.", "url": "https://www.agropolska.pl/aktualnosci/polska/zupy-piwne-wyroznione-trafily-na-ministerialna-liste-przysmakow,3780.html", "category": "zachodniopomorskie", "sub_category": "Gotowe dania i potrawy", "phrase": "Bełczańskie zupy piwne"}