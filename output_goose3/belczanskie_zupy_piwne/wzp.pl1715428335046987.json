{"meta_description": "Kiszka szwedzka, pasztecik szczeciński, hołubcie bielkowskie - w takim towarzystwie znalazły się na liście produktów tradycyjnych Bełczańskie zupy piwne. Uroczyste wręczenie listu gratulacyjnego wnioskodawcy Grażynie Zarembie-Szubie przez wicemarszałka Jarosława Rzepę odbyło się 21 czerwca br. w Łobzie. - Z uznaniem odnoszę się do Pani osobistego zaangażowania dotyczącego", "title": "Bełczańskie zupy piwne na liście produktów tradycyjnych", "content": "Kiszka szwedzka, pasztecik szczeciński, hołubcie bielkowskie - w takim towarzystwie znalazły się na liście produktów tradycyjnych Bełczańskie zupy piwne. Uroczyste wręczenie listu gratulacyjnego wnioskodawcy Grażynie Zarembie-Szubie przez wicemarszałka Jarosława Rzepę odbyło się 21 czerwca br. w Łobzie. - Z uznaniem odnoszę się do Pani osobistego zaangażowania dotyczącego pielęgnowania tradycji wytwarzania „Bełczańskich zup piwnych” oraz cieszę się, że Pani trud doecenił także Minister Rolnictwa i Rozwoju Wsi. To już 41 produkt z województwa zachodniopomorskiego, wpisany na ministerialną listę – mówił wicemarszałek województwa Jarosław Rzepa. W dawnej kuchni pomorskiej często wyczuwalnym smakiem, był aromat chmielowo-słodowy. A wszystko za sprawą piwa, które było wówczas najpopularniejszym napojem gaszącym pragnienie, ale przede wszystkim stanowiło bazę do przygotowywania zup. Po wprowadzeniu na rynek i do jadłospisu innych napojów : kawy i herbaty, znaczenie piwa zaczęło maleć. Jednak trunek ten dalej stanowił bazę do przygotowywania piwnych zup i polewek, co było szczególnie widoczne na szczecińskiej wsi. W celu wzmocnienia wartości odżywczych, a przede wszystkim uzupełnienia braku mięsa, dodawano do zup chleb. Współcześnie pod nazwą produktu Bełczańskie zupy piwne, na bazie piwa ciemnego lub jasnego wytwarzane są trzy rodzaje zup: zupa piwna z chlebem i dodatkiem śledzia, zupa piwna na mleku, piwo na ciepło z żytnim chlebem. Na liście produktów tradycyjnych, prowadzonej przez Ministerstwo Rolnictwa i Rozwoju Wsi mogą znaleźć się produkty rolne, środki spożywcze oraz napoje spirytusowe których:  1. Jakość lub wyjątkowe cechy i właściwości wynikają ze stosowania tradycyjnych metod produkcji, za takie metody uważa się te, które są wykorzystywane co najmniej od 25 lat. Wnioskodawca nie musi wytwarzać produktu od 25 lat, ale tradycja metody produkcji musi sięgać tego okresu.  2. Stanowią element dziedzictwa kulturowego regionu, w którym są wytwarzane.  3. Są elementem tożsamości społeczności lokalnej. Dodatkowe informacje oraz wnioski dostępne na stronie Wydziału Rolnictwa i Rybactwa:http://www.wrir.wzp.pl/biuro-rolnictwa-i-rozwoju-wsi/podstawowe-informacje", "url": "https://www.wzp.pl/biuro-prasowe/biuro-prasowe/aktualnosci/belczanskie-zupy-piwne-na-liscie-produktow-tradycyjnych", "category": "zachodniopomorskie", "sub_category": "Gotowe dania i potrawy", "phrase": "Bełczańskie zupy piwne"}