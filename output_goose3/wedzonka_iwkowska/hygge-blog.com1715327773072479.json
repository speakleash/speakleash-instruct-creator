{"meta_description": "", "title": "Kalina i Patryk: Nie boimy się kolorów", "content": "Od kiedy tu mieszkacie? Jak znaleźliście to miejsce? K: Wkrótce minie rok od naszej przeprowadzki. Kiedy szukaliśmy mieszkania, było kilka czynników nienegocjowalnych, przede wszystkim lokalizacja. W Krakowie żyjemy od około dekady i zawsze mieszkaliśmy po tej stronie rzeki. W Starym Podgórzu żyjemy od 2019 roku i czujemy się już z tą dzielnicą związani. Wiedzieliśmy, że chcemy tu zostać, bo to miejsce pasuje do naszego stylu życia. Dużo czasu spędzamy w miejscach trzecich, w okolicy, ale poza domem. Kiedy zaczęliśmy rozglądać się za mieszkaniem, nie trzeba było szukać daleko. Zaczęliśmy od poczty pantoflowej, od lokalsów, którzy dobrze się orientują w okolicy. Michał Targosz, właściciel Tworzywa, kawiarni nieopodal, podpowiedział nam, że tutaj, kilka ulic dalej, coś budują. Poszliśmy, zobaczyliśmy i od razu poczuliśmy, że to jest to. P: To Stare Podgórze, nowe budownictwo, czyli wygoda, ale w starej tkance miejskiej, którą cenimy. Oglądaliśmy starsze mieszkania w kamienicach, ale zawsze coś było nie tak. Jak powstał projekt wnętrza? Ktoś wam pomógł? K: Tak, potrzebowaliśmy kogoś, kto wie, jak dobrze zaprojektować przestrzeń, bo to nasze pierwsze mieszkanie. Szukaliśmy osoby, która zrobi to minimalistycznie, ale kolorowo, bo nie boimy się kolorów i byliśmy gotowi na wyraziste rozwiązania. Na Instagramie obserwowałam Zuzę Morawską z Warszawy. Bardzo podobały mi się jej projekty. Często bywam w Warszawie służbowo, bardzo lubię to miasto i czuję się tam w jakiś sposób jak w domu. Od słowa do słowa spotkałyśmy się na kawie. Okazało się, że mamy podobną wrażliwość i sposób pracy. Zuza bardzo szybko zrozumiała nasze potrzeby. Pracowaliśmy z narzędziem Miro, to taka internetowa tablica, którą wykorzystujemy na co dzień jako projektanci. Sprawdza się równie dobrze przy współpracy z architektką. Omówiliśmy kilkanaście wersji układu i spędziliśmy wiele czasu, dyskutując nad paletami kolorów. Jedną z pierwszych rzeczy, jakie tu trafiły, był toster HAY Sowden, kupiony jeszcze zanim tu zamieszkaliśmy. Przywiozłam go pociągiem z Warszawy po pierwszym spotkaniu z Zuzą i to wokół niego zaczęło się budować to mieszkanie. W samym mieszkaniu zrobiliśmy sporo zmian funkcjonalnych. Obecna kuchnia stoi w miejscu sypialni, a pierwotnie kuchnia miała być tam, gdzie stoi obecna sypialnia, w głębi mieszkania. Do spania nie trzeba nam światła, za to do życia jak najbardziej – a życie kręci się wokół kuchni i pracy z domu. Miejsca, w których pracujemy, umieściliśmy jak najbliżej okien. Wiedzieliśmy, że potrzebujemy wydzielonej przestrzeni biurowej, ale nie chcieliśmy tracić światła przez ściany osobnego pokoju. Oddzieliliśmy więc szklano-stalową ścianką przestrzeń w loggii. Dzięki temu mamy wyraźnie określoną przestrzeń pracową. Po pracy tam nie bywamy, a podczas pracy mamy widok na zieleń i miejską okolicę. Toster w kolorze baby blue wyznaczył odcień frontów szafek w kuchni. Na ścianie są zwykłe białe płytki z dodającą charakteru kolorową fugą. Zależało nam, by pojawiły się klasyki dizajnu, jak na przykład lampa PH5 wisząca nad stołem. To odnowiony vintage ściągnięty z Danii. Punktem wyjściowym był też kobalt. Zwiedzaliśmy muzea śladami prac Yves Kleina i tak Klein Blue pojawił się na jednej ze ścian. Te mocne punkty balansujemy drewnem, żeby nie było zbyt surowo. Z niebieskim kontrastują elementy w ciepłych barwach, takie jak pomarańczowy stolik marki Noo.ma. On też został kupiony jeszcze przed przeprowadzką. P: No i luksfery. Podobały nam się od dawna i chcieliśmy, żeby gdzieś się pojawiły. Dywan w kratę to stara IKEA, nawiązuje do wcześniejszego projektu Zuzy, który wpadł nam w oko. Jest tu sporo rzeczy, które zobaczyliśmy w kawiarniach i stwierdziliśmy, że fajnie byłoby mieć je w domu. Tak było na przykład z kobaltowym (a jakże) kinkietem Lexavali. Jest tu też sporo kawiarnianych rozwiązań. Wysoki blat, stołki hokery, kącik kawowy. Lubimy nieoczywiste połączenia i ciekawe, mocne akcenty, jak kolorowa klamka czy czerwona bateria umywalkowa. Ściągaliśmy ją z Barcelony, było warto!", "url": "https://hygge-blog.com/kalina-i-patryk-nie-boimy-sie-kolorow/", "category": "małopolskie", "sub_category": "Mięso świeże oraz produkty mięsne", "phrase": "Wędzonka iwkowska"}