{"meta_description": "Produkt wpisany na listę produktów tradycyjnych w dniu 2014-11-14\nW kategorii Produkty mięsne\nW województwie woj. małopolskim", "title": "Wędzonka iwkowska - - Portal Gov.pl", "content": "Uwędzony, wydłużony płat boczku, z jednej strony ze skórą, z drugiej ze śladami po wyłuskanych żebrach. Na przekroju widoczne pasy mięsa poprzerastane poziomymi warstwami tłuszczu. Kształt zewnętrzny i na przekroju zbliżony do prostokątnego. Wielkość zależna od wielkości wykorzystywanego surowca - długość: ok. 15 - 30 cm; szerokość: ok. 10 –15 cm; wysokość: ok. 8 - 10 cm. Przeciętna waga wynosi od około 0,4 kg do 0,8 kg. Barwa zewnętrzna od złotej do ciemnobrązowej. Na przekroju barwa jasnoróżowa do ciemnoróżowej z kremowymi pasami. Charakterystyczny dla boczku, delikatnie słony, z wyczuwalną nutą przypraw stosowanych do marynowania. Zapach swoisty z aromatem dymu z wędzenia. Gmina Iwkowa posiada długoletnią tradycję chowu trzody chlewnej, jak również produkcji wyrobów wędliniarskich. W szczególności w regionie rozwinęła się tradycja przygotowania domowych wyrobów wędzarniczych w okresie przedświątecznym. Również w chwili obecnej tradycyjnie wędzone produkty cieszą się dużym powodzeniem na terenie gminy Iwkowa. W dalszym ciągu wyroby te są produkowane przez miejscowych gospodarzy, a także wszystkie zakłady przetwórstwa mięsnego. Jednym z tradycyjnych wyrobów wędliniarskich wytwarzanych w regionie jest boczek wędzony z Iwkowej nazywany przez mieszkańców wędzonką iwkowską. Boczek ten charakteryzuje się specyficznym i delikatnym smakiem. Wytwarzany jest mięsa tuczników z chowu tradycyjnego, pochodzących z gospodarstw indywidualnych położonych w gminie Iwkowa. Receptura ani sposób wykonania nie zmienił się od lat. Produkcja wędzonki rozpoczyna się od uboju tucznika, z którego należy wykroić boczek. Następnie poddaje się go indywidualnej ocenie i selekcji. W kolejnym etapie boczek umieszcza się w przygotowanej wcześniej marynacie, w której skład wchodzą: woda, sól, ziele angielskie i liść laurowy. Marynowanie powinno trwać od 24 do 72 godzin. Po tym czasie boczek należy zawiesić na hakach wędzarniczych i pozostawić do całkowitego obeschnięcia z resztek marynaty. Tak przygotowany produkt, umieszcza się w wędzarni na okres od 3 do 4 godzin. Podczas procesu wędzenia używa się suchego drewna bukowego i olchowego. Wędzenie odbywa się w temperaturze od 100°C do 140°C. Podczas tego procesu, boczek traci od 25% do 30% swojej objętości. Tak przygotowana wędzonka iwkowska niezmiennie zachwyca mieszańców jak i przybyłych gości swoim wyjątkowym smakiem i zapachem.", "url": "https://www.gov.pl/web/rolnictwo/wedzonka-iwkowska", "category": "małopolskie", "sub_category": "Mięso świeże oraz produkty mięsne", "phrase": "Wędzonka iwkowska"}