{"meta_description": "Najlepszy dodatek do ciepłego chleba.", "title": "Domowe masło", "content": "Jeżeli już zadasz sobie trud upieczenia własnego chleba, nie znajdziesz do niego lepszego dodatku niż masło. I to zrobione własnoręcznie. O zajadaniu się chrupiącą piętką jeszcze ciepłego, domowego chleba krążą legendy. A skoro już pieczywo mamy własnej roboty, to tylko domowe masło stanowić będzie odpowiednie uzupełnienie tego rarytasu. Wbrew pozorom przygotowanie masła we własnej kuchni to bardzo prosta sprawa - szczególnie w momencie, kiedy trudniejszą część pracy już wykonałeś i upiekłeś swój pierwszy chleb. Do przygotowania masła potrzebna będzie jedynie śmietana kremówka, nawet taka dostępna we wszystkich sklepach. Oczywiście najlepsza byłaby ekologiczna, wiejska śmietana z mleka prosto od szczęśliwych krów, jak najbardziej tłusta.Zasada jest taka, że im tłustsza śmietana, tym więcej masła z niej uzyskasz. Poza śmietaną potrzebna będzie jeszcze odrobina soli i mikser z końcówkami do ubijania (np. takie jakimi ubijasz śmietanę do deserów). Śmietana do przygotowania masła powinna być w temperaturze pokojowej, dzięki czemu łatwiej będzie się ją ubijać. Z 0,5 litra śmietany powinno się uzyskać ok. 150 g masła. • Śmietanę wlej do wysokiej miski lub naczynia i przez około jedną minutę miksuj śmietanę na średnich obrotach miksera. • Dodaj sól, a następnie miksuj na najwyższych obrotach, aż ze śmietany oddzieli się zwarta masa tłuszczu, czyli właśnie masło. Wodnista część to popularna maślanka. • Teraz pozostaje już tylko oddzielenie masła od maślanki. Możesz to zrobić odcedzając całą zawartość naczynia przez sitko lub lnianą ściereczkę. Aby oczyścić masło z resztek maślanki wystarczy włożyć uzyskany kawałek masła do zimnej wody i lekko ugnieść dłońmi, przy okazji formując z masła dowolny kształt. Czynność tą najlepiej powtórzyć, dzięki czemu z masła pozbędziesz się całej maślanki.", "url": "https://akademiasmaku.pl/porada/domowe-maslo,25", "category": "podkarpackie", "sub_category": "Oleje i tłuszcze (masło, margaryna itp.)", "phrase": "Masło domowe z Handzlówki"}