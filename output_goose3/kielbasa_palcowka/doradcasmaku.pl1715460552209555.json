{"meta_description": "Kiełbasa palcówka suszona dojrzewająca - bez wędzenia - DoradcaSmaku - ten przepis cieszy się popularnością, sprawdź.", "title": "Kiełbasa palcówka suszona dojrzewająca - bez wędzenia - DoradcaSmaku.pl", "content": "Mięso kroimy w kostkę ok 2 x 3 cm. Słoninę w kawałki 1/2 x 1/2 cm. Dodajemy peklosól i przyprawy. Można też dodać odrobinę wody. Mieszamy dokładnie, następnie wstawiamy do lodówki na co najmniej 24 godziny.    Po upływie tego czasu wyrabiamy mięso rekami raz jeszcze. Starannie i dość długo, by ładnie się połączyło. Napełniamy mięsem jelita. Można do tego użyć nadziewarki. Ja tradycyjnym sposobem napełniałam jelita palcami, przy pomocy rurki do kiełbas. Ma to swoje wady, bo kiełbasa po ususzeniu ma \"prześwity\", nie jest zbita jak po użyciu nadziewarki.     Suszenie.    Przez około dwie doby kiełbasa powinna być powieszona w wyższej temperaturze- ja powiesiłam ją przy otwartym kuchennym oknie, gdzie był przewiew, a temp. powietrza miała ok. 20 stopni. Słońce nie miało do kiełbasy bezpośredniego dostępu.    Następnie około 10 dni wisiała w przewiewnym miejscu, zaciemnionym, o temp. powietrza około 10-12 stopni - w porywach do 15, gdzie już drżałam, że może być za ciepło). U mnie to była ciemna sień, wiosną, dość chłodną na Suwalszczyźnie. Podglądałam moja kiełbachę codziennie, sprawdzając, czy nie pachnie \"nietypowo\", czy nie zbierają się na niej osady niewiadomego pochodzenia, czy nie robi się śliska..    Super do suszenia kiełbasy nadaje się większość strychów, gdzie nie panuje zbyt wysoka temperatura, a nawet niektóre piwnice. W bloku jest trudniej - zwłaszcza latem.      Kiełbasa powinna suszyć się około dwóch tygodni.    Oczywiście należy mieć na uwadze, że jedzenie surowej wieprzowiny wiąże się z ryzykiem zarażenia włosieniem krętym, dlatego mięso użyte do takiej kiełbasy musi pochodzić z pewnego źródła i być koniecznie przebadane.", "url": "https://www.doradcasmaku.pl/przepis-kielbasa-palcowka-suszona-dojrzewajaca-bez-wedzenia-292653", "category": "mazowieckie", "sub_category": "Mięso świeże oraz produkty mięsne", "phrase": "Kiełbasa palcówka"}