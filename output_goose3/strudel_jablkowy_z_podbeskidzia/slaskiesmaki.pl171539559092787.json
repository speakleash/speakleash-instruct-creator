{"meta_description": "Strudel to cienkie, zawijane ciasto z owocami, głównie jabłkami, które podawane jest jako deser, na gorąco lub zimno. Jest tradycyjnym ciastem pojawiającym się na st", "title": "Strudel jabłkowy z Podbeskidzia - Śląskie Smaki", "content": "Strudel to cienkie, zawijane ciasto z owocami, głównie jabłkami, które podawane jest jako deser, na gorąco lub zimno. Jest tradycyjnym ciastem pojawiającym się na stole wigilijnym Podbeskidzia. W publikacji pt. „Potrawy regionalne Wisły i Śląska Cieszyńskiego” pod redakcją Marii Maciejczek-Madej czytamy: „Elementy tradycji dawnej kuchni domowej w naszym regionie w różnym stopniu przetrwały do czasów obecnych (…) Niektóre potrawy są w dalszym ciągu podawane na stół wigilijny czy wielkanocny, inne zaś podkreślają rangę różnych uroczystości (…) na wielkie uroczystości z białej pszennej mąki pieczono buchty, babki, strucle, zawijoki, „kołocze”, „krepliki”, baranki, strudle”. Mieszkańcy terenów dawnego zaboru austriackiego do dzisiaj przygotowują strudla jabłkowego sposobem opisanym w publikacji Walburgii Fójcikowej „Nasza Kuchnia”, wydanej w kwietniu 1937 roku w Czeskim Cieszynie: „Na strudel najlepsza jest mąka gładka pszenna, węgierska lub amerykańska. Z grysikowej mąki ciasto prędko wysycha i rwie się, więc nie można go cienko naciągać. Z mąki zrobić na stolnicy wieniec, w środek włożyć kawałek świeżego masła, kawałeczek smalcu, 1 jajo, trochę soli i trochę letniej wody. Ciasto rozrabiać najpierw nożem, następnie ręką i ubijać tak długo, aż zupełnie od ręki i od deski się odłączy (10 do 15 minut). Ułożyć na mąką podsutej desce, nakryć zagrzanym rondlem kamiennym albo misą porcelanową i zostawić na 10 minut. Przygotować obrus, posypać lekko mąką grysikową: ciasto ułożyć na nim, rozwałkować trochę, posmarować rozpuszczonym masłem i naciągać ze wszystkich stron na ładnie okrągły i cienki prostokąt. Brzegi odciąć. Ciasto skropić masłem (do strudla jabłkowego). Posypać tartą bułką, nałożyć jabłek drobno poszatkowanych, posypać cukrem, cynamonem, trochę rodzynkami i szatkowanymi migdałami (można też i tartą czekoladą), zwinąć, ułożyć na blachę, posmarować rozpuszczonym masłem i piec przy miernym ogniu ½ godz. do ¾ godziny”. Strudel z szarą renetą, zatopiony w sosie waniliowym i makowym, podawany z bakaliową mieszanką w glazurze miodowej Drożdże należy drobno rozkruszyć, następnie dodać mąkę i cukier. Masło posiekać, dodać jajka, śmietanę, połączyć razem z mąką i drożdżami. Ciasto dobrze zagęścić rękoma, aby widać było kawałki masła. Tak przygotowane ciasto należy zawinąć w folię i odłożyć na 12 godz. do lodówki. Po wyjęciu z lodówki ciasto składać w cegiełkę lub kopertę. Czynność tę powtórzyć 4-5 razy. Aby przyrządzić farsz, należy pokroić w kostkę jabłka, rodzynki sparzyć, orzechy posiekać. Następnie nożem rozprowadzić równo na cieście wszystkie składniki i zwinąć w roladę. Do mąki dodajemy kolejno jajko, sok z cytryny, letnią wodę i roztopione masło. Wyrobione ciasto należy odstawić na 10 – 15 minut pod przykryciem w ciepłe miejsce.", "url": "https://slaskiesmaki.pl/staticcontent/141169/strudel-jablkowy-z-podbeskidzia", "category": "śląskie", "sub_category": "Wyroby piekarnicze i cukiernicze", "phrase": "Strudel jabłkowy z Podbeskidzia"}