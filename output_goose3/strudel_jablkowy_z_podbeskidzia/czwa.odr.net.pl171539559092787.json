{"meta_description": "Zajmujemy się kompleksowym doradztwem i pomocą dla rolników, Wypełniamy wnioski obszarowe,  wnioski PROW, plany rolnośrodowiskowe.", "title": "ŚODR Częstochowa - Rejestracja produktów tradycyjnych", "content": "Ochrona i promocja wyrobów regionalnych i tradycyjnych to niezwykle ważny czynnik wpływający na rozwój obszarów wiejskich. Pozwala mieszkańcom obszarów wiejskich na zakładanie nowych działalności, różnicowanie ich dochodu i oczywiście jego zwiększanie. W obecnej dobie, kiedy konsumenci co raz baczniej zwracają uwagę na jakość spożywanych produktów, promowanie żywności wysokiej jakości, lokalnej jest już obowiązkiem.  System ochrony i promocji produktów regionalnych i tradycyjnych pozwala na ochronę dziedzictwa kulturowego wsi, co powoduje zwiększenie atrakcyjności terenów wiejskich i rozwoju agroturystyki i turystyki wiejskiej. Krajową Listę Produktów Tradycyjnych utworzono na mocy ustawy z dnia 17 grudnia 2004 r. o rejestracji i ochronie nazw i oznaczeń produktów rolnych i środków spożywczych oraz o produktach tradycyjnych. • Na Listę wpisywany jest produkt, którego jakość, wyjątkowe cechy lub właściwości wynikają ze stosowania tradycyjnych metod produkcji. • Za tradycyjne uważa się metody wykorzystywane od co najmniej 25 lat. Produkt ubiegający się o taki wpis powinien stanowić element tożsamości społeczności lokalnej i należeć do dziedzictwa kulturowego regionu, z którego pochodzi. • To producent występuje z wnioskiem o wpis na Listę. • Na Listę wpisywany jest wyłącznie produkt, a nie producent. Producenci nie nabywają żadnego prawa ani do ochrony czy też promocji wpisanych produktów jako własnych. • Weryfikację wniosku dokonuje marszałek województwa, który zwraca się do izby gospodarczej, zrzeszającej producentów produktów regionalnych i tradycyjnych z prośba o wyrażenie opinii (Polska Izba Produktu Regionalnego i Lokalnego). Następnie wniosek przesyłany jest do Ministra Rolnictwa i Rozwoju Wsi. Minister jest odpowiedzialny za prowadzenie i uaktualnianie Listy Produktów Tradycyjnych. Lista jest publikowana w Dzienniku Urzędowym Ministra (raz w roku) oraz na stronach internetowych Ministerstwa Rolnictwa i Rozwoju Wsi (na bieżąco). Obecnie na liście Produktów Tradycyjnych, którą można znaleźć na stronie Ministerstwa Rolnictwa i Rozwoju Wsi, wpisane jest ponad 1800 produktów, i ich liczba nadal rośnie. W województwie śląskim zarejestrowano już 145 produktów. Poniżej lista produktów i potraw wigilijnych, która może się stać inspiracją do przygotowania menu na tą wyjątkową kolację. • Złotopotocki karp smażony • Złotopotocki pstrąg z rusztu • Karp gołyski • Śląskie pieczki • Pierniki żywieckie • Strudel jabłkowy z Podbeskidzia • Drobne ciasteczka cieszyńskie • Śląski piernik tradycyjny • Zozworki / Imbirki • Kluski z miodem • Jurajski żur na grzybach • Bigos śląski • Kwaśnica • Makówki / makiełki • Moczka / bryja • Siemieniatka / siemieniotka / konopiotka • Szałot śląski (sałatka śledziowa) • Garus / garusek / kwaśne • Ciulim lelowski", "url": "https://www.czwa.odr.net.pl/panel3/40-kategoria/dzialy/przedsiebiorczosc-wiejskiego-gospodarstwa-domowego-i-agroturystyki/3054-rejestracja-produkt%C3%B3w-tradycyjnych.html", "category": "śląskie", "sub_category": "Wyroby piekarnicze i cukiernicze", "phrase": "Strudel jabłkowy z Podbeskidzia"}