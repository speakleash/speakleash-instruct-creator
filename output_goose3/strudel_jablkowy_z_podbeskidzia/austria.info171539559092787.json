{"meta_description": "Rozsmakuj się w tradycyjnym wiedeńskim wypieku - sprawdzony przepis na Apfelstrudel czeka na stronie austria.info na wszystkich miłośników słodyczy!", "title": "Apfelstrudel - przepis na tradycyjny strudel jabłkowy | austria.info", "content": "Austriacki strudel jabłkowy przyrządzony według tego przepisu smakuje jak jego wiedeński pierwowzór. Jego tajemnicą jest nadzienie: jabłka, rodzynki, kruszonka orzechowa i cynamon. Masło do kruszonki rozgrzać i spienić na patelni. Dodać tartą bułkę i prażyć na umiarkowanym ogniu na złotobrązowy kolor. Pod koniec dodać orzechy, sprażyć i zdjąć z ognia. Obrać jabłka, pokroić na cienkie plasterki i szybko skropić sokiem z cytryny. Następnie, w zależności od kwaśności jabłek, dodać odpowiednią ilość cukru, mielone goździki oraz solidną szczyptę cynamonu. Piekarnik rozgrzać do temperatury 180 °C z termoobiegiem, odpowiednią formę wysmarować masłem. Przygotowane ciasto na strudel jabłkowy najlepiej rozłożyć na papierze do pieczenia. Kruszonkę orzechową rozsmarować na mniej więcej połowie ciasta. Położyć na niej jabłka i posypać rodzynkami. Resztę ciasta obficie posmarować płynnym masłem, po bokach złożyć brzegi i zwinąć strudel. Końce dobrze skleić i przy pomocy papieru do pieczenia przełożyć strudel do formy. (Jeżeli mamy ciasto francuskie, ułożyć jabłkowe nadzienie na środku, zawinąć boki i brzegi do środka i mocno ścisnąć miejsca połączenia.) W zależności od ciasta posmarować płynnym masłem (ciasto strudlowe) lub jajkiem (ciasto francuskie) i piec przez 40 – 50 minut na złotobrązowy kolor (ciasto francuskie piec troszkę krócej). Gotowy strudel wyjąć, wystudzić i posypać cukrem pudrem. Apfelstrudel podawać na ciepło lub na zimno. Lo strudel, štrudl, štrudla i štrukli – tak nazywają słodki przysmak z lekkiego ciasta z soczystym nadzieniem sąsiedzi z Włoch, Słowenii, Słowacji czy Czech. Jednak w potocznym angielskim przyjęło się tylko niemieckie słowo \"Strudel\". To wyraźny dowód międzynarodowej sławy, jaką zdobył wiedeński strudel jabłkowy i przepis na to wyjątkowe ciasto. Zwykle zapominamy jednak o tym, że ten delikatny wypiek przed zapuszczeniem korzeni w Wiedniu musiał przebyć do stolicy Austrii daleką drogę z Arabii przez Imperium Osmańskie i Bałkany. Mimo wszystko ta długa podróż się opłaciła!", "url": "https://www.austria.info/pl/informacje-ogolne/austriacka-kuchnia/austriackie-przepisy-kulinarne/apfelstrudel", "category": "śląskie", "sub_category": "Wyroby piekarnicze i cukiernicze", "phrase": "Strudel jabłkowy z Podbeskidzia"}