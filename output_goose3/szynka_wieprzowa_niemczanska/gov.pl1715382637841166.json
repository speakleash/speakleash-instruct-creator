{"meta_description": "Produkt wpisany na listę produktów tradycyjnych w dniu 2011-08-25 w kategorii Produkty mięsne w woj. dolnośląskim", "title": "Mięso w kawałkach niemczańskie domowe - - Portal Gov.pl", "content": "W przekroju widoczne krojone ręcznie, dość duże kawałki łopatki, karczku, polędwiczek oraz boczku umieszczone w szklanych słoikach. Słój szklany z nakrętką o pojemności 0,7 litra i wadze 0,7 kg. Charakterystyczny dla mięsa wieprzowego – pasteryzowanego z jego wyraźnym aromatem oraz zapachem przypraw (pieprz, świeży czosnek, zioła). Tradycja konserwacji mięsa w słoikach jest znana i stosowana od początku XX wieku. W Niemczy produkuje się mięso zgodnie z recepturą mającą swoje źródło w tradycji konserwacji mięsa w słoikach z okolic Wołynia. W skład produktu wchodzą różne rodzaje mięsa wieprzowego (łopatka, szynka, karczek, boczek oraz polędwiczki wieprzowe) krojonego w kawałki, które są marynowane na sucho przyprawami przez okres czterech dni, a następnie doprawiane solą, pieprzem, czosnkiem i ziołami. Dzięki trzykrotnej pasteryzacji mięso nie ulega zepsuciu i przez pół roku zachowuje wszystkie walory smakowe. Może być spożywane zarówno na zimno jak i na ciepło. Od ponad 50 lat mięso w kawałkach jest znaną i cenioną potrawą mięsną na terenie Dolnego Śląska.", "url": "https://www.gov.pl/web/rolnictwo/mieso-w-kawalkach-niemczanskie-domowe", "category": "dolnośląskie", "sub_category": "Mięso świeże oraz produkty mięsne", "phrase": "Szynka wieprzowa niemczańska"}