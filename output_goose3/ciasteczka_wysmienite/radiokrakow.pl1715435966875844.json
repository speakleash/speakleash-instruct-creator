{"meta_description": "", "title": "ciasteczka wysmienite", "content": "Przepisu na Ciasteczka Wyśmienite nie można znaleźć w powszechnie dostępnych książkach kucharskich. Ich recepturę w latach wojennych i powojennych opracowali nauczyciele Zespołu Szkół Gastronomicznych nr 2 im. prof. Odona Bujwida w Krakowie.    Ciasteczka to dwa maślane krążki kruchego ciasta przełożone wieloowocową marmoladą i posmarowane lukrem. Mają delikatny, słodki smak z lekką nutą kwasku.    Posłuchaj: []    Proces wypieku ciasteczek jest czasochłonny – na przygotowanie ponad kilogramowej porcji ciasteczek trzeba poświęcić co najmniej trzy godziny. Najtrudniejsze w przepisie jest wykonanie kruchego ciasta – tu liczy się precyzja i szybkie wyrabianie ciasta. Za to efekt wynagrodzi wszelkie starania. Tym, którym zabraknie cierpliwości na własnoręczne wykonanie ciasteczek pozostaje wizyta w przyszkolnej restauracji „Pokusa”.    Przepis    60 dkg mąki pszennej  40 dkg masła  4 jajka (osobno żółtka i białka)  szczypta soli  cukier puder do lukru  marmolada wieloowocowa    Mąkę łączymy z posiekanym masłem, dodajemy cztery żółtka i szczyptę soli. Energicznie wyrabiamy ciasto tak długo, aż wszystkie składniki będą połączone. Nie może to trwać zbyt długo, żeby tłuszcz się nie wytopił. Ciasto schładzamy w lodówce. Następnie wałkujemy je na grubość ok. pół cm i okrągłą foremką wykrawamy krążki o średnicy od trzech do trzech i pół centymetra. Każdy krążek smarujemy po jednej stronie lukrem. Tak przygotowane ciasto wkładamy do piekarnika o temperaturze około 180 st. C na około 10 minut – do uzyskania złotego koloru. Kiedy przestygną, łączymy ze sobą dwa krążki przekładając je marmoladą wieloowocową. Po wierzchu smarujemy lukrem.    Przygotowanie lukru: cukier puder łączymy z czterema białkami do uzyskania gładkiej masy.      Partnerem Projektu jest Województwo Małopolskie.", "url": "https://www.radiokrakow.pl/galerie/ciasteczka-wysmienite", "category": "małopolskie", "sub_category": "Wyroby piekarnicze i cukiernicze", "phrase": "Ciasteczka wyśmienite"}