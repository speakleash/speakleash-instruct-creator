{"meta_description": "", "title": "Ciasteczka wyśmienite", "content": "Ciasteczko wyśmienite to smakołyk pochodzący z Krakowa. Jest to okrągłe ciasteczko ze śmietankowo-kremową warstwą lukru przełożone warstwą marmolady. Ma ok 3–3,5 cm średnicy i 1–1,4 cm wysokości oraz delikatny i słodki smak z posmakiem marmolady. Proces wypieku ciasteczek jest bardzo pracochłonny. Używa się do tego celu tylko najlepszych surowców i stosuje tradycyjne metody. Recepturę opracowali nauczyciele pracujący w Zespole Szkół Gastronomicznych nr 2 im. Prof. Odona Bujwida w Krakowie w latach wojennych i powojennych ą przepis jest przekazywany kolejnym pokoleniom uczniów najstarszej szkoły gastronomicznej w Polsce. Produkcja ciasteczek była i jest stałym elementem kształcenia w ramach pracowni cukierniczej w szkole. Od 1991 r. szkoła świadczy usługi gastronomiczne, w tym cateringowe, w ramach których przygotowuje ten wypiek. Ciasteczka wyśmienite można również kupić w przyszkolnych restauracjach „Pokusa” i „Młody Gastronomik”.", "url": "https://niezwyklamalopolska.pl/ciasteczka-wysmienite/", "category": "małopolskie", "sub_category": "Wyroby piekarnicze i cukiernicze", "phrase": "Ciasteczka wyśmienite"}