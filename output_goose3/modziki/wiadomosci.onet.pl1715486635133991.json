{"meta_description": "Modziki, czyli surowe tuszki z młodych gołębi własnej hodowli, zostały wpisane na Listę Produktów Tradycyjnych, prowadzoną przez resort rolnictwa. W sumie jest na niej 56 specjałów z woj. opolskiego i 1213 z całego kraju.", "title": "Modziki trafiły na Listę Produktów Tradycyjnych", "content": "Modziki to – jak można przeczytać w opisie produktu zamieszczonym na stronie ministerstwa rolnictwa - 4-5 tygodniowe gołębie, które nie odbyły ani jednego lotu. Sporządza się z nich dietetyczne potrawy. Tuszki można gotować, smażyć na maśle lub piec. Mięso jest delikatne i pożywne. Tuszki młodych gołębi to 56. produkt z woj. opolskiego, który trafił na listę. Wicedyrektor Departamentu Rolnictwa i Rozwoju Wsi opolskiego urzędu marszałkowskiego Mariola Szachowicz podała, że już są wnioski o kolejne wpisy. W ubiegłym roku na listę trafiły w sumie trzy produkty z Opolszczyzny - masło i ser twarogowy z Olesna oraz ogórkowe pikle. Wśród opolskich specjałów wpisanych do tego rejestru - obok tradycyjnej opolskiej rolady wołowej z dodatkiem kiszonego ogórka, cebuli i boczku czy drożdżowego kołocza z makiem, serem lub jabłkiem i posypką - jest też np. ser domowy smażony z kminkiem, z czosnkiem, bez przypraw, zwany dawniej \"hauskyjzą\", wytwarzany z twarogu. Na liście są również opolskie ciasteczka z wytapianych ze słoniny skwarek, czyli szpyrek, nalewka z kresowym rodowodem przygotowywana z zielonych orzechów, buchty śląskie, czyli kluski drożdżowe gotowane na parze, a także salceson ozorkowy z Górek czy grubo albo drobno krojony leberwurst - tamtejsza pasztetowa i wątrobianka. Na ministerialną listę produktów regionalnych mogą być wpisywane produkty rolne, spożywcze i napoje spirytusowe. Ich jakość lub wyjątkowe cechy i właściwości wynikać muszą ze stosowania tradycyjnych metod produkcji. Muszą one też stanowić element dziedzictwa kulturowego regionu, w którym są wytwarzane. Za tradycyjne metody produkcji uznaje się metody wykorzystywane co najmniej od 25 lat. Utworzona w 2005 roku Lista Produktów Tradycyjnych służy promowaniu regionalnych specjałów. Pod koniec stycznia 2014 r. znalazło się na niej już 1213 produktów. Najwięcej swoich lokalnych przysmaków mają na liście województwa: podkarpackie (154), pomorskie i śląskie (po 136), lubelskie (114) i małopolskie (106).", "url": "https://wiadomosci.onet.pl/opole/modziki-trafily-na-liste-produktow-tradycyjnych/jmkpy6m", "category": "opolskie", "sub_category": "Mięso świeże oraz produkty mięsne", "phrase": "Modziki"}