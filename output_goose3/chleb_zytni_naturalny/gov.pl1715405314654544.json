{"meta_description": "Produkt wpisany na listę produktów tradycyjnych w dniu 2016-06-15\nW kategorii Wyroby piekarnicze i cukiernicze\nW województwie woj. lubelskim", "title": "Chleb żytni naturalny - - Portal Gov.pl", "content": "Chleb stanowi najważniejsze pożywienie ludzi i wypiekany jest w wielu regionach kraju. Mimo długiej tradycji na wsi zagościł dopiero w XIX w. W Starej Wsi i okolicy wypiekano różne rodzaje chleba, np. chleb starowiejski, gryczany i żytni. Ten ostatni wypiekany jest rzadziej, gdyż jego proces przygotowania i pieczenia jest dłuższy od pozostałych chlebów. Chleb żytni wypiekany jest z najwyższej jakości mąki żytniej otrzymanej z żyta uprawianego na okolicznych polach w województwie lubelskim. Robiony jest z wcześniej przygotowanego zakwasu z dodatkiem wody, drożdży oraz soli. Bardzo ważnym etapem produkcji jest umiejętne wyrobienie ciasta, którego struktura nie może być za gęsta. Dodatkowo uformowane z ciasta bochenki powinny zostać poddane garowaniu, czyli spulchnianiu i rozrostowi ciasta przez okres od 40 minut do 50 minut. Tak przygotowane ciasto poddawane jest wypiekowi. Dzięki zastosowaniu surowców pozyskiwanych z terenu Lubelszczyzny oraz odpowiedniej metodzie produkcji, chleb ten jest mniej kwaśny niż inne chleby żytnie. „Zaś chleb żytni jedliśmy niemal każdego dnia, piekło się go w sobotę i to tyle aby starczyło do następnej soboty. Piekło się też go i na specjalne uroczystości, wypadały one czasami w środku tygodnia jak np. Boże Narodzenie czy Nowy Rok to piekło się chleb żytni ale i inne wypieki, nie w sobotę tylko dzień wcześniej, żeby był jak najświeższy” (Wywiad przeprowadzony z mieszkańcami gminy Bychawa).", "url": "https://www.gov.pl/web/rolnictwo/chleb-zytni-naturalny", "category": "lubelskie", "sub_category": "Wyroby piekarnicze i cukiernicze", "phrase": "Chleb żytni naturalny"}