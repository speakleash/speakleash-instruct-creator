{"meta_description": "Produkt wpisany na listę produktów tradycyjnych w dniu 2014-12-09\nW kategorii Produkty mięsne\nW województwie woj. małopolskim", "title": "Kiełbasa podhalańska ze Skrzypnego - - Portal Gov.pl", "content": "Kiełbasa w formie typowych wianków, pojedynczo odkręconych, delikatnie podsuszona, równomiernie pomarszczona. W przekroju wyraźnie widoczne kawałkami mięsa i tłuszczu. Batony układające się w wianki eliptyczne, jednostronnie odkręcone. Na przekroju kształt okrągły lub owalny. Batony o przekroju ok. 2,5-3,2 cm, układające się w wianki eliptyczne o średnicy ok. 25 cm, jednak w zależności od sposobu odkręcenia wielkość wianka może być większa, nawet do 50 cm. Barwa od śliwkowej do ciemnobrązowej – w zależności od rodzaju drewna wykorzystanego do wędzenia. Na przekroju barwa marmurkowa, różowo-szara, pośrodku batonu lekko szara. Aromatyczny smak doprawionego mięsa wieprzowego z dobrze zaznaczonymi nutami czosnku, jałowca i soli oraz mocno wyczuwalnym smakiem pieprzu. Zapach mocno uwędzonej i pieczonej kiełbasy wieprzowej. Tradycja wytwarzania kiełbasy na Podhalu sięga końca XIX wieku. Technologia jej wytwarzania prawdopodobnie napłynęła na Podhale z okolic Krakowa, gdzie przetwórstwo mięsne było dużo bardziej rozwinięte niż na biednym, często przymierającym głodem Podhalu. Produkcja przetworów wędliniarskich początkowo związana była z Nowym Targiem, gdzie już w XIX wieku istniały małe zakłady przetwórcze – rzeźnie i masarnie. Surowiec do produkcji pozyskiwany był z cotygodniowych jarmarków, gdzie okoliczni chłopi zwozili swój inwentarz. Prężnie działające jarmarki i duży napływ surowca, spowodowały znaczny rozkwit przetwórstwa mięsnego. Kiełbasa podhalańska ze Skrzypnego produkowana jest według receptury opartej na lokalnej, wielopokoleniowej technologii wytwarzania. Kiełbasa ta produkowana jest od zawsze z najlepszej jakości mięsa wieprzowego i cielęcego, z dodatkiem czosnku i pieprzu. Jej cechą charakterystyczną jest mocne, aromatyczne wędzenie na drewnie bukowym i olchowym. Wędzenie odbywa się w wysokiej temperaturze, co nadaje kiełbasie niepowtarzalny smak i zapach. Walory smakowe kiełbasy podhalańskiej ze Skrzypnego nie zmieniły się od lat, przez co ciągle jest ona obecna na niemal każdym podhalańskim stole i cieszy się uznaniem nie tylko mieszkańców, ale również osób odwiedzających Podhale i okolice.", "url": "https://www.gov.pl/web/rolnictwo/kielbasa-podhalanska-ze-skrzypnego", "category": "małopolskie", "sub_category": "Mięso świeże oraz produkty mięsne", "phrase": "Kiełbasa podhalańska ze Skrzypnego"}