{"meta_description": "Na tarnowskim Rynku królowały w niedzielę lokalne produkty i potrawy. Za sprawą półfinału Małopolskiego Festiwalu Smaku można było skosztować m.in. gołąbków z gęsiną, kabanosa z jelenia czy kołduny z jagnięciną.Do tego serwowano sporą ilość przepysznych miodów. Zresztą jeden z nich: nektarowo-spadziowy z Pasieki u Kiejdów zdobył grand prix imprezy. Festiwal odwiedziły tłumy ludzi. Wśród nich była m.in. premier Ewa Kopacz.", "title": "Małopolski Festiwal Smaku w Tarnowie [ZDJĘCIA]", "content": "Tarnowski półfinał Małopolskiego Festiwalu Smaku zgromadził ok. 20 lokalnych producentów żywności, którzy chwalili się swoimi wyrobami, częstując nimi osoby odwiedzające festiwalowe stoiska oraz jurorów, wśród których byli m.in. znamienici szefowie kuchni. Grand Prix zdobyło Gospodarstwo Pasieczne \"Pasieka u Kiejdów\" za miód nektarowo -spadziowy. Zyskał uznanie nie tylko konkursowego jury, ale również komisji dziennikarskiej. Poza miodem przepustkę do Krakowa, gdzie 29 i 30 sierpnia odbędzie się finał Małopolskiego Festiwalu Smaku, uzyskały także: twarożek rzuchow- ski (Gospodarstwo Rolne Jan Czaja) oraz razowiec lipnicki żytni (Tradycyjna Produkcja Pieczywa Andrzej Wnęk). W plebiscycie publiczności oddano blisko 1900 głosów. W kategorii Ekologiczne Przysmaki - zwyciężył razowiec lipnicki żytni, w kat. Tradycyjne Specjały - zakliczyński sok malinowy (Lokalna Grupa Działania Dunajec-Biała), w kat. Smakołyki z Legendą - pierożki w rosole z małopolską baraniną (firma Magi Maria Zdebska), a w kat. Jak u Mamy - miód nektarowo-spadziowy (Pasieka Wędrowna Burnat).", "url": "https://gazetakrakowska.pl/malopolski-festiwal-smaku-w-tarnowie-zdjecia/ar/4133867", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Zakliczyński sok malinowy"}