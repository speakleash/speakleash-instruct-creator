{"meta_description": "Miód nektarowo-spadziowy, chleb żytni razowy, twarożek i sok malinowy zdobyły w niedzielę uznanie jury i publiczności podczas półfinału 11. edycji Małopolskiego Festiwalu Smaku w Tarnowie. Podczas rozgrywanego w czasie festiwalu konkursu \"Małopolski smak\" produkty i potrawy ocenia profesjonalne jury i publiczność. Produkty oceniane są w czterech kategoriach: ekologiczne przysmaki, tradycyjne specjały, smakołyki z legendą oraz \"jak u mamy\". Ogłoszenie wyników odbyło się na zakończenie imprezy.", "title": "Miód zwycięzcą Małopolskiego Festiwalu Smaku w Tarnowie", "content": "Miód nektarowo-spadziowy, chleb żytni razowy, twarożek i sok malinowy zdobyły w niedzielę uznanie jury i publiczności podczas półfinału 11. edycji Małopolskiego Festiwalu Smaku w Tarnowie. Podczas rozgrywanego w czasie festiwalu konkursu \"Małopolski smak\" produkty i potrawy ocenia profesjonalne jury i publiczność. Produkty oceniane są w czterech kategoriach: ekologiczne przysmaki, tradycyjne specjały, smakołyki z legendą oraz \"jak u mamy\". Ogłoszenie wyników odbyło się na zakończenie imprezy. Grand Prix przyznane przez profesjonalne jury zdobył miód nektarowo-spadziowy z „Pasieki u Kiejdów”. Miód ten docenili także dziennikarze. Drugie miejsce zajął twarożek rzuchowski z gospodarstwa rolnego Jana Czaji z Rzuchowa, a trzecie – razowiec lipnicki żytni z gospodarstwa Tradycyjna Produkcja Pieczywa Jana Wnęka. W plebiscycie publiczności w kategorii „ekologiczne przysmaki” również zwyciężył razowiec lipnicki żytni Jana Wnęka. Spośród „tradycyjnych specjałów” największe uznanie zdobył zakliczyński sok malinowy Lokalnej Grupy Działania Dunajec-Biała; w kategorii „smakołyków z legendą” wygrały pierożki w rosole z małopolską baraniną firmy „Magi”; a najlepszą potrawą „jak u mamy” okazał się miód nektarowo-spadziowy z Pasieki Wędrownej Burnat. Poprzednie półfinały Małopolskiego Festiwalu Smaku odbyły się już w Wieliczce, Oświęcimiu, Wadowicach, Miechowie i Nowym Targu. Po tarnowskim ostatni półfinał odbędzie się w Starym Sączu (26 lipca). Małopolski Festiwal Smaku zakończy się na krakowskim placu Wolnica w ostatni weekend sierpnia (29 i 30 sierpnia) z udziałem najlepszych producentów z całej Małopolski. Małopolski Festiwal Smaku to największe w Polsce regionalne wydarzenie o charakterze kulinarnym; promuje małopolskich producentów, produkty lokalne i tradycyjne oraz potrawy regionalne. Impreza organizowana jest od 2005 roku w formie plenerowych kiermaszów. Jej organizatorem jest województwo małopolskie. Na prowadzonej przez ministra Rolnictwa i Rozwoju Wsi Liście Produktów Tradycyjnych wpisanych zostało 149 produktów z Małopolski.", "url": "https://www.ogrodinfo.pl/rynki-i-prawo/miod-zwyciezca-malopolskiego-festiwalu-smaku-w-tarnowie/", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Zakliczyński sok malinowy"}