{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Małopolski Festiwal Smaku z udziałem premier Kopacz » Małopolska", "content": "Tarnów: Premier Ewa Kopacz uczestniczyła w półfinale Małopolskiego Festiwalu Smaku. Jak przyznała, wydarzenia tego typu mają ogromne znaczenie w naszym kraju, który jest trzecim eksporterem żywności w Europie. Szefowej rządu, która u lokalnych producentów żywności zakupiła m.in. dwa słoiki miodu, makarony, oscypki oraz maliny towarzyszył wicemarszałek Stanisław Sorys. Przypomnijmy, że Małopolski Festiwal Smaku przybliża mieszkańcom tradycyjne produkty, charakterystyczne małopolskie potrawy w formie konkursowej rywalizacji. Pierwszym etapem są półfinały odbywające się w wybranych miastach w Małopolsce. Najlepsze wyłonione tam potrawy i produkty biorą udział w wielkim finale, który odbywa się pod koniec wakacji w Krakowie. - Małopolski Festiwal Smaku to wielkie święto kulinarne. Producenci konkurują o palmę pierwszeństwa, jeśli chodzi o łączenie tradycji z nowoczesnością – podkreśliła Ewa Kopacz W Tarnowie – podobnie jak podczas innych przystanków festiwalu – nie zabrakło dziś tradycyjnych smakołyków oraz produktów regionalnych, które można było zakupić wprost od producentów. - W Tarnowie gościmy 19 małopolskich producentów m.in. miodów, przetworów warzywnych, wędlin, chleba i innych smakołyków. Pamiętajmy, że kupując lokalne produkty wybieramy nie tylko to co smaczne, zdrowe i nasze, ale mamy też realny wpływ na tworzenie nowych miejsc pracy – mówił wicemarszałek Stanisław Sorys otwierając dzisiejszy półfinał. Wicemarszałek częstował uczestników własnoręcznie przygotowanym gulaszem z sarny, a na zakończenie imprezy wręczył zwycięzcom tarnowskiej odsłony festiwalu nagrody oraz dyplomy. Grand Prix w Tarnowie zdobyła „Pasieka u Kiejdów” za miód nektarowo-spadziowy. Również ten produkt otrzymał nagrodę dziennikarzy. Drugie miejsce przypadło gospodarstwu Jana Czai za twarożek rzuchowski, a miejsce trzecie gospodarstwu Andrzeja Wnęka za tradycyjny razowiec lipnicki żytni. Razowiec zwyciężył także w kategorii „Ekologiczne Przysmaki”. Natomiast w kategorii „Tradycyjne Specjały” triumfowała Lokalna Grupa Działania Dunajec Biała i ich zakliczyński sok malinowy. Pierożki w rosole z małopolską baraniną przygotowane przez firmę Marii Zdebskiej okazały się najlepsze w kategorii „Smakołyki z legendą”, a w kategorii „Jak u Mamy” równych sobie nie miał miód nektarowo-spadziowy z Pasieki Wędrownej Burnat.", "url": "https://www.malopolska.pl/aktualnosci/bez-kategorii/malopolski-festiwal-smaku-z-udzialem-premier-kopacz?version=textual", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Zakliczyński sok malinowy"}