{"meta_description": "Wiadomości z powiatu łosickiego - podlasie24.pl", "title": "XV Jubileuszowy Festiwal Folkloru i Smaku „Sójka Mazowiecka” - Piknik w Miasteczku Cegłów", "content": "Jubileuszowy, XV Festiwal Folkloru i Smaku „Sójka Mazowiecka” odbędzie się w najbliższą sobotę, 15 lipca w Cegłowie w powiecie mińskim. Sójka to rodzaj regionalnego pieroga, wywodzącego się właśnie z tej gminy i zapisanego na liście produktów tradycyjnych. Ale na sobotnim Festiwalu będzie nie tylko dobre jedzenie. Okoliczne koła gospodyń wiejskich lada chwila zabiorą się za wielkie lepienie. Do sprzedaży na festiwalu ma trafić kilka tysięcy sójek. Powinno starczyć dla wszystkich, którzy w sobotnie popołudnie przyjdą na cegłowski stadion. Będzie degustacja, ale i konkurencja.– Organizujemy konkurs na najlepszą sójkę i wracamy do korzeni, bo będziemy w tym konkursie starali się znaleźć sójkę idealną. Przewodniczącą jury będzie pani Anna Kotuniak, twórczyni tej sójki, która została wpisana na listę produktów tradycyjnych – zapowiada burmistrz Cegłowa, Marcin Uchman. Konkurs będzie miał dwie kategorie: dla kół gospodyń wiejskich oraz dla uczestników indywidualnych.Jeśli czytelnikom z dalszych od Cegłowa okolic nazwa sójka nadal nie kojarzy się z konkretnym smakiem, to przypomnijmy, że pieróg ten może zawierać kapustę, kaszę jaglaną lub jęczmienną, mięso (kiełbasę, podgardle lub inne) i przyprawy.Wracając zaś do sobotniego festiwalu – to oprócz kulinariów będą na nim również typowe rozrywki dla dzieci, wesołe miasteczko, a z racji okrągłej rocznicy imprezy także coś ekstra: widokowe loty śmigłowcem (oczywiście jeśli nie zepsuje się pogoda).Bogato zapowiada się także część kulturalno-rozrywkowa, gdzie gwoździem programu będzie zapowiadany na 20.00 koncert Macieja Maleńczuka, supportowany wcześniej przez B-QLL i uzupełniony na koniec przez dyskotekę z DJ Wika.Wszystko zacznie się w sobotę o godzinie 14.00.", "url": "https://losice.podlasie24.pl/region/xv-jubileuszowy-festiwal-folkloru-i-smaku-sojka-mazowiecka-piknik-w-miasteczku-ceglow-20230713185401", "category": "mazowieckie", "sub_category": "Wyroby piekarnicze i cukiernicze", "phrase": "Sójka mazowiecka"}