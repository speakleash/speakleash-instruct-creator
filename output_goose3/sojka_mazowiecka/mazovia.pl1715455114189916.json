{"meta_description": "Wznowiono konkurs na najlepszą Sójkę Mazowiecką – regionalny przysmak ziemi cegłowskiej. W wydarzeniu wzięła udział Janina Ewa Orzełowska członek Zarządu Województwa Mazowieckiego.", "title": "Wybrano najlepszą „Sójkę Mazowiecką” - Witryna", "content": "Po dwuletniej przerwie, w Cegłowie odbyła się kolejna edycja Festiwalu Folkloru i Smaku „Sójka Mazowiecka”. Podczas imprezy uczestnicy zapoznali się z lokalną tradycją, historią regionu oraz pomogli w wyłonieniu najsmaczniejszej Sójki. – Wypiekanie Sójki Mazowieckiej, to tradycja pokazująca siłę i wyjątkowość Mazowsza. Nasz region, to nie tylko wspaniały folklor i piękne tereny rekreacyjne, ale i pyszne potrawy. Wybór tegorocznego specjału nie należał do najłatwiejszych. Ważne jest jednak to, że ta tradycja pozostaje wciąż żywa – podkreślała Janina Ewa Orzełowska. Sójka Mazowiecka wyrabiana jest we wschodniej części Mazowsza. Jest to rodzaj pieroga wykonywanego z cienko rozwałkowanego ciasta wypełnionego kapustą, boczkiem lub słoniną, kaszą jaglaną i grzybami. Tak przygotowany specjał następnie jest zapiekany. Zdaniem mieszkańców Cegłowa do lat 50. XX w., potrawę nazywano pierogami, dopiero po tym okresie zaczęto ją określać mianem „sójki”, aż nazwa ta upowszechniła się wśród społeczności. Oficjalnie nie do końca wiadomo, skąd pochodzi nazwa potrawy, jednakże właśnie pod tym określeniem została wpisana na listę produktów tradycyjnych województwa mazowieckiego. Tradycja wypieku Sójki nie ginie i jest pieczołowicie kultywowana. Kiedyś przygotowywano ją wyłącznie z okazji świąt. W zależności od rodzaju święta, pieczono sójki w odpowiednim kształcie wraz z odpowiednim nadzieniem. Sójkę pieczono także co dwa tygodnie przy wypiekaniu chleba. Nie była to do końca potrawa odświętna, jednak traktowana była jako niecodzienne danie w dość monotonnej wiejskiej diecie. W tegorocznym konkursie wzięło udział kilkanaście osób, które przygotowały Sójkę według tradycyjnej receptury. Główny laur przypadł KGW Cegłów.", "url": "https://mazovia.pl/pl/kultura-i-turystyka/aktualnosci/wybrano-najlepsza-sojke-mazowiecka.html", "category": "mazowieckie", "sub_category": "Wyroby piekarnicze i cukiernicze", "phrase": "Sójka mazowiecka"}