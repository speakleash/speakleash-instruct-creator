{"meta_description": "Strona internetowa Powiatu Niżańskiego", "title": "Krzeszowskie POWIDLAKI – edycja 2021", "content": "Na Placu Targowym w Krzeszowie, 12 września br., odbyło się wielkie śliwkowe święto - XXIV edycja wydarzenia kulturalnego „Powidlaki 2021”. Wychodząc naprzeciw oczekiwaniom lokalnej i okolicznej społeczności wydarzenie obfitowało w występy, koncerty i inne atrakcje, a jego głównym celem była promocja produktów lokalnych oraz kultywowanie wielowiekowej tradycji smażenia powideł, według starej receptury przekazywanej z pokolenia na pokolenie. Licznie przybyli goście mogli poznać nie tylko tradycję wyrobu powideł, ale również uczestniczyć w koncertach i skorzystać z przygotowanych atrakcji. Podczas imprezy nie zabrakło stałych punktów, które znamy z poprzednich edycji imprezy, m. in.: inscenizacji przedstawiającej obrzędy związane z tradycją wytwarzania powideł, pokazu smażenia powideł, konkursu kulinarnego dla kół gospodyń wiejskich na najlepszy produkt ze śliwką oraz degustacji regionalnych przysmaków. Patronat Honorowy nad konkursem „Najlepszy Produkt ze Śliwką” objął Starosta Niżański Robert Bednarz a nagrody w konkursie ufundował Powiat Niżański. Podczas trwania śliwkowego święta, licznie zebranej publiczności zaprezentowały się dzieci i młodzież z Gminy Krzeszów oraz artyści w występach tanecznych i akrobatycznych w wykonaniu grup „Świat Muzyki” Nowa Sarzyna i GOK Krzeszów. Tego dnia o muzyczne akcenty zadbały na scenie zespoły „ENERGY GIRLS”, „POWER PLAY”, „MEGUSTAR” oraz „TEX”. Po zmroku na widzów czekał widowiskowy pokaz laserowy oraz koncerty muzyczne gwiazd wieczoru – „PLAYBOYS” oraz „POZYTYWNIE ALBO WCALE”. Ponadto, imprezie towarzyszyły wystawy malarstwa, rzeźby i rękodzieła, pokazy wikliniarstwa i garncarstwa, wesołe miasteczko, zabawy plenerowe dla dzieci oraz gastronomia. Podczas trwania imprezy dla chętnych działał również Mobilny Punkt Spisowy „Spisobus” oraz Mobilny Punkt Szczepień #SzczepimySię. Gospodarzem Krzeszowskich POWIDLAKÓW był Wójt Gminy Krzeszów Stanisław Nowakowski, zaś swoja obecnością na tegorocznej imprezie zaszczycili Wiceminister Sprawiedliwości, Poseł na Sejm RP - Marcin Warchoł, Sekretarz Stanu w Ministerstwie Infrastruktury, Poseł na Sejm RP - Rafał Weber, Poseł na sejm RP Jerzy Paul, zaś Powiat Niżański reprezentował Starosta Robert Bednarz, Wicestarosta Adam Mach oraz Przewodniczący Rady Powiatu Sylwester Daśko. Wśród przybyłych gości byli również włodarze gmin Powiatu Niżańskiego oraz samorządowcy. POWIDLAKI to jedno z najważniejszych wydarzeń kulturalnych Podkarpacia. Smak krzeszowskich powideł stał się wielkim atutem Gminy Krzeszów, a wydarzenia towarzyszące POWIDLAKOM są zawsze szeroko relacjonowane przez media zarówno lokalne jak i ogólnopolskie.", "url": "https://powiatnizanski.pl/aktualnosci/3491-krzeszowskie-powidlaki-edycja-2021", "category": "podkarpackie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła krzeszowskie"}