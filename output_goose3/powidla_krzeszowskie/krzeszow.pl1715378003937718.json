{"meta_description": "", "title": "\"Powidlaki\" 2021", "content": "12 września na Placu Targowym w Krzeszowie odbędzie się XXIV edycja wydarzenia kulturalnego „Powidlaki” 2021. W programie moc atrakcji. Nie zabraknie stałych punktów imprezy jak pokaz smażenia powideł, degustacja potraw regionalnych, wystawy rękodzieła ludowego i występy lokalnych artystów. Na plenerowej scenie wystąpią gwiazdy disco polo m.in. Playboys i Power Play. „Powidlaki” są imprezą, która ma za zadanie promować produkty lokalne, przede wszystkim powidła krzeszowskie, które są zarejestrowane jako produkt lokalny, ale też inne produkty wytwarzane na terenie gminy Krzeszów i gmin ościennych. Jednym z kluczowych punktów programu będzie konkurs kulinarny na „Najlepszy Produkt ze Śliwką” adresowany do Kół Gospodyń Wiejskich z gminy Krzeszów w powiecie niżańskim. Konkurs ten od lat cieszy się ogromnym zainteresowaniem wytwórców produktów lokalnych i tradycyjnych, dzięki czemu jest również doskonałą okazją do promocji regionu i jego dziedzictwa kulinarnego i kulturowego.", "url": "https://krzeszow.pl/wiadomosci/32566/powidlaki-2021", "category": "podkarpackie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Powidła krzeszowskie"}