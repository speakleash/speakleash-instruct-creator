{"meta_description": "Kolejny odcinek i kolejne wyzwanie. Tym razem chce Wam zaprezentować niestandardowy przepis na ważną w Polsce rybkę, czyli śledzia!", "title": "Gamoń sprzedaje przepis na pyszne Harynki w Pieprzowej Zołzie", "content": "Śledź! Kto z nas go nie jadł! Toż to idealna przekąska imprezowa, przystawka przed obiadem lub z odpowiednimi dodatkami nawet danie główne. Dziś chcę zapoznać Was z przepisem na Harynki w Pieprzowej Zołzie, czyli mówiąc po polsku, na śledzie w zalewie pieprzowej. Zanim jednak zaczniemy warto skupić się na niezbędnych składnikach! Najpierw przygotowujemy zalewę. Siekamy marchewkę i pietruszkę w drobne talarki. Możemy również zetrzeć warzywa na tarce – pełna dowolność. Potem kroimy cebulę w piórka. Rozgrzewamy rondelek i wsypujemy do niego dwie łyżki cukru, tak aby powstał karmel. Do gotowego karmelu dolewamy litr wody, dodajemy ziele angielskie, trochę soli i pieprzu. Dorzucamy pokrojone warzywa, wraz z zielem angielskim. Na sam koniec dolewamy octu i czekamy, aż całość się zagotuje. Do zagotowanej zalewy dorzucamy kiszony pieprz. Całość odstawiamy do ostygnięcia- kiedy temperatura zmniejszy się do około 50 stopni możemy zalać świeże śledzie. Śledzie delikatnie się zetną, będą wciągać smak warzyw i octu. Do naczynia, w którym chować będziemy naszą potrawę do lodówki, przelewamy część zalewy wraz z warzywami. Na to wykładamy świeże śledzie i zalewamy je pozostałą w rondelku częścią sosu. Tak przygotowane śledzie chowamy do lodówki na minimum trzy godziny. Możemy serwować je w tym samym naczyniu w którym było w lodówce, lub zaserwować je na bardziej dekoracyjnym talerzu. Przy przekładaniu śledzi nie należy zapominać o podaniu ich z warzywami i cebulką, bo to najlepsze maszkety! Całość można udekorować rozmarynem, tymiankiem bądź bazylią. Dajcie koniecznie znać jak smakowały Wam harynki w pieprzowej zołzie, bo ciekaw jestem niezmiernie! Do zobaczenia w kolejnym odcinku „Gamoń w kuchni!”", "url": "https://tvs.pl/informacje/gamon-w-kuchni-przepis-na-harynki-w-pieprzowej-zolzie/", "category": "opolskie", "sub_category": "Produkty rybołówstwa, w tym ryby ", "phrase": "Harynki w cebulowej zołzie"}