{"meta_description": "", "title": "Kolejna potrawa z Opolszczyzny na liście Ministerstwa Rolnictwa - Radio Doxa", "content": "Lista Produktów Tradycyjnych wzbogaciła się o kolejną potrawę z Opolszczyzny. Tym razem na listę prowadzoną przez Ministra Rolnictwa i Rozwoju Wsi została wpisana kresowa „studzienina” czyli popularna galareta z nóżek wieprzowych. Wniosek o wpis złożyły panie z Koła Gospodyń Wiejskich z Bogdanowic z gminy Głubczyce. Studzienina to potrawa przywieziona z Kresów Wschodnich przez przodków mieszkańców Bogdanowic, głównie potomków przesiedleńców z podolskich wiosek – wyjaśniają panie z Koła Gospodyń Wiejskich. Była ona podawana zwykle z okazji uroczystości rodzinnych, a także z okazji świąt okolicznościowych, tj. na Wielkanoc i na zabawę sylwestrową, rzadziej z okazji Bożego Narodzenia. Studzienina jest 78 produktem z województwa opolskiego, wpisanym na Listę Produktów Tradycyjnych. Oprócz niej na liście znajduje się m.in.: opolska rolada wołowa, kluski śląskie, wodzionka, śląskie niebo, harynki w cebulowej zołzie, anyżki, kraple, jabłka suszone z pieca, ajer likier, kanałówka czy citron śpajza, keksy przez maszynkę (ciastka kręcone przez maszynkę), „solejery” – jajka w zalewie kminkowej oraz śląski marcepan z ziemniaków.", "url": "https://doxa.fm/aktualnosci/kolejna-potrawa-z-opolszczyzny-na-liscie-ministerstwa-rolnictwa/", "category": "opolskie", "sub_category": "Produkty rybołówstwa, w tym ryby ", "phrase": "Harynki w cebulowej zołzie"}