{"meta_description": "", "title": "Odcinek 172", "content": "Potrawa 1  Grzybowa „siemieniotka” czyli zupa z siemienia konopnego  Składniki: • 200 g siemienia konopnego nieobłuskanego • 1 cebula • 400 g mrożonych podgrzybków • 1 łyżka suszonego majeranku • 2 ząbki czosnku • 1 pietruszka korzeniowa • ½ selera • 4 – 5 suszonych podgrzybków • 150 ml zakwasu na żurek • 12 suszonych śliwek • 1 łyżka cukru • 100 ml kwaśnej gęstej śmietany • sól, pieprz, olej  Sposób przygotowania:  1. Siemię konopne zalewamy wodą i gotujemy przez 25 minut.  2. Na patelni z odrobiną oleju szklimy cebulę pokrojoną w kostkę, doprawiamy pieprzem, przekładamy do naczynia. Na tej samej patelni przesmażamy rozmrożone podgrzybki. Doprawiamy połową suszonego majeranku, czosnkiem pokrojonym w plasterki, solą i pieprzem. Jeśli podczas smażenia pojawi się nadmiar płynu z rozmrożonych grzybów, sukcesywnie możemy go odlewać do naczynia z cebulą. Przesmażone grzyby do naczynia z cebulą.  3. Teraz dokładamy selera i pietruszkę pokrojone w kostkę, zalewamy wodą, dorzucamy suszone grzyby, doprawiamy solą. Gotujemy na wolnym ogniu do miękkości warzyw.  4. Ugotowane i odcedzone siemię konopne ucieramy w moździerzu lub w blenderze na jednolitą masę. Dodajemy do zupy, dolewamy też zakwas na żurek. Zagotowujemy, na końcu dorzucamy pokrojone w drobna kosteczkę suszone śliwki i cukier.  5. Rozlewamy na talerze, przybierają każdą porcję łyżką kwaśnej gęstej śmietany i listkami natki pietruszki lub świeżej kolendry.  Dobra rada: możemy też kupić obłuskane siemię konopne na tę zupę Potrawa 2  „Harynki w cebulowej zołzie” czyli śledzie w sosie cebulowym  Składniki: • 6 śledzi najlepiej holenderskich matiasów • 2 – 3 cebule • 5 – 6 suszonych grzybów (podgrzybków lub borowików) • 300 ml kwaśnej gęstej śmietany • 10 suszonych śliwek • ½ łyżki miodu • 1 łyżka octu winnego • sól, grubo mielony pieprz, olej  Sposób przygotowania:  1. Na patelni podgrzewamy olej do temperatury maksymalnie 100°C i wsypujemy utarte w mikserze na proszek suszone grzyby. Chwilę razem podgrzewamy. Olej nie może być zbyt gorący, bo grzyby się spalą i będą gorzkie.  2. Olej z aromatem grzybowym przelewamy do szerokiego naczynia i układamy w nim oczyszczone płaty śledzi. Obracając ryby w oleju, trzymamy je około godziny.  3. Na patelnię wylewamy olej i na bardzo małym ogniu podsmażamy cebule pokrojone w piórka aż nabiorą ciemno złotego, prawie brązowego koloru. Lepiej robić to partiami uważając aby nie przypalić cebuli, bo będzie gorzka.  4. Podsmażoną na brązowo i chrupiącą cebulę odsączamy z nadmiaru tłuszczu na papierowym ręczniku.  5. „Spalona cebulowa zołza” czyli sos cebulowy: do miski przekładamy kwaśną gęstą śmietanę, doprawiamy solą i pieprzem, dokładamy połowę chrupiącej, podsmażonej cebuli, pokrojone w drobną kosteczkę suszone śliwki, doprawiamy solą, pieprzem, miodem i octem. Całość dokładnie mieszamy i odstawiamy na pół godziny.  6. Sos układamy na półmisku, na sosie układamy pokrojone w ładne kawałki śledzie, pokrywamy pozostałą podsmażoną cebulą, skrapiamy olejem aromatyzowanym grzybami.  Dobra rada: jeśli kupione przez nas śledzie będą zbyt słone, można je wymoczyć w wodzie przed użyciem przez godzinę", "url": "https://karolokrasa.pl/przepisy/odcinek-172/", "category": "opolskie", "sub_category": "Produkty rybołówstwa, w tym ryby ", "phrase": "Harynki w cebulowej zołzie"}