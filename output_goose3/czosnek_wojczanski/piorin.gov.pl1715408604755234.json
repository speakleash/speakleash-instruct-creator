{"meta_description": "", "title": "Aktualności wojewódzkie / Aktualności / Państwowa Inspekcja Ochrony Roślin i Nasiennictwa", "content": "Pracownicy WIORiN w Kielcach z Oddziału w Busku-Zdroju w ramach działań promocyjnych uczestniczyli w prelekcji na temat: „Właściwości lecznicze czosnku wójczańskiego”. Prelekcję wygłosiła producentka czosnku prowadząca gospodarstwo rolne na terenie powiatu buskiego w miejscowości Wełecz. Wełecz to wieś, która leży nie opodal Buska-Zdroju i wraz z przyległymi miejscowościami Oleszki, Biniątki stanowi w powiecie buskim centrum produkcji czosnku. Dzięki warunkom glebowym i klimatycznym panującym w tej części powiatu buskiego jest to miejsce, które szczególnie sprzyja uprawie czosnku. Czosnek uprawiany na tym terenie w 2014 roku został wpisany przez Ministerstwo Rolnictwa i Rozwoju Wsi na listę produktów tradycyjnych w kategorii Warzywa i owoce w woj. Świętokrzyskiego pod nazwę czosnek wójczański. Wydarzenie odbyło się w Domu Zdrojowym przy Tężni w części uzdrowiskowej Buska-Zdroju. Skierowane było do kuracjuszy przebywających na turnusach wypoczynkowych i rehabilitacyjnych jak również do mieszańców Buska - Zdroju i okolic. Pracownicy WIORiN w Kielcach z Oddziału w Busku-Zdroju biorąc udział w tym wydarzeniu mieli możliwość zaprezentowania Państwowej Inspekcji Ochrony Roślin i Nasiennictwa jako Instytucji, która nadzoruje w tym przypadku uprawę czosnku wójczańskiego. Inspekcja dba o to aby czosnek był pełnowartościowym produktem roślinnym bezpiecznym dla konsumentów. Wszyscy producenci rolni w tym producenci czosnku są objęci nadzorem przez WIORIN. Pilnujemy tego aby zabiegi ochrony roślin były wykonywane sprawnym technicznie sprzętem, przez osoby do tego uprawnione. Czuwamy nad prawidłowym stosowaniem środków ochrony roślin przeprowadzając kontrole stosowania ŚOR bezpośrednio w gospodarstwach rolnych, jak również przez pobieranie prób płodów rolnych do badania na pozostałość pestycydów. Dla uczestników prelekcji pracownicy WIORiN w Kielcach z Oddziału w Busku- Zdroju przygotowali broszury i informatory dotyczące działalności PIORiN oraz materiały promocyjne opatrzone logo Inspekcji. Rozpowszechniając prospekty pracownicy zachęcali uczestników do odwiedzania naszych stron internetowych, na których można znaleźć informacje dotyczące bieżącej działalności PIORiN. Kuracjusze i inni uczestnicy spotkania zadawali wiele pytań na które inspektorzy z radością udzielali odpowiedzi.", "url": "http://piorin.gov.pl/sk-aktualnosci/sk-aktualnosci-wojewodzkie/polski-czosnek-pod-opieka-piorin,309.html", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Czosnek wójczański"}