{"meta_description": "Starostwo Powiatowe w Busku-Zdroju", "title": "Wojewódzkie święto plonów we Włoszczowie", "content": "W dniu 2 września 2018 r. we Włoszczowie odbyły się XVIII Świętokrzyskie Dożynki Wojewódzkie. Powiat Buski reprezentowała delegacja wieńcowa z gminy Busko-Zdrój z miejscowości Zwierzyniec - Koło Gospodyń Wiejskich \"Zwierzynianki\" oraz strażacy z miejscowej jednostki OSP. Włodarzy samorządowych reprezentowali Jerzy Kolarz Starosta Buski, Stanisław Klimczak Wicestarosta Buski, Wiesław Marzec i Krzysztof Gajek - Członkowie Zarządu Powiatu w Busku-Zdroju oraz Tomasz Mierzwa Zastępca Burmistrza Miasta i Gminy Busko-Zdrój. Uroczysta Msza Święta odprawiona została w kościele parafialnym p.w. Wniebowzięcia Najświętszej Maryi Panny. Następnie uczestnicy dożynek przeszli w barwnym i licznym korowodzie na stadion sportowy. Trzynaście delegacji z każdego powiatu województwa świętokrzyskiego błyszczało w korowodzie, który tworzyły jako pierwsze urokliwe mażoretki, kolejno orkiestra dęta w pięknych uniformach oraz żniwiarze. Dość długa trasa korowodu była okazją do podziwiania okolicy oraz częstowania się chlebem wypieczonym z tegorocznego ziarna. Najważniejszym punktem dożynek był wybór najpiękniejszego wieńca, który będzie reprezentował województwo świętokrzyskie na Dożynkach Prezydenckich w Spale w najbliższą niedzielę. Jury XVIII Świętokrzyskich Dożynek Wojewódzkich za najpiękniejszy wieniec dożynkowy uznało wieniec z Powiatu Ostrowieckiego, drugie miejsce zajął wieniec z Powiatu Kieleckiego, a trzecie miejsce wieniec z Powiatu Sandomierskiego. Wieniec z Powiatu Buskiego otrzymał wyróżnienie i pamiątkowy dyplom. Wszystkie wieńce przykuwały uwagę, były okazałe, misternie uplecione i bogato przystrojone, a wszystko to zgodnie z tradycją i obowiązującym regulaminem. Podczas dożynek Powiat Buski zorganizował również stoisko promocyjne, na którym Koło Gospodyń Wiejskich z Wełcza gmina Busko-Zdrój zaprezentowało potrawy regionalne. Goście dożynkowi zapraszani byli do degustacji potraw z kuchni, w której króluje czosnek. Jedną z tych potraw była zupa czosnkowa. Wystrój stoiska nawiązywał do charakteru Wełcza - miejscowości, która słynie z uprawy czosnku. Czosnek wójczański został wpisany na listę produktów tradycyjnych. Zarząd Powiatu dziękuje Kołom Gospodyń Wiejskich w Zwierzyńcu i w Wełczu oraz strażakom ochotnikom za udział w tegorocznym wojewódzkim święcie plonów. Wszystkim przekazujemy pozdrowienia i życzymy corocznych wspaniałych plonów.", "url": "https://www.powiat.busko.pl/pl/aktualnoci/1388-2018-09-04-13-18-41.html", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Czosnek wójczański"}