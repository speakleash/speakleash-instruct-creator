{"meta_description": "Powiększyła się lista członków sieci Dziedzictwo Kulinarne - Świętokrzyskie. Kolejne regionalne produkty znalazły się też na liście produktów tradycyjnych.", "title": "Kolejne specjały trafiły na listę produktów tradycyjnych", "content": "Powiększyła się lista członków sieci Dziedzictwo Kulinarne – Świętokrzyskie. Kolejne regionalne produkty znalazły się też na liście produktów tradycyjnych. Podczas posiedzenia zespołu opiniującego zaprezentowało się 10 podmiotów, a ich działalność i produkty zostały pozytywnie zaopiniowane. Jak wyjaśnia Sławomir Neugebauer z Urzędu Marszałkowskiego – wpis na Listę Produktów Tradycyjnych oznacza, że produkt wyróżnia się trwałością receptur, przekazywanych z pokolenia na pokolenie. Każdy z nich ma przynajmniej 50-letnią tradycję. Świętokrzyska sieć dziedzictwa kulinarnego jest częścią europejskiej organizacji, która promuje produkcję regionalnej żywności. Pomaga jednocześnie w rozwoju drobnych przedsiębiorstw i turystyki. Artykuły sygnowane specjalnym znakiem są produkowane z troską o środowisko naturalne. Ich wytwórcami są gospodarstwa rolne i rybackie, a także gospodarstwa agroturystyczne, a są rozprowadzane w sklepach farmerskich. Natomiast Lista Produktów Tradycyjnych zawiera regionalne specjały, które swą wyjątkowość zawdzięczają pochodzeniu geograficznemu, albo tradycyjnej metodzie wytwarzania. Do sieci Dziedzictwo Kulinarne Świętokrzyskie dołączyło sześciu członków. To piekarnia z Iwanisk, prowadzona od 1952 roku, przez Jadwigę Bednarską i sandomierska restauracja Ciżemka, która szczyci się popisowym daniem – sakiewką rycerską. Oprócz nich, są dwa gospodarstwa rolne – Artura Pruska i Janiny Kuli, zajmujące się uprawą czosnku, a także Koło Gospodyń Wiejskich z Drożejowic, które zaprezentowało regionalne kwaszone ogórki. Wśród członków sieci pojawiło się również gospodarstwo agroturystyczne „Na górce” z gminy Bodzentyn. Natomiast na liście produktów tradycyjnych znalazły się 4 nowe specjały: tort czekoladowo- orzechowy, salceson, chleb maślany oraz kiełbasa opatowska. Obecnie, Sieć Dziedzictwo Kulinarne Świętokrzyskie liczy 87 członków, a w skład Listy Produktów Tradycyjnych wchodzi 78 wyrobów z regionu.", "url": "https://radiokielce.pl/720928/post-49348/", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Czosnek wójczański"}