{"meta_description": "Wędrując po Ponidziu i Powiślu warto zatrzymać się w miejscach, przez które prowadzi lokalny szlak kulinarny. Miejscowe restauracje i gospodarstwa agroturystyczne serwują...", "title": "Poznaj smaki Ponidzia i Powiśla - Wybrany artykuł - Wrota Świętokrzyskie – Portal Województwa Świętokrzyskiego", "content": "Wędrując po Ponidziu i Powiślu warto zatrzymać się w miejscach, przez które prowadzi lokalny szlak kulinarny. Miejscowe restauracje i gospodarstwa agroturystyczne serwują tradycyjne dania i smakowite produkty, zaskakujące turystów, a mieszkańcom przypominające ich korzenie kulinarne. Wszystkie punkty należące do Kulinarnego Szlaku Ponidzia i Powiśla są oznaczone specjalną tablicą informacyjną. Jak zaznacza Aneta Chyc z Centrum Informacji Turystycznej w Busku-Zdroju, siłą ponidziańskiej i powiślańskiej kuchni są zdrowe i ekologiczne produkty wpisane na Listę Produktów Tradycyjnych Ministerstwa Rolnictwa i Rozwoju Wsi. - Tajemnice przyrządzania perełek rodzimej kuchni zbierane były skrzętnie przez ostatnie cztery lata i ujęte zostały w \"Pamiętniku Kulinarnym\". Stworzenie publikacji dotyczącej naszych lokalnych kulinariów było nie lada wyzwaniem, biorąc pod uwagę, iż na tym terenie nie istniało wcześniej żadne piśmiennictwo związane z tematyką gastronomiczną. Przepisy przekazywane były najczęściej z pokolenia na pokolenie drogą ustną, bądź w starych rodzinnych zapiskach. Udało się jednak zarchiwizować produkty i potrawy dzięki współpracy trzech Lokalnych Grup Działania \"Słoneczny Lider\", \"G5\", \"Perły Ponidzia\" oraz restauratorów, przetwórców i Kół Gospodyń Wiejskich - wyjaśnia Aneta Chyc. Kulinarny Szlak Ponidzia i Powiśla to 46 charakterystycznych produktów oraz potraw. Wśród nich jest słynny miód z ponidziańskich kwiatów oraz uprawiane od lat: czosnek wójczański, truskawka „Faworytka\", fasola „Piękny Jaś\" i wiele innych odmian owoców oraz warzyw, których uprawa jest silnie zakorzeniona w lokalnej tradycji. Wiele z podawanych przez restauratorów i gospodynie dań ma bardzo intrygujące nazwy np.: żabieckice gały, blachorze, strojcowskie zawijoki czy wiślickie dzianie. Przysmakami, którym nie oprą się wielbiciele mięsa, są natomiast: szynki z Broniny, kiełbasy z Pacanowa, zaś fani wysokoprocentowych trunków zachwycą się wytwarzanymi według przepisów antenatów nalewkami i winami. - Potrawy z Kulinarnego Szlaku Ponidzia i Powiśla cechuje oryginalność i smak, będące gwarancją zaspokojenia nawet najbardziej wymagających podniebień - podkreśla Aneta Chyc.", "url": "https://www.wrota-swietokrzyskie.pl/pio/zawartosc/-/asset_publisher/6cAE/content/poznaj-smaki-ponidzia-i-powisla?redirect=https%3A%2F%2Fwww.wrota-swietokrzyskie.pl%2Fpio%2Fturystyka-i-sport%2Fturystyka%3Fp_p_id%3D101_INSTANCE_qn2L%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Czosnek wójczański"}