{"meta_description": "Produkt wpisany na listę produktów tradycyjnych w dniu 2015-03-31\nW kategorii Napoje\nW województwie woj. lubelskim", "title": "Syrop z owoców róży - - Portal Gov.pl", "content": "Końskowola to gmina w województwie lubelskim słynąca z produkcji róż, skąd wzięła swoją potoczną nazwę „Różana Kraina”. Bogata tradycja szkółkarstwa ziemi końskowolskiej, a przede wszystkim produkcja róż – zarówno tych dekoracyjnych, ale także tych smakowych spowodowała na przestrzeni lat powstanie różnych receptur kulinarnych. „…w każdym chyba domu moich znajomych były przygotowywane zapasy na zimę. U jednych były to marynaty warzywne, u innych grzyby, ale tez dżemy i soki, czy też syropy, a u nas syrop z owoców róży rosnącej koło naszego domu…” (Wywiad przeprowadzony z mieszkańcami gminy Końskowola). Do przygotowania syropu owoce róży zbierane są ręcznie, kiedy ich wybarwienie jest najbardziej intensywne. Po zbiorze, owoce oczyszczone zostają z kielichów i szypułek, a następnie zostają dokładnie umyte. Tak przygotowane zalewne są wrzącą wodą i pozostają w niej przez około 15 minut aż zmiękną. Kolejnym etapem jest odcedzenie przez gęste płótno soku i powtórne zalanie owoców zakwaszoną wodą i ich ogrzanie. Po odcedzeniu oba soki łączone są ze sobą, dodawany jest cukier i wszystko razem podgrzewane jest aż osiągnie temperaturę wrzenia. Otrzymany słodki, intensywnie pomarańczowy syrop rozlewany jest do butelek i przechowywany w spiżarni na zimowe i chłodne dni. Syrop z owoców róży serwowany jest „w czasie wspólnych herbatek, ale przede wszystkim, jako lekarstwo na rozgrzanie i wzmocnienie organizmu, na przeziębienie, podawany z gorącą wodą tak profilaktycznie dzieciom” (Wywiad przeprowadzony z mieszkańcami gminy Końskowola).", "url": "https://www.gov.pl/web/rolnictwo/syrop-z-owocow-rozy", "category": "lubelskie", "sub_category": "Napoje (alkoholowe i bezalkoholowe)", "phrase": "Syrop z owoców róży"}