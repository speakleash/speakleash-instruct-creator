{"meta_description": "\"Od pola do stołu - Mięso i wędliny z własnej hodowli\": tak prezentuje się Gospodarstwo Rolne Marzena i Łukasz Kieras w Komorowie, w gminie Pacanów. Młodzi rolnicy otwarli - na bazie istniejącej chlewni - zakład produkcji naturalnych wyrobów masarniczych.", "title": "Wyborne wędliny z \"babcinej kuchni\" - nowa masarnia w Komorowie [ZDJĘCIA]", "content": "W uroczystości otwarcia wzięli udział zaproszeni goście - z burmistrzem Wiesławem Skopem i przewodniczącym Rady Miejskiej w Pacanowie Arturem Czubem na czele. Przybył także prezes Kapituły Agroligi Wojciech Pysiak z małżonką, służący od lat pomocą i przyjaźnią młodym przedsiębiorcom z Komorowa. Było oficjalne otwarcie masarni - gratulacje, kwiaty i życzenia, obiekt został też poświęcony. Potem towarzyskie spotkanie pod namiotem, zaś do wspólnej biesiady przygrywała znana i lubiana Kapela Nadwiślanie. Pomysł na taki kierunek rozwoju swojego gospodarstwa państwo Kierasowie podjęli przed trzema laty. Impulsem była ówczesna sytuacja na polskim rynku. - W tamtym okresie czasu niskie ceny sprzedaży trzody chlewnej oraz brak stabilności rynku determinowały rozwój gałęzi przetwórczej, umożliwiającej wyeliminowanie kosztów pośredników sprzedaży. A co za tym idzie, zmniejszenie kosztów produkcji własnego wyrobu - mówi Łukasz Kieras, który prowadzi gospodarstwo od 18 roku życia. Jego żona, pani Marzena, jest zaangażowana w pracę i rozwój rodzinnego interesu od 15 lat.", "url": "https://echodnia.eu/swietokrzyskie/wyborne-wedliny-z-babcinej-kuchni-nowa-masarnia-w-komorowie-zdjecia/ar/c1-14146693", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa z Pacanowa"}