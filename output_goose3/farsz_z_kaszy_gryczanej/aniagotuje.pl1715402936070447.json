{"meta_description": "Prosty przepis na pyszne, domowe pierogi z farszem z kaszy gryczanej, suszonych grzybów i sera feta. To najlepsze pierogi z kaszą gryczaną i fetą jakie można zrobić.", "title": "Przepis na pierogi z kaszą gryczaną i grzybami", "content": "Przepis na pyszne, delikatne wegetariańskie pierogi z aromatycznym farszem z białej kaszy gryczanej z dodatkiem suszonych podgrzybków i warzyw. Feta idealnie łączy ze sobą smaki nadzienia oraz sprawia, że farsz jest przyjemniejszy do nakładania. To mój najlepszy przepis na pierogi z kaszą gryczaną i fetą . Potrzebujesz również: stolnicę, wałek, okrągłą wykrawaczkę do ciastek lub szklankę średnica około 5 cm, bawełnianą ściereczkę, szeroki garnek i cedzak.   Jak zrobić ciasto na pierogi:   Do szerokiej miski przesiej mąkę. Dodaj sól. Do szklanej miski wkrój kawałki masła. Dodaj 120 ml wrzątku. Poczekaj chwilę, aż masło rozpuści się w wodzie i dodaj całość do miski z mąką. Postaraj się drugą ręką mieszać gorące ciasto. Wyrabiaj je chwilę. Wyłóż ciasto na stolnicę i wyrabiaj je kilka minut. Ciasto z dodatkiem masła nie podsypuje się mąką - nie ma takiej potrzeby. Powinno być miękkie, plastyczne i elastyczne. Kulę ciasta zawiń w folię i odłóż na 30 minut. Ciasto po leżakowaniu nie będzie się kurczyć podczas rozwałkowywania. Podczas, gdy ciasto na pierogi odpoczywa - przygotuj farsz.Jak zrobić farsz do pierogów z kaszy gryczanej i fety:Na dużej patelni zacznij roztapiać 2 łyżki masła. Dodaj wywar warzywny oraz wsyp opakowanie kaszotto z leśnymi suszonymi podgrzybkami - 230 gramów. Całość zamieszaj i przykryj przykrywką na około 20-23 minut. Co kilka minut możesz zamieszać kaszę. Kasza powinna wchłonąć bulion i zrobić się miękka. Dodaj pokruszoną fetę i samaż całość jeszcze 2-3 minuty, już bez przykrywki.Farsz jest gotowy. Ponieważ w składzie mieszanki, oprócz kaszy i grzybów, znajdują się same naturalne, suszone warzywa (marchew cebula, por, czosnek, natka pietruszki) nie ma potrzeby dodawania dużej ilości dodatkowych składników. Ser feta nadaje całości słonego smaku oraz idealnie łączy farsz. Ciasto odwiń z folii i podziej na 3 części. W szerokim garnku zacznij gotować wodę (w międzyczasie lepi pierogi). Wystarczy wypełnić garnek do połowy. Do gotującej się wody dodaj też płaską łyżkę soli. Dwa kawałki ciasta odłóż na bok i przykryj wilgotną, bawełnianą ściereczką, by ciasto nie schło. Jeden kawałek rozwałkuj na stolnicy na grubość około 2 mm. Wycinaj kółka. Każdy krążek lekko rozciągaj dodatkowo w dłoniach. Na środek nakładaj po łyżeczce farszu z kaszą, składaj na pół i sklejaj boki. Możesz dodatkowo palcami zrobić falbanki lub użyć widelca. Pierogi układaj obok siebie na stolnicy. Każdą serię umieszczaj w garnku z gotującą się wodą. Pierogi wyławiaj po 3 minutach od ich wypłynięcia na powierzchnię. W ten sposób ugotuj 3 serie pierogów. Gotowe pierogi możesz jeszcze okrasić cebulą zeszkloną na oleju o neutralnym smaku (ryżowy, z pestek winogron..)", "url": "https://aniagotuje.pl/przepis/pierogi-z-kasza-gryczana-i-grzybami", "category": "świętokrzyskie", "sub_category": "Inne produkty ", "phrase": "Farsz z kaszy gryczanej"}