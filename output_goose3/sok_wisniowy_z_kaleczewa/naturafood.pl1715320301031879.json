{"meta_description": "", "title": "Aktualności - natura FOOD & beECO", "content": "Jednym z flagowych wydarzeń Targów natura FOOD & beECO w Łodzi jest debata naukowa organizowana przez redakcję czasopisma HIPOALERGICZNI pt. FORUM ALERGII. W tym roku odbędzie się już ósma edycja tej dyskusji, a zaproszeni przez redakcję Goście, to eksperci, którzy współpracują z redakcją już od wielu lat.   Poprzednie edycje debat poruszały głównie wątki dotyczące dobrostanu alergików, jak np. gluten, środki czystości, chemiczne środki ochrony roślin, ostatnio jednak tematyka poszybowała w kierunku zdrowia ogólnego, jak np. mięso. W tegorocznej edycji wydarzenia poruszony zostanie temat stresu i jaki ma on wpływ na naszą odporność i jak ów stres zwalczać, by nam nie szkodził.   Oto sylwetki ekspertów, których będziemy mieli przyjemność gościć 28 października 2023 na scenie targów:  dr n. med. Barbara Majkowska-Wojciechowska  Klinika Immunologii i Alergii Katedry Pulmonologii, Reumatologii i Immunologii Klinicznej Uniwersytetu Medycznego w Łodzi - Adiunkt w Klinice Immunologii i Alergologii Uniwersytetu Medycznego w Łodzi, prowadzi zajęcia dydaktyczne dla studentów oraz lekarzy specjalizujących się w alergologii. Autorka i współautorka kilkudziesięciu wielokrotnie cytowanych publikacji i doniesień.  Redaktorka i autorka kilku rozdziałów książki „Alergia na roztocze”, autorka 9 rozdziałów książek, w tym 1 zagranicznej, recenzentka artykułów w czasopiśmie Alergia Astma Immunologia – przegląd kliniczny. Od trzydziestu lat piastuje stanowisko sekretarza zarządu (udziela się pro bono) w Stowarzyszeniu Pomocy Chorym Na Astmę i Choroby Alergiczne.  Chcesz wiedzieć więcej? Przeczytaj artykuł autorstwa ekspertki tutaj: https://hipoalergiczni.pl/szepty-roslin-i-podziemny-internet-w-lesie  dr n. med. Danuta Myłek  Specjalista alergolog, dermatolog, ekspert ds. indywidualnego żywienia oraz spowolnienia biologicznego starzenia komórek organizmu, była pionierką w dziedzinie alergologii na Podkarpaciu. Przez 10 lat pełniła funkcję konsultanta ds. alergologii województwa podkarpackiego. Ponad 40 lat temu zaczęła popularyzować podstawową wiedzę o profilaktyce alergii na terenie Stalowej Woli – początkowo wśród lekarzy i położnych, a potem wśród społeczeństwa miasta, okolic, województwa i kraju oraz zagranicą we Lwowie. Jest członkiem-założycielem Komitetu Upowszechniania Karmienia Piersią (1990). Jest jedynym polskim członkiem naukowym American College of Allergy, Asthma and Immunology (ACAAI), uznana przez zarząd profesorski za wkład w rozwój światowej alergologii i członkiem European Academy of Allergy and Clinical Immunology, a ponadto członkiem Polskiego Towarzystwa Alergologicznego i Polskiego Towarzystwa Dermatologicznego. W 2005 r. została Kobietą Roku Podkarpacia w dziedzinie „Medycyna i Nauka”. Za pracę doktorską o diecie w atopowym zapaleniu skóry otrzymała prestiżowy dyplom honorowy im. Prof. Tadeusza Obtułowicza za zasługi dla rozwoju polskiej alergologii. Stypendystka Uniwersytetu Medycznego w Helsinkach (1987) i Miami (1993). Obecnie przyjmuje w prywatnym Gabinecie Alergologicznym PROGRES w przychodni Balumed na warszawskim Wilanowie. Autorka książek: „Od lekarza do kucharza” i „Oswoić alergie”.  Więcej na temat ekspertki: www.danutamylek.pl. dr n. med. Tadeusz Oleszczuk Specjalista ginekolog położnik. Po ukończeniu Gdańskiej Akademii Medycznej pracował na oddziale położniczo-ginekologicznym w Szpitalu Wojewódzkim w Łomży i w Poradni Onkologicznej, również w Łomży. Następnie przez trzy lata był ordynatorem na pełnoprofilowym oddziale z porodówką w Kolnie. Dużo czasu poświęcił pracy w Centrum Onkologii – Instytut w Warszawie, gdzie w 2001 roku obronił doktorat (obecnie jest to Narodowy Instytut Onkologii im. Marii Skłodowskiej-Curie w Warszawie). Do IX 2021 był adiunktem na Wydziale Nauk o Zdrowiu, gdzie uczył praktycznej wiedzy medycznej studentów fizjoterapii, kosmetologii, pielęgniarstwa i dietetyki w Wyższej Szkole Informatyki i Przedsiębiorczości w Łomży (obecnie jest to Akademia Nauk Stosowanych w Łomży). Jest autorem licznych publikacji w profesjonalnych czasopismach medycznych, miesięcznikach i kwartalnikach. Częsty gość programów telewizyjnych i radiowych oraz licznych webinarów. W marcu 2020 r. ukazała się jego pierwsza książka „Czego ginekolog ci nie powie” (wyd. Pascal) i została uznana za bestseller działu Zdrowie na Empik.com. W maju 2012 roku na konferencji medycznej w Białymstoku otrzymał pierwszą nagrodę za wystąpienie na temat wpływu mikrobiomu jelit na zdrowie. W lutym 2021 roku została wydana druga książka „Uspokój swoje hormony” (wyd. Pascal). W czerwcu 2022 trzecia książka „Facet jak młody bóg” (wyd. Pascal). W styczniu 2023 r. ukazała się czwarta książka: „O menopauzie. Czego ginekolog ci nie powie”. Więcej na temat eksperta:  www.tadeuszoleszczuk.pl, IG: drtadeusz_oleszczuk  podcasty na: www.drtadeusz.pl i na platformach: Spotify i Apple Chcesz wiedzieć więcej? Przeczytaj artykuł autorstwa eksperta tutaj: https://hipoalergiczni.pl/spektakularne-efekty-diety-w-praktyce-ginekologicznej      dr n. med. Agata Plech Specjalista chorób oczu, pasjonatka profilaktyki zdrowotnej oraz holistycznego podejścia do zdrowia i do człowieka. Wierzy, że mamy wpływ na swoje życie i zdrowie poprzez to, jak żyjemy i jakich wyborów dokonujemy każdego dnia. Ordynator Oddziału Okulistycznego i właścicielka Centrum Medycznego BESKIDMED. Od kilku lat kładzie ogromny nacisk na profilaktykę zdrowotną, prowadzi liczne akcje edukacyjne, napisała dwie książki również w celu profilaktycznym. Posiada specjalizację z zakresu okulistyki, tytuł specjalisty chorób oczu zdobyła w Klinice Okulistyki w Bytomiu Śląskiej Akademii Medycznej w Katowicach. Tutaj, pracując jako asystent Kliniki przekonała się jak bardzo lubi dzielić się wiedzą i prowadzić wykłady dla studentów. W Bytomiu, pod okiem prof. Doroty Pojdy-Wilczek poznawała tajniki elektrofizjologii, które nawet dla niektórych okulistów są wiedzą tajemną. Jej doświadczalna praca doktorska, również obejmowała wykonanie badań elektrofizjologicznych, a jej tytuł brzmi: Rola układu dopaminowego w transmisji wzrokowej na poziomie ciał kolankowatych bocznych u szczurów. Pod tym zawiłym tytułem kryje się jednak jeden ważny wniosek - jedna myśl. Mianowicie taka, że istnieją (przejściowe) sposoby na poprawę przewodnictwa w drogach wzrokowych i poprawę widzenia np. u dzieci niedowidzących. Dalsze jej lata pracy to nauka chirurgii okulistycznej w Szpitalu Powiatowym w Tarnowskich Górach i jednocześnie prowadzenie pracowni badań elektrofizjologicznych w Chorzowskim Centrum Pediatrii i Onkologii. W latach 2007-2009 pracowała jako konsultant w Instituto Oftalmologico Vissum w Alicante w Hiszpanii, gdzie rozwijała swoje zainteresowania zawodowe zarówno w zakresie chirurgii zaćmy (prowadziłam m.in. kursy z MICS, techniki mikronacięcia) jak i diagnostyki i leczenia dzieci. Jako jedyny lekarz tej właśnie ekspedycji wzięła udział w wyprawie zorganizowanej przez Fundację prof. Jorge Alio do Mauretanii, w czasie której przesiewowo badała dzieci w kierunku niedowidzenia i wad wzroku. Wszyscy potrzebujący otrzymali okulary. Od 2011 roku objęła funkcję Ordynatora Oddziału Okulistycznego Szpitala Śląskiego w Cieszynie, którą pełni do dziś. W 2013 roku założyła również Centrum Okulistyczne Beskidmed (obecnie Centrum Medyczne Beskidmed), ośrodek medyczny w Cieszynie cieszący się zaufaniem i renomą wśród pacjentów. Więcej na temat ekspertki: http://agataplech.beskidmed.pl   Chcesz wiedzieć więcej? Przeczytaj artykuł autorstwa ekspertki tutaj: https://hipoalergiczni.pl/5-badan-okulistycznych-bez-ktorych-diagnostyka-bylaby-niewystarczajaca/     Moderatorem wydarzenia, jak również wszystkich poprzednich edycji FORUM ALERGII, jest redaktor naczelna czasopisma HIPOALERGICZNI:    Żaneta Geltz Polska pisarka, publicystka, badaczka zjawiska alergii i związku zachodzącego pomiędzy zdrowiem człowieka a kondycją środowiska naturalnego, mówczyni motywacyjna, moderatorka debat naukowych. Autorka 20 wydań czasopisma HIPOALERGICZNI. Pisze o edukacji, zrównoważonym rozwoju, roli szczęścia w życiu człowieka, o dobrostanie zwierząt, permakulturze i wpływie organicznego stylu życia na zdrowie obecnych i przyszłych pokoleń. Od wielu lat jest jurorką w licznych konkursach skupionych na wyłanianiu produktów korzystnych dla zdrowia człowieka i bezpiecznych dla otoczenia. Jako wydawca niezależnych czasopism o charakterze medyczno-naukowym dostarcza Czytelnikom najświeższe doniesienia naukowe i wywiady z najlepszymi specjalistami. Ukończyła Uniwersytet im. Adama Mickiewicza w Poznaniu, kierunek filologia angielska. Jest również absolwentką podyplomowego studium ekonomii i trzyletniego szkolenia z mediacji i negocjacji prowadzonego przez prof. Zbigniewa Nęckiego. Z zawodu publicystka i trenerka rozwoju osobistego. Przez 11 pierwszych lat pracy zawodowej – jako certyfikowany negocjator – prowadziła negocjacje kontraktów handlowych z kupcami największych sieci hipermarketów, po czym postanowiła zostać adwokatem konsumentów i dostarczać antidotum na nieetyczne praktyki reklamowe i agresywny marketing międzynarodowych koncernów. Wyróżniona w 2013 r. w wielkopolskiej edycji konkursu AS ODPOWIEDZIALNEGO BIZNESU. Organizuje debaty naukowe, plebiscyty ekologiczne i ma na koncie ponad 250 wystąpień publicznych poszerzających świadomość konsumencką w zakresie zdrowia i ekologii. Autorka książki pt. „CO CI SZEPCZE BRZUCH?”, której premiera odbędzie się w przeddzień ósmej edycji FORUM ALERGII podczas Targów naturaFOOD i beECO, dzięki czemu uczestnicy poprzednich debat będą mogli zaopatrzyć się w zapis dyskusji, których byli świadkami w poprzedzających latach.", "url": "https://naturafood.pl/aktualnosci", "category": "łódzkie", "sub_category": "Napoje (alkoholowe i bezalkoholowe)", "phrase": "Sok wiśniowy z Kałęczewa"}