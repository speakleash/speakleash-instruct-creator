{"meta_description": "Panie z Koła Gospodyń Wiejskich ze Stadeł promowały Powiat Nowosądecki na Og&oacute;lnopolskim Zjeździe KGW w Licheniu. Goście mogli spr&oacute;bować kukiełki podegrodzkiej, kołaczy, ciast, pierog&oacute;w i pasztecik&oacute;w.", "title": "Podegrodzka kukiełka dotarła do Lichenia | Starostwo Powiatowe w Nowym Sączu", "content": "Panie z Koła Gospodyń Wiejskich ze Stadeł promowały Powiat Nowosądecki na Ogólnopolskim Zjeździe KGW w Licheniu. Goście mogli spróbować kukiełki podegrodzkiej, kołaczy, ciast, pierogów i pasztecików. - Rzesza turystów i pielgrzymów najbardziej oblegała właśnie nasze stoisko – mówi Zofia Maciaszek, prezes KGW Stadła. – Nie tylko degustowali potrawy, ale też mogli zobaczyć jak wykonuje się ozdoby z bibuły i posłuchać zespołu Wesołka, który śpiewał piosenki Lachów. - Nasze KGW prowadziło korowód z miejsca, gdzie odbywał się jarmark kulturowy do Bazyliki Licheńskiej – dodaje Zofia Maciaszek. – Wysłuchałyśmy także wykładu doktor teologii Moniki Waluś na temat budowa relacji w rodzinie. Zwieńczeniem Zjazdu była uroczysta msza święta w licheńskiej Bazylice, której przewodniczył biskup Alojzy Mering - ordynariusz diecezji włocławskiej i biskup Michael Santier - ordynariusz diecezji Creteil spod Paryża. - Wyjazd był wspaniałą okazją do promowania Ziemi sądeckiej, wymiany międzykulturowej , nawiązania więzi pomiędzy kobietami różnych regionów kraju, wymiany doświadczeń i nabrania sił do dalszego działania na rzecz poprawy życia społecznego i życia kobiet na wsi – mówi pani prezes. – Dziękujemy Starostwu Powiatowemu za współfinansowanie naszego wyjazdu.", "url": "https://nowosadecki.pl/pl/podegrodzka-kukielka-dotarla-do-lichenia", "category": "małopolskie", "sub_category": "Wyroby piekarnicze i cukiernicze", "phrase": "Kukiełka podegrodzka"}