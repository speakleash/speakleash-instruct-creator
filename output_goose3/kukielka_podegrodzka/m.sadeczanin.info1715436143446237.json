{"meta_description": "Ma ponad 1,5 metra długości, a ważny około 10 kg. Kukiełka Podegrodzka została wpisana na listę produktów tradycyjnych, cieszy się ona coraz większą popularnością.", "title": "Kukiełka Podegrodzka tradycyjny drożdżowy przysmak", "content": "Podłużna, pięknie ukształtowana, wysoko pleciona z drożdżowego ciasta ozdobiona w wierzchu plecionymi warkoczami układanymi w warstwie, tak w skrócie można opisać słynną na całą Małopolskę Kukiełkę Podegrodzką. Jednak jej przygotowanie nie jest już takie proste.Ciasto na kukiełkę musi rosnąć przez kilka godzin, następnie jest dzielone na trzy części, któe są potrzebne do stworzenia plecionki. Całość jest ozdabiana i wkładana do pieca przynajmniej na 1,5 godziny. Jak podkreślają rodowici mieszkańcy Podegrodzia najlepiej smakuje ze świeżym własnoręcznie robionym masłem oraz zimnym mlekiem.Kukiełka podegrodzka jest tradycyjnym wypiekiem, nierozerwalnie związanym z jednym z ciekawszych i bardziej oryginalnych zwyczajów lachowskich zwanych „wiązowinami”. Tydzień po chrzcie dziecka, rodzice chrzestni przysyłali do domu chrześniaka właśnie kukiełkę – dużą plecioną bułkę . Goście jedli ją z masłem. W następnym latach chrzestni przynosili chrześniakowi plecionkę na urodziny. Tak było do czasu, gdy dziecko skończyło dziesięć lat.Przepis na tę oryginalną bułkę oraz sposób jej wykonania i ozdobienia przekazywany był z matki na córkę przez pokolenia i w wielu rodzinach do dziś jest wykorzystywany. Kilka starszych gospodyń do dziś piecze kukiełki i chętnie uczy tej sztuki młode adeptki. Każda z pań piekących te tradycyjne wypieki ma swój niepowtarzalny sposób zaplatania warkoczy, układania kukiełki czy jej ozdabiania. Zapiski i notatki o Kukiełce Podegrodzkiej znajdują się w różnych publikacjach regionalnych, etnograficznych, monografiach i tym podobnej literaturze. Kukiełka Podegrodzka przeżywa swój renesans i choć zwyczaj wiązowin zaniknął w Podegrodziu po II wojnie, to dziś wiele młodych pań uczy się wypiekać tą tradycyjną kukiełkę podegrodzką.(MG)Fot. (MIGA)", "url": "http://m.sadeczanin.info/rozmaitosci/kukielka-podegrodzka-tradycyjny-drozdzowy-przysmak", "category": "małopolskie", "sub_category": "Wyroby piekarnicze i cukiernicze", "phrase": "Kukiełka podegrodzka"}