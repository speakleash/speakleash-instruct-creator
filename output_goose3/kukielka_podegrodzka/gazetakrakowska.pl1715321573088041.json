{"meta_description": "Ministerstwo Rolnictwa i Rozwoju Wsi wpisało kukiełkę podegrodzką na listę produktów tradycyjnych. Na tej samej liście znalazła się także polska fasola z orzełkiem.", "title": "Podegrodzka kukiełka i fasolka z orzełkiem na liście ministra", "content": "O przyznanie certyfikatu kukiełce wystąpił Krzysztof Bodziony, dyrektor Gminnego Ośrodka Kultury w Podegrodziu. O certyfikat dla fasoli starały się - Towarzystwo Przyjaciół Ziemi Podegrodzkiej i Fundacja Sądecka. - Nasz wniosek został najpierw pozytywnie oceniony przez Radę ds. Produktów Tradycyjnych przy Urzędzie Marszałkowskim - podkreśla dyrektor Krzysztof Bodziony. Wspomniana rada i urzędnicy ministerialni za dodatkowy powód do przyznania certyfikatu uznali... Zespół Regionalny Pieśni i Tańca Podegrodzie. Od kilkudziesięciu lat ma on w swoim repertuarze również inscenizacje dawnych obrzędów ludowych. Wśród nich są \"wiązowiny\". Na czym ten obrząd polega wyjaśnia Krzysztof Bodziony. - Chrzestne matki w drugą niedzielę po chrzcinach przynoszą chrześniakowi (czyli musi to być noworodek płci męskiej) kukiełkę - opowiada. - Robią to na początku każdego nowego roku, póki chłopczyk nie ukończy 10 lat życia. Mistrzami wypieku kukiełki podegrodzkiej w obecnych czasach są Maria Migacz i Franciszek Pasiut, kierownik zespołu Podegrodzie. - Kukiełki absolutnie nie można nazwać chałką - zastrzega się mistrz Pasiut. - To podłużna, pięknie ukształtowana, wysoka plecionka z drożdżowego ciasta ozdobiona z wierzchu plecionymi warkoczami układanymi w warstwy i wzorami z ciasta. Miękisz ma kolor od kremowego do żółtego, w zależności od użytych do wypieku dodatków, takich na przykład jak szafran. Jest słodka w smaku.", "url": "https://gazetakrakowska.pl/podegrodzka-kukielka-i-fasolka-z-orzelkiem-na-liscie-ministra/ar/311963", "category": "małopolskie", "sub_category": "Wyroby piekarnicze i cukiernicze", "phrase": "Kukiełka podegrodzka"}