{"meta_description": "", "title": "Fasola z orzełkiem dobra na obiad, a kukiełka podegrodzka dla chrześniaka", "content": "Fasola z orzełkiem, nazywana też fasolą niepodległości, jest biała, z ciemnym wiśniowo-czerwonym znamieniem wokół znaczka, kształtem przypominającym orła piastowskiego. Ma długą historię. Według przekazów trafiła na Sądecczyznę z dawnych kresów wschodnich. W okresie zaborów traktowano ją jak symbol patriotyczny. Ma takie same zastosowanie w kuchni jak pozostałe odmiany fasoli. Atutem jest niezwykle delikatna skórka. Zaborcy represjonowali tych, którzy ją uprawiali, dlatego sadzono ją w tajemnicy, wśród ziemniaków. W ten sposób przetrwała do czasów niepodległości. Podegrodzki przysmak to podłużna pięknie ukształtowana, wysoka plecionka z drożdżowego ciasta, ozdobiona z wierzchu plecionymi warkoczami ciasta. Kukiełka jest tradycyjnym wypiekiem związanym z jednym z ciekawszych zwyczajów lachowskich, zwanych wiązowinami. Była prezentem dla nowo narodzonego dziecka. W tydzień po chrzcie rodzice chrzestni przesyłali ją do domu chrześniaka. Piekła ją zazwyczaj matka chrzestna. Drożdżowa bułka zaskakuje rozmiarami. Do wypieczenia jej potrzeba 15 dag drożdży, 8 kg mąki, 20 jaj, prawie 1 kg cukru i odrobinę szafranu. W kolejce po wpis na listę produktów tradycyjnych czekają kolejne smakołyki: chleb męciński, syropy owocowe oraz sułkowicka chrzanówka (krzonówka). Prawo do wpisu mają produkty, których jakość lub wyjątkowe cechy i właściwości wynikają ze stosowania tradycyjnych metod produkcji.", "url": "https://www.portalsamorzadowy.pl/wydarzenia-lokalne/fasola-z-orzelkiem-dobra-na-obiad-a-kukielka-podegrodzka-dla-chrzesniaka,6482.html", "category": "małopolskie", "sub_category": "Wyroby piekarnicze i cukiernicze", "phrase": "Kukiełka podegrodzka"}