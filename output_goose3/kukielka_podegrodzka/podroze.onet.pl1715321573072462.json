{"meta_description": "Kukiełka podegrodzka, prawie półtorametrowej długości chałka, walczy o tytuł tradycyjnego produktu regionalnego zastrzeżonego patentem, a w przyszłości o certyfikat produktu europejskiego, informuje \"Dziennik Polski\".", "title": "Kukiełka podegrodzka chce podbić kraj", "content": "- Czekamy na ostateczną decyzję Ministerstwa Rolnictwa. Uważam, że naszemu wypiekowi to się należy, apeluje dyrektor Gminnego Ośrodka Kultury w Podegrodziu Krzysztof Bodziony. Niewtajemniczonym wyjaśnia, że \"kukiełka podegrodzka jest tradycyjnym wypiekiem, nierozerwalnie związanym z jednym z ciekawszych i bardziej oryginalnych zwyczajów lachowskich, zwanych wiązowinami. Jest to pieczywo obrzędowe. Kukiełka podegrodzka to podłużna, pięknie ukształtowana, wysoka plecionka z drożdżowego ciasta ozdobiona z wierzchu plecionymi warkoczami układanymi w warstwy i wzorami z ciasta. Miękisz ma kolor od kremowego do żółtego w zależności od użytych do wypieku dodatków, takich jak szafran. Smak ma słodki. Jak sama nazwa wskazuje wypiek ten pochodzi z Podegrodzia, wsi z kasztelańskim rodowodem, będącej centrum kultury ludowej regionu Lachów Sądeckich\". Historię kukiełki utrwalił na wielu unikatowych fotografiach już blisko sto lat temu wiejski fotograf Wojciech Migacz z Gostwicy.", "url": "https://podroze.onet.pl/ciekawe/kukielka-podegrodzka-chce-podbic-kraj/qb7bjfy", "category": "małopolskie", "sub_category": "Wyroby piekarnicze i cukiernicze", "phrase": "Kukiełka podegrodzka"}