{"meta_description": "", "title": "Pierogi z kaszą i grzybami • Pysznie czy przepysznie", "content": "Pierogi z kaszą i grzybami to obowiązkowa pozycja na liście potraw wigilijnych w moim domu, ale także podaję je na świąteczny obiad z sosem mięsnym. Są aromatyczne i przepyszne. Grzyby opłukać na sitku pod bieżącą wodą, przełożyć do garnka, zalać wrzątkiem, dodać liście laurowe, ziela angielskie, sól i gotować do miękkości ok 40 min. Grzyby odcedzić, wystudzić i bardzo drobno posiekać. Kaszę ugotować w osolonej wodzie. Cebulę posiekać i podsmażyć na maśle na złoty kolor. Kaszę, podsmażoną cebulę, jajko wymieszać, doprawić solą i pieprzem. Do gorącej wody włożyć olej lub masło, stopniowo wlewać do mąki, mieszając wszystko łyżką, na razie jeszcze niedokładnie. Dodać żółtko, sól i połączyć wszystkie składniki, zagnieść gładkie ciasto. Ciasto owinąć w papier do pieczenia i przykryć miską, odstawić na 20 min, ciasto musi “odpocząć” przez co lepiej się będzie rozciągało i nie będzie się kurczyło. Ciasto podzielić na 4 części i kolejno rozwałkowywać na cienki placek (około 2 – 3 mm), obsypując w razie potrzeby stolnicę mąką. Małą szklanką lub krążkiem o śr. 7 cm wycinać kółka, rozciągnąć je trochę w palcach, następnie na środek nakładać farsz. Składać na pół i zlepiać dokładnie brzegi, układać na stolnicy lub ściereczce bawełnianej posypanej mąką ryżową lub kukurydzianą która nie zawiera glutenu. Można też układać na papierze do pieczenia. Pierogi nie będą się przyklejać. Z resztkami ciasta postępuj tak samo, jak z ciastem głównym. Jeśli skrawki ciasta są lekko wysuszone, ponownie zawiń je na 10 min w papier do pieczenia i znów będzie elastyczne. Pierogi można mrozić surowe. Pierogi najpierw należy mrozić ułożone na tacy posypanej mąką ryżową/ kukurydzianą lub na papierze do pieczenia. Po zamrożeniu należy przełożyć do woreczków strunowych. Zamrożone pierogi gotujemy we wrzącej osolonej wodzie (0,5 litra wody na 100 g pierogów) przez 4-5 min od wypłynięcia na powierzchnię. Zapraszam na mojego INSTAGRAMA tam pokazane video jak wykonać pierogi", "url": "https://pysznieczyprzepysznie.pl/pierogi-z-kasza-i-grzybami/", "category": "pomorskie", "sub_category": "Gotowe dania i potrawy", "phrase": "Pierogi z kaszą gryczaną"}