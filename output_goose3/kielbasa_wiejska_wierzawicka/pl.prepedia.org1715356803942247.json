{"meta_description": "", "title": "Kuchnia podkarpacka – PrePedia, wolna encyklopedia", "content": "Kuchnia podkarpacka – przeglądowa nazwa często spotykanych kuchni regionalnych charakterystycznych dla Podkarpacia[1], w tym zwłaszcza dla obszaru Karpat polskich, między Sołą, Dunajcem i Sanem. W dużym przybliżeniu gastronomiczną mapę Podkarpacia można podzielić na obszar Bieszczadów i Beskidu, Pogórzy[2][3] terenu Puszczy Sandomierskiej i części podkarpackiego Roztocza[4][5]. Do czasów II wojny światowej Podkarpacie było wielokulturową etniczną mozaiką ludności. Z rusińskimi Łemkami w Bieszczadach i Beskidzie Niskim, Polakami na Pogórzu i północy regionu oraz populacją żydowską, zamieszkującą licznie miasta i miasteczka. W konsekwencji wydarzeń II wojny światowej, a następnie przesiedlenia w czasie akcji Wisła sporej części Bojków i Łemków, region stał się narodowościowo niemal jednolity i kulturowo słabo zróżnicowany, za wyjątkiem dorzecza Osławy gdzie rusińskie enklawy przetrwały do dziś. Tradycje kulinarne oparły się jednak wszelkim historycznym zawieruchom i można do nich z powodzeniem wracać. Większość regionalnych specjalności znaleźć można nadal tylko u lokalnych producentów, w gospodarstwach agroturystycznych czy kołach gospodyń wiejskich. Najstarsza podkarpacka książka kucharska zawierającą zbiór skodyfikowanych zasad i przepisów kuchni regionalnej została wydana w Rzeszowie jako uzupełniony reprint Książki kucharskiej z 1866 Jana Andrzeja Pelara[6]. Zdaniem Estreichera edycje pierwsza i druga tej książki wyszły bezimiennie we Lwowie w roku 1817 i 1835. Do książki Pelara odwołuje się wiele dań i przepisów współczesnej kuchni. Ze względu na wielonarodowościowy charakter tego regionu, kuchnia podkarpacka podobnie jak kuchnia śląska jest niejednolita w swym charakterze[7]. Tradycje kulinarne opierają się na miejscowych upodobaniach grup etnicznych zamieszkujących Podkarpacie oraz ich spadkobierców wywodzących się z Mazurów, Ślązaków[potrzebne źródło], Lesowiaków, osadników niemieckich[8], galicyjskich Niemców oraz rusińskich i wołoskich górali Łemków i Bojków[9]. Popularne są także wpływy pochodzące z kuchni żydowskiej, węgierskiej i austriackiej, narodów które obecne były przez wieki w Galicji[10]. W przypadku Polski różnice w kuchniach regionalnych są pozostałością po zaborach. Efekt podziału państwa w 1772 dał początek zmian w obyczajowości ale także w kuchni. W tym przypadku dziewiętnastowieczne granice pozostawiły trwały ślad do czasów współczesnych. Najwięcej w spadku po cesarstwie Habsburgów i sąsiadów przyjęła Galicja. Stanowiąca część wielonarodowego państwa miała ożywione kontakty z Węgrami, Rumunami, Czechami, Niemcami i Rusinami. Kuchnia galicyjska stała się polem na którym kultury tych narodów stykały się i przenikały harmonijnie. W galicyjskiej kuchni dostępna była papryka, bakłażany i kasza kukurydziana, które w innych częściach rozbiorowej Polski nie były znane. Podobnie jak gulasz węgierski, konfitury z róży, \"piszyngery\", bliny i kutia. Stąd też wzięły swój początek pierogi ruskie oraz przejęte z kuchni wiedeńskiej torty w tym budapesztański tort Dobosa. Pomimo, że pogranicza przyjmują przeważnie pewne potrawy od sąsiadów, w tym jednak przypadku upodobania kulinarne objęły teren całej Monarchii. Nawet ogromne przemieszczenia ludności w wyniku zmian po II wojnie nie zatarły tradycyjnych nawyków kulinarnych całkowicie[11]. Każda ze specjalności tworzącej podkarpacką kuchnię regionalną miała swoją specyfikę[12], podyktowaną dostępnością produktów, związkami rodzinnymi, służbą mężczyzn w wielonarodowej armii Habsburgów oraz zajęciami charakterystycznymi dla danej kultury i grupy etnicznej. W Bieszczadach dodatkowo natknąć się można również na transkarpackie proweniencje dań kuchni huculskich. O odrębności kulturowej tej kuchni podobnie jak w innych regionach zadecydowały dopiero przemiany społeczno-gospodarcze w XIX wieku. Dania kuchni podkarpackiej charakteryzują się silnym upodobaniem do potraw mięsnych i mącznych[13]. Na stole dominują przetwory z wieprzowiny oraz różnorodne pierogi, jak i placki ziemniaczane[14]. Ziemniaki, czyli kartofle odnotowuje von Lendorff w roku 1767, wspominając że miedzy Tropawą a Krakowem, \"kartofle są pożywieniem zwykłego człowieka i jada się je 3 razy dziennie\". Potrawy tej kuchni cechuje prostota[15], uchodzi też za najbardziej różnorodną w Polsce. Wiele dań przyrządza się w domach niektóre można kupić w lokalnych sklepach i lokalach gastronomicznych[16]. Zasadnicze produkty żywnościowe tej kuchni przetrwały w historii kultury tego regionu i świadczą o jej rozmaitości. Na co dzień była to kuchnia wegetariańska, oparta na zbożach i warzywach, roślinach strączkowych, runie leśnym, owocach z sadu i miodzie. Hodowano w gospodarstwach krowy, świnie, owce, kozy i drób. W jadłospisie przeważały zupy dawniej zwane polewkami, potrawy mączne, mleczne, warzywa i owoce z warzyw pasternak, rzepa, marchew, buraki i kapusta. Z przypraw popularny był przede wszystkim czosnek, cebula, miód, sól, pieprz, pietruszka, kmin, „ocet uważany był za eliksir smaku i życia ludzkiego”. Dania mięsne gotowano na święta, na świniobicie lub kiedy zarzynano byczka lub krowę. Wędzona była słonina i różnorodne kiełbasy przechowywane na czas intensywnego wysiłku w okresie prac polowych w górach i dolinach. Niepośledni wpływ miała również kuchnia i stół szlachecki począwszy od kuchni myśliwskiej regionu oraz śląski, mazowiecki i mołdawski stan mieszczańsko-ziemski. Sposób gotowania w tej kuchni zmieniał się w okresie staropolskim jak całe otoczenie, od prostych pieczonych mięs i warzyw do bardziej wyrafinowanych. W okresie piastowskim kuchnię zmieniały wpływy niemieckie, w okresie jagiellońskim wpływy orientalne, w kolejnych stuleciach kuchnia włoska, a w okresie panowania Wazów i Sobieskiego kuchnia francuska, której rozkwit przypada na okres panowanie Stanisława Augusta. Pierwsza polska książka kucharska opisująca tę kuchnię z końca XVII wieku wydana została przez kuchmistrza Aleksandra Lubomirskiego w roku 1682 w Krakowie w drukarni Mikołaja Schedla pod tytułem „Compendium ferculorum”. Charakterystycznym produktem dla kuchni wiejskiej Pogórzy są proziaki, placki pszenne z dodatkiem sody oraz zupy przygotowywane na bazie kapusty kiszonej i kwaszonej kwasówka, kapuśnik i kwaśnica[17]. Do lokalnych specjalności należą również chleb retmański, gołąbki, schab ze śliwkami, czy zupa na smażonej słoninie i kiełbasie z grzankami. Galicyjska kuchnia przetrwała w takich daniach jak flaczki, sznycle, gulasze, paprykarze i parówki podawane zwłaszcza na śniadanie w mieszczańskich domach. Mięso podobnie jak i masło[18] do roku 1948 było dla ogółu ludności ze względu na wysokie ceny dostępne tylko w dni świąteczne. Sery podkarpackie znane były w całej Polsce już w XVI wieku[19] Do już posiadanych przepisów przybywają kolejne oparte na miejscowej kulturze. Bryndza kozia, ser kozi wołoski biały i wędzony, z mleka koziego – bundz naturalny i wędzony, z mleka krowiego bryndza[20], bundz naturalny i wędzony oraz ser krowi naturalny i wędzony. Specjalnością jest wyrób serów metodą tradycyjną, czyli ręcznie, część serów podlega procesowi naturalnego wędzenia. Do picia w karczmach i restauracjach tradycją dawnych zwyczajów podaje się zwykle piwa lokalnych browarów, przeważają takie marki jak Leżańsk, Żywiec, Okocim. Przed I wojną światową były to piwa pilzneńskie, okocimskie, żywieckie marcowe oraz lokalnych browarów, piwa koszerne np. zarszyńskie serwowano również wina węgierskie i austriackie oraz słodkie likiery. Domowymi sposobami produkowano wysokoprocentową piołunówkę. Popularna była kawa i herbata. Od XIV wieku rozpowszechniło się spożycie wina produkowanego na Podkarpaciu przez mieszczan. W tym czasie osadnicy niemieccy rozwinęli uprawy winorośli w okolicach Krosna[21]. Średniowieczne dokument lokacyjny wspominają o winnicach należących do mieszczan przemyskich. Pozostałością dawnych kolonii są nazwy niw w obrębie wsi w których zajmowano się uprawą winorośli. Najwięcej winnic jest w okolicach Przemyśla, Krosna, Jasła, Rzeszowa, Tarnowa, Nowego Sącza i Krzeszowa[22]. Przegląd pogórzańskich winnic odbywa się rok rocznie na imprezie pod wspólną nazwą Podkarpackie Trójmiasto[23]. Z Roztocza oprócz bogactwa kuchni jaglono-gryczanej autor Książki kucharskiej A.J. Pelar wymienia również przepis na zupę żółwiową. Sprawa ta wydaje się o tyle ciekawa, gdyż zachowały się znaleziska archeologiczne z terenu Roztocza w postaci szczątków kości ryb i żółwi w gockich grobach, będące prawdopodobnie odpadkami kuchennymi[24]. • Pierogi z nadzieniem z gęsiny ze skwarkami Wśród ubogiej i prostej pasterskiej kuchni najbardziej wyraziste są smaki dawnych dań bojkowskich i łemkowskich[25]. Kuchnia ta opierała się przede wszystkim na kapuście, różnego rodzaju kaszach, roślinach strączkowych, cebuli, pieczywie oraz przetworach mlecznych[26]. W punktach gastronomicznych oferowana jest obecnie nawiązująca do tego dziedzictwa zalewajka na maślance z kminkiem, zupa z kilku rodzajów fasoli, kotlety mielone z kaszą gryczaną i wieprzowiną, placki z ciasta makaronowego i mięsa, gołąbki z tartych ziemniaków. Na wołoskiej tradycji, sporządzane są drobne kluski z tartych ziemniaków z jajkiem, placki z masy ziemniaczanej zapiekane lub smażone z serem lub kapustą, bojkowska zupa borowikowa pstrąg w szczawiu oraz odświętny korowaj. • Knedle ze śliwką – z miodem i omastą z bułki tartej[27] Tylko na liście produktów tradycyjnych Ministerstwa Rolnictwa i Rozwoju Wsi znajduje się 177 produktów z województwa podkarpackiego (5 stycznia 2015) najwięcej w Polsce[28]. Na Listę Produktów Tradycyjnych mogą trafić produkty stanowiące element dziedzictwa kulturowego regionu, produkowane tradycyjnymi metodami, wykorzystywanymi co najmniej od 25 lat. Wśród 177 zarejestrowanych produktów województwa podkarpackiego większość, bo aż 53 (styczeń 2015) stanowią produkty mięsne:", "url": "https://pl.prepedia.org/wiki/Kuchnia_podkarpacka", "category": "podkarpackie", "sub_category": "Mięso świeże oraz produkty mięsne", "phrase": "Kiełbasa wiejska wierzawicka"}