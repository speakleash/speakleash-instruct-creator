{"meta_description": "Produkt wpisany na listę produktów tradycyjnych w dniu 2018-07-24 w kategorii Napoje w woj. podlaskim.", "title": "Kwas buraczany (sok z buraka kiszonego) - - Portal Gov.pl", "content": "Przyjmuje kształt naczynia, w którym się znajduje. Najczęściej butelki o pojemności od 330 do 1250 ml. Wyraźnie wyczuwalny aromat buraka ćwikłowego. Z racji procesu fermentacji wyczuwalny kwaśny smak i zapach charakterystyczny dla kiszenia oraz nuty zastosowanych przypraw. Buraki są popularnym warzywem w Polsce, których uprawa ma dobrze ugruntowane tradycje – również na Podlasiu. Przepis na ćwikłę z tego warzywa podawał sam Mikołaj Rej: „Nuż ćwikiełki w piec namotawszy, a dobrze przypiekłszy, nadobnie ochędożyć, w talerzyki nakrajać, a także w faseczkę ułożyć, chrzanikiem, co najdrobniej (…). Przepisów z zastosowaniem buraków jest bez liku, znajdziemy je chociażby w Kucharce litewskiej z 1913 r. autorstwa Wincenty Zawadzkiej. Nic dziwnego, buraki od dawna słyną z właściwości zdrowotnych, więc oczywista jest chęć zachowania ich walorów na zimę, a kiszenie jest jedną z najpowszechniej stosowanych metod konserwacji żywności. Metodę wytwarzania kwasu buraczanego znajdziemy np. u Marty Norkowskiej w „Śpiżarni i zapasach zimowych z 1925 r.”. „Buraki kwasić na zimę. Chcąc mieć dobry kwas burakowy na barszcz, kapuśniak i t. p., nie należy wszystkich buraków kwasić od razu, tylko częściowo, co 2 lub 3 tygodnie, pewną ilość zakwasić. Buraki mniejsze w całości, większe poprzekrawać, obrać, a włożywszy do beczułki, nalać zimną wodą i postawić w cieple, najlepiej przy kuchni. Po upływie 4-5 dni wystawić baryłkę w zimne miejsce, aby buraki powoli kwaśniały i dłużej przechować się dały. Najdalej po 6 dniach kwas można używać, a w miarę ubywania, należy wody dolewać; lecz nie dłużej jak przez miesiąc używać tych buraków, gdyż przekwaśniały barszcz będzie już niezdrowy (…)”. Produkt ten najściślej związany jest z tradycjami Bożego Narodzenia, czego ślady znajdujemy również w literaturze pięknej. Buraczany kwas pojawia się na stole jako pierwsze z dań wigilijnych w Chłopach Władysława Stanisława Reymonta (powieść pisana w latach 1901–1908). „A chociaż głodni byli, boć to dzień cały o suchym chlebie, a pojadali wolno i godnie. Najpierw był buraczany kwas, gotowany na grzybach z ziemniakami całemi, a potem przyszły śledzie w mące obtaczane i smażone w oleju konopnym, (…)”. Popularność soku z buraka kiszonego również na Podlasiu potwierdzają rozliczne poradniki kulinarne – np. „Kuchnia polska regionalna. Mazowsze-Kurpie-Podlasie” wydana w Łomży. Wspomina o nim również Andrzej Fiedoruk – współczesny badacz i pasjonat podlaskich smaków.", "url": "https://www.gov.pl/web/rolnictwo/kwas-buraczany-sok-z-buraka-kiszonego", "category": "podlaskie", "sub_category": "Napoje (alkoholowe i bezalkoholowe)", "phrase": "Kwas buraczany (sok z kiszonego buraka)"}