{"meta_description": "Zakwas z buraków idealny probiotyk do picia na codzień, wzmacniający odporność, oraz niezbędny składnik barszczu wigilijnego.", "title": "Domowy zakwas z buraków. Przepis krok po kroku.", "content": "Przy wielu okazjach staram się w kuchni iść na skróty i ułatwić sobie życie, wszak z natury jestem leniwy. Jeżeli chodzi o święta Bożego Narodzenia to wszystko musi być przygotowane od podstaw: wędliny, śledzie, pierogi…no i przede wszystkim barszcz czerwony. Jeżeli barszcz określić jako istotę żywą, zakwas byłby jego duszą. Dlatego domowy zakwas z buraków musi być 🙂 Nie jest to pracochłonne zajęcie i nie wymaga dużych nakładów finansowych. Ukiszone buraki z zakwasu można potem wykorzystać do konsumpcji, świetnie komponują z kozim serem, wędzonym łososiem czy rukolą. Zatem spektrum wykorzystania jest szerokie, grzanki z kozim serem, sałatkę z rukolą czy surówka do obiadu z dodatkiem słodkiego jabłka. Ważne jest, aby buraki możliwie cienko pokroić, zbyt grube plasterki są ciężkie do pogryzienia. Dlatego ja stosuję tzw. mandolinę, foto poniżej. Dla wyjątkowo wybrednych osobników, warzywo można obrać. Wyszorowane buraki pokrój jak najcieniej za pomocą noża lub np. na mandolinie. Pamiętaj, aby użyć rękawiczek. Czosnek przekrój w poprzek, nie baw się w obieranie w ten sposób odda więcej aromatu. Gotowy zakwas i tak należy przed użyciem przecedzić. Po kolei dodaj wszystkie składniki do szklanego lub ceramicznego słoja. Następnie wlej wodę pod samą nakrętkę, może być ciepła/gorąca, przyspieszy to proces kwaszenia. Dobrze jest również docisnąć czymś składniki zakwasu, aby żaden składnik nie wystawał ponad powierzchnię. Zapobiega to pojawieniu się pleśni. Tak przygotowany „zestaw” odstaw w spokojne miejsce z dala od dzieci lub kotów. Najlepiej w ciemne, zimne miejsce. Zapewne wiele razy słyszałeś o dodawaniu kromki chleba razowego do zakwasu. Ja dodaję tylko wtedy gdy muszę przyśpieszyć proces fermentacji. Miesiąc przed świętami nie ma takiej potrzeby, na pewno będzie gotów na czas. Domowy zakwas z buraków gotowy jest po 10-14 dniach. Dla mnie idealny smak osiąga po 21, wtedy odcedzam warzywa i przyprawy a płyn przelewam do słoików lub butelek. Następnie przechowuje go w lodówce. Jeśli nie masz czasu przygotować zakwasu możesz go kupić tutaj: Zakwas z buraków z imbirem i cytryną oraz Wideo na Zakwas na Barszcz Czerwony", "url": "https://kuron.com.pl/artykuly/przepisy/boze-narodzenie/domowy-zakwas-z-burakow/", "category": "kujawsko-pomorskie", "sub_category": "Inne produkty", "phrase": "Kulis-kwas z buraczków"}