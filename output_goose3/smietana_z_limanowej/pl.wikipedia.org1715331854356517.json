{"meta_description": "", "title": "Śmietana – Wikipedia, wolna encyklopedia", "content": "Śmietana (śmietana kwaśna, śmietana ukwaszona) – spożywczy produkt nabiałowy, otrzymywany ze śmietanki (śmietany słodkiej), która pochodzi z warstwy górnej odwirowanego mleka pełnego[1]. Współcześnie śmietana jest oddzielana od reszty mleka w centryfugach. Tak powstały produkt poddawany jest dalszym etapom obróbki. • Odgazowywanie - polega na poddawaniu śmietany działaniu sprężonej pary. Ma za zadanie usunięcie wszystkich niepożądanych smaków i zapachów, które pochodzą np. od paszy jedzonej przez zwierzęta. • Pasteryzowanie - odbywa się w temperaturze 92 stopni Celsjusza. Proces ten trwa 30 - 40 sek. Zadaniem pasteryzacji jest zniszczenie wegetatywnych form mikroflory patogennej i toksykogennej oraz zabicie prawie wszystkich bakterii saprofitycznych oraz drożdży i pleśni łącznie z ich zarodnikami. Pasteryzacja ma również na celu maksymalną inaktywację ciepłoopornych enzymów lipolitycznych oraz proteaz pochodzenia bakteryjnego, a także laktoperoksydazy. • Zakwaszanie - dodawanie kultur bakterii mlekowych i fermentacja. Ten proces może zachodzić w zbiorniku (metoda tankowa) lub po rozlaniu do opakowań (metoda termostatowa). Finalny produkt należy schłodzić, by zatrzymać proces fermentacji. • Standaryzacja (normalizacja) - zmieszanie śmietanki i mleka odtłuszczonego w takiej proporcji, by finalny produkt zawierał odpowiednią ilość tłuszczu (najczęściej 12% lub 18% w przypadku kwaśnej śmietany). • Homogenizacja - rozbicie cząstek tłuszczu zawartych w śmietanie. Dzięki temu konsystencja produktu staje się jednolita. W ten sposób producent uzyskuje odpowiednią gęstość[2] Smak lub konsystencja śmietany mogą być modyfikowane poprzez dodawanie do gotowego produktu takich substancji jak: Tradycyjnie śmietanę wytwarzano z surowego, świeżo wydojonego mleka. Wlewano je do glinianych naczyń i pozostawiano w temperaturze pokojowej. Po kilku godzinach na powierzchni mleka pojawiała się śmietanka. Po kilku dniach, w wyniku fermentacji mlekowej, powstawała właściwa kwaśna śmietana.[3] Używano także glinianych lub metalowych odstojników z otworami na dole. Naczynia te pozwalały na odcedzanie śmietany[4] Decyzją Trybunału Sprawiedliwości Unii Europejskiej z 2017 roku termin \"śmietana\" co do zasady zarezerwowany jest wyłącznie dla przetworów mleka zwierzęcego, podobnie jest w wypadku pojęć: ser, śmietanka, bita śmietana, masło i jogurt[5].", "url": "https://pl.wikipedia.org/wiki/%C5%9Amietana", "category": "małopolskie", "sub_category": "Sery i inne produkty mleczne", "phrase": "Śmietana z Limanowej"}