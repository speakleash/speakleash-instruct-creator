{"meta_description": "chleb gryczany, chleb bez glutenu,bezglutenowy chleb, chleb bez mąki pszennej, mąka gryczana, gryka, kasza gryczana, chleb zdrowy, zdrowy chleb, prosty chleb na drożdżach, prosty chleb bezglutenowy,", "title": "Chleb gryczany zwany tatarczuchem spod Radomska - lutowa Piekarnia", "content": "Bezglutenowy chleb z zaparzonej mąki gryczanej. Pomysł rzucony w lutowej Piekarni prowadzonej przez Anię na blogu Kuchennymi drzwiami . Chętnie przystałam na taką propozycję, ponieważ przepis wydał mi się bardzo intrygujący i ciekawy. Zaparzona mąka gryczana i duża ilość cukru, oraz drożdży. Ilość cukru zmniejszyłam, przy drożdżach zostałam i od siebie wrzuciłam jeszcze sporą ilość orzechów. Chlebek wyszedł smaczny, o intensywnym smaku i aromacie gryki. Z przyjemnością będę do niego wracać. Polecam każdemu, a w szczególności tym, którzy ograniczają mąkę pszenną w codziennej diecie. Mąkę gryczaną zaparzamy szklanką wrzącej wody i mieszamy do czasu, aż wystygnie (koniecznie łyżką drewnianą). Drożdże rozcieramy z łyżeczką cukru i rozpuszczamy w połowie szklanki letniej wody i dwóch łyżkach śmietanki. Wyrośnięte drożdże dodajemy do zimnej mąki, wsypujemy pozostały cukier, orzechy, oraz pół łyżeczki soli. Dokładnie mieszamy. Konsystencja powinna przypominać gęste ciasto na naleśniki. Gotowe przelewamy do formy wyścielonej papierem do pieczenia. Pieczemy w temperaturze 180 stopni przez 50 minut - przedłużyłam czas pieczenia o kolejne 10 minut.", "url": "http://fabrykakulinarnychinspiracji.blogspot.com/2017/02/chleb-gryczany-zwany-tatarczuchem-spod.html", "category": "śląskie", "sub_category": "Wyroby piekarnicze i cukiernicze", "phrase": "Chleb tatarczuch"}