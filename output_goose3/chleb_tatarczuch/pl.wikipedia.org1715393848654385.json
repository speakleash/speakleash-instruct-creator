{"meta_description": "", "title": "Tatarczuch – Wikipedia, wolna encyklopedia", "content": "Tatarczuch[1][2], chleb tatarczuch[3], tatarczak, chleb z tatarki, chleb hreczany, łazanek z mąki tatarczanej[2] – odmiana tradycyjnego, ciemnego, słodkiego[3][4] chleba wypiekanego z mąki gryczanej (zwanej też „mąką tatarczaną”[1]), wytwarzanego w regionie Częstochowy[4]. Tatarczuch bywa także określany jako placek[5][6]. Legenda wiąże tradycję wypieku tatarczucha z historycznymi jeńcami tatarskimi, którzy mieli zamieszkiwać rejon Stobiecka Miejskiego, obecnej dzielnicy Radomska, i mieli zapoczątkować w regionie uprawę gryki, zwanej z tego powodu „tatarką”[5][6]. W rejonie Częstochowy funkcjonowało wielu kaszarzy, lecz w znacznym zakresie przetwarzanie gryki odbywało się w obrębie indywidualnych gospodarstw[3]. Wypiekiem tatarczucha z mąki gryczanej pochodzącej z pełnego przemiału miały się zajmować między innymi żony kaszarzy, a gotowe wypieki miały być sprzedawane na targach, jarmarkach i odpustach[5][6]. Chleb ten był wypiekany na blachach w opalanych drewnem, tradycyjnych piecach[6]. Tradycja wypieku chleba z mąki gryczanej utrzymuje się w Żarkach i jest przekazywana z pokolenia na pokolenie. Pieczywo to było sprzedawane na targach, odpustach i różnych imprezach im towarzyszących[3]. Żarki uzyskały przywilej organizowania targów i jarmarków już w 1556 roku. W mieście tym ulokowane zostało targowisko, na którym w każdy wtorek odbywał się targ, zaś trzy razy w roku organizowano jarmark[7]. Podczas nich handlowano między innymi tatarczuchem[4], który z czasem stał się elementem kultury tego regionu. • „Chleb tatarczuch” wpisany 8 grudnia 2008 w kategorii „Wyroby piekarnicze i cukiernicze” w województwie śląskim[3], • „Tatarczuch z Radomska” wpisany 4 listopada 2009 w kategorii „Wyroby piekarnicze i cukiernicze” w województwie łódzkim[6]. Tatarczuch powstaje z mąki gryczanej z dodatkiem wody, mleka i drożdży. Bochenek ma kształt prostokątny i masę około 7 kg. Wypiek trwa 2 godziny[4]. Pieczywo wypiekane z mąki gryczanej, z uwagi na niewystępowanie w kaszy glutenu, zalecane jest dla osób chorych na celiakię[8].", "url": "https://pl.wikipedia.org/wiki/Tatarczuch", "category": "śląskie", "sub_category": "Wyroby piekarnicze i cukiernicze", "phrase": "Chleb tatarczuch"}