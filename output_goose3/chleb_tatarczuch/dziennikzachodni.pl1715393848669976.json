{"meta_description": "Żarecki chleb tatarczuch i żurek jurajski na grzybach o rodowodzie z częstochowskiej dzielnicy Stradom to ostatnie dwa przysmaki z regionu częstochowskiego, które znalazły się na licie produktów tradycyjnych ministerstwa rolnictwa.", "title": "Chleb tatarczuch i żurek jurajski na liście produktów tradycyjnych", "content": "Dołączyły do lelowskiego ciulimu, żareckich obwarzanków odpustowych, częstochowskiej kapusty z grochem, chleba herbskiego, złotopotockich karpia samażonego i pstrąga z rusztu, miodu z nektaru kwiatów jurajskich i racuchów drożdżowych. Razem region częstochowski na liście reprezentuje dziesięć wyrobów, to więcej niż ma całe województwo lubuskie - siedem. Chleb tatarczuch został zarejestrowany według receptury Jadwigi Plesińskiej. Jest wypiekany z mąki gryczanej, która nadaje mu słodkawy smak, z dodatkiem mleka, wody, drożdży. Zachwuje świeżość nawet przez tydzień. W Żarakch i okolicznych wsiach jest znany \"od zawsze\". - To był największy przysmak - mówi Stanisława Kruszewska z Przybynowa, w gminie Żarki. - Przed wojną chłopi kupowali go na leśniowskim odpuście. Bogatsi mogli sobie pozwolić na tatarczucha na jarmarku w Żarkach. Przed wojną jarmarki, na organizację których miasto Żarki dostało pozwolenie od króla Stanisława Augusta odbywały się tylko w środy. Dziś są także w soboty.", "url": "https://dziennikzachodni.pl/chleb-tatarczuch-i-zurek-jurajski-na-liscie-produktow-tradycyjnych/ar/78409", "category": "śląskie", "sub_category": "Wyroby piekarnicze i cukiernicze", "phrase": "Chleb tatarczuch"}