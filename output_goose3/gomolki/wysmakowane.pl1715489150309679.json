{"meta_description": "Podkarpackie twarożki suszone, czyli gomółki serowe. Tradycyjnie suszymy kilka dni. U mnie w wersji „na szybko” – \"tylko\" przez 2,5 godziny. Równie pyszne!", "title": "Gomółki serowe", "content": "Tradycyjne podkarpackie twarożki suszone, czyli gomółki serowe. Można je podawać z chlebem, z różnymi dipami lub zupełnie osobno, tak o, do podjadania. Tradycyjnie gomółki suszymy kilka dni w suchym, ciepłym pomieszczeniu, co jakiś czas wkładając do piekarnika nagrzanego do 50 stopni C. Otrzymamy wtedy bardziej okrągłe gomółki. U mnie w wersji „na szybko” – suszone w piekarniku przez 2,5 godziny – w smaku równie dobre, ale wyglądem bardziej przypominające placuszki niż tradycyjne gomółkowe kulki. Czosnek obrać i bardzo drobno posiekać. Ser przełożyć do miski i utrzeć widelcem z solą, kminkiem i czosnkiem. Jajko i jedno żółtko wbić do małej miseczki i roztrzepać z odrobiną mleka. Wymieszać z masą serową. Na koniec dodać bułkę tartą do uzyskania odpowiedniej konsystencji. Blachę piekarnika wysmarować cienką warstwą oleju. Z masy twarogowej formować „ciasteczka” wielkości orzecha laskowego. Układać na blaszce i lekko spłaszczać. Żółtko roztrzepać z bardzo niewielkim dodatkiem mleka. Przy użyciu pędzelka smarować gomółki, ewentualnie obsypać jeszcze na wierzchu kminkiem. Wstawić do piekarnika nagrzanego do 60-70 stopni C (z funkcją termoobiegu) i „suszyć” przez około 2,5 godziny. Drzwiczki piekarnika przez cały czas powinny być minimalnie uchylone (można wsadzić poskładaną ściereczkę pomiędzy drzwiczki by się nie zamknęły. Po ostudzeniu gomółki przechowywać w lodówce, nawet przez około 10 dni.", "url": "https://www.wysmakowane.pl/przepisy/gomolki-serowe/", "category": "podkarpackie", "sub_category": "Sery i inne produkty mleczne", "phrase": "Gomółki"}