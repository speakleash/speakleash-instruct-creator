{"meta_description": "Sękacz z Suchowoli wytwarzany przez firmę Andraka został nominowany do Podlaskiej Marki Roku. - Jego receptura jest taka sama od początku naszej działalności, czyli od 1987 roku, a tajemnica tkwi w dobrej jakości produktach - mówi Paweł Andraka, dyrektor marketingu przedsiębiorstwa z Suchowoli.", "title": "Pyszny sękacz z Suchowoli doceniony", "content": "Sękacz z Suchowoli wytwarzany przez firmę Andraka został nominowany do Podlaskiej Marki Roku. - Jego receptura jest taka sama od początku naszej działalności, czyli od 1987 roku, a tajemnica tkwi w dobrej jakości produktach - mówi Paweł Andraka, dyrektor marketingu przedsiębiorstwa. Dziś ogłoszono listę nominacji do Podlaskiej Marki Roku. Znalazł się na niej - jako jedyny produkt z powiatu sokólskiego - sękacz z Suchowoli. \"Ciasto ma kształt stożka, z licznymi sękami w kolorze złoto-brązowym. W przekroju z licznymi warstwami kremowo-brązowymi przypominającymi słoje drzewa, a także charakterystycznym dla sękacza pustym stożkowatym środkiem. Struktura ciasta jest dość „pulchna” dzięki naturalnemu surowcowi, jakim jest białko jaja kurzego, z którego ubija się pianę (nie używa się żadnych polepszaczy i spulchniaczy). Zapach i smak jest śmietankowo-waniliowy z dominującą nutą wanilii\" - czytamy na stronie glosowanie.podlaskamarka.pl. - Nominacja to dla nas wyróżnienie i wzmocnienie marki. Recepturę jest taka sama od 1987 roku. Najważniejsze to nie kombinować i nie żałować dobrych składników. Musi być to masło, jaja, cukier i mąka świetnej jakości. A z byle czego to i byle co powstanie - mówi Paweł Andraka. - Nastawieni jesteśmy na klienta indywidualnego, nie na sklepy sieciowe - dodaje. Sękacz można nabyć w firmowych sklepach firmy, w Suchowoli, Dąbrowie Białostockiej i Białymstoku. Do Podlaskiej Marki Roku zgłoszono 20 produktów. Aby oddać swój głos na jeden z nich, wystarczy wejść na stronę internetową glosowanie.podlaskamarka.pl i postępować zgodnie z instrukcją.", "url": "https://isokolka.eu/suchowola/10988-pyszny-sekacz-z-suchowoli-doceniony", "category": "podlaskie", "sub_category": "Wyroby piekarnicze i cukiernicze", "phrase": "Sękacz z Suchowoli"}