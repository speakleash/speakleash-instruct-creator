{"meta_description": "Niepowtarzalny, a co najważniejsze niezmienny smak Sera bałtyckiego, wytwarzanego od 44 lat został doceniony. Ser trafił na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. 21 września na terenie Spółdzielni Mleczarskiej Mlekosz wicemarszałek Jarosław Rzepa wręczył wnioskodawcy list gratulacyjny. - Z uznaniem odnoszę się do Państwa", "title": "Ser Bałtycki na Liście Produktów Tradycyjnych", "content": "Niepowtarzalny, a co najważniejsze niezmienny smak Sera bałtyckiego, wytwarzanego od 44 lat został doceniony. Ser trafił na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. 21 września na terenie Spółdzielni Mleczarskiej Mlekosz wicemarszałek Jarosław Rzepa wręczył wnioskodawcy list gratulacyjny. - Z uznaniem odnoszę się do Państwa zaangażowania dotyczącego pielęgnowania tradycji wytwarzania Sera bałtyckiego. Proszę przyjąć serdeczne życzenia dalszej owocnej pracy i podejmowania wielu ciekawych inicjatyw w zakresie kultywowania tradycji kulturowych, w tym kulinarnych województwa – mówił wicemarszałek województwa Jarosław Rzepa. W województwie zachodniopomorskim wytwarzanie Sera bałtyckiego rozpoczęto w 1972 roku w serowni Spółdzielni MLEKOSZ. Jego walory smakowe i odżywcze zadecydowały o rosnącej popularności tego produktu i spowodowały, że już po sześciu latach stał się on głównym produktem wytwarzanym w bobolickiej serowni, gdzie nieprzerwanie od 44 lat produkowany jest do dziś. Jego główną bazę stanowi mleko krowie kupowane od rodzimych rolników, a niezbędnymi dodatkami są m.in. podpuszczka, sól oraz naturalny barwnik annato, otrzymywany z drzewa pochodzącego z Ameryki Południowej. Ser bałtycki został wpisany. na Ministerialną listę 11 sierpnia 2017 r Jest to 42 produkt z województwa zachodniopomorskiego który trafił na tę listę. Jako jedyny z naszego terenu, znajduję się w kategorii: Sery i inne produkty mleczne.", "url": "https://www.wzp.pl/biuro-prasowe/biuro-prasowe/aktualnosci/ser-baltycki-na-liscie-produktow-tradycyjnych", "category": "zachodniopomorskie", "sub_category": "Sery i inne produkty mleczne", "phrase": "Ser bałtycki"}