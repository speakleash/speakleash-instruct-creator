{"meta_description": "Żurek staropolski to wspaniała i super pyszna zupa szykowana na zakwasie z mąki żytniej. Przepis na żurek staropolski jest sprawdzony i godny polecenia. To prosta w przygotowaniu tradycyjna zupa na Wielkanoc.", "title": "Żurek staropolski", "content": "Szklanka ma u mnie pojemność 250 ml.   Do ugotowania żurku staropolskiego z podanej przeze mnie ilości składników wybierz garnek o pojemności około 3 litrów. Kalorie policzone zostały na podstawie użytych przeze mnie składników. Jest to więc orientacyjna liczba kalorii, ponieważ Twoje składniki mogą mieć inną liczbę kalorii niż te, których użyłam ja. Z podanej ilości składników otrzymasz około 2000 ml żurku z białą kiełbasą. Podczas liczenia kalorii nie uwzględniłam dodatków typu: jajka na twardo, czy pieczywo. Zanim zaczniesz szykować zupę, polecam najpierw przeczytać cały przepis, by przygotować się odpowiednio wcześniej do kolejnych etapów wykonania. WAŻNE: Aby zrobić żurek staropolski należy ugotować wcześniej bulion warzywny. Zazwyczaj gotuję go sobie dzień wcześniej lub tego samego dnia z rana i przelewam do dużego słoika lub do miski. Bulion do żurku szykuję z kilku warzyw, bez dodatku ziół. Na tarce ścieram: kawałek bulwy selera, korzeń pietruszki, obraną marchew. Dodaję kawałek pora i wlewam 1,5 litra wody. Całość gotuję godzinę. Bulion przecedzam i po przestudzeniu odkładam do lodówki lub od razu używam do zrobienia żurku. Powinno wyjść minimum 1000 ml wywaru.  Do żurku staropolskiego daję kiełbasę białą parzoną Naturrino Sokołów. Dostaniesz ją w sieciach handlowych i sklepach Sokołów. To bardzo dobrej jakości kiełbasa szykowana w naturalnym jelicie, przygotowana w 94% z mięsa wieprzowego. Kiełbasa biała Naturrino Sokołów nie zawiera sztucznych konserwantów, fosforanów i glutaminianu sodu. Swój smak zawdzięcza m.in. dodatkowi takich przypraw, jak: pieprz biały, majeranek i czosnek. W opakowaniu znajduje się pięć kiełbas. Do żurku potrzebuję użyć trzy kiełbasy o łącznej wadze około 330 gramów. Pozostałe kiełbasy odkładam do upieczenia np. z ziemniakami i podaję jako osobne danie.  Kawałek surowego, wędzonego boczku bez skóry o wadze około 350 gramów pokrój w drobną kostkę. Boczek podsmażaj kilka minut (u mnie w garnku, w którym będę szykować cały żurek), aż tłuszcz się wytopi i mięso lekko zarumieni. Po około 5-10 minutach do garnka dołóż też białe kiełbasy, które należy wcześniej pokroić w plasterki o grubości do 1 cm. Całość podsmażaj przez następne pięć minut.Po tym czasie do garnka wlej przygotowany wcześniej litr gorącego bulionu warzywnego (może go być też odrobinę więcej). Dodaj łyżkę majeranku, dwa ziarna ziela angielskiego, listek laurowy oraz cały, obrany ząbek czosnku. Zamieszaj zawartość garnka i przykryj go przykrywką. Żurek gotuj na małej mocy palnika przez 10 minut.Po 10 minutach gotowania, do żurku staropolskiego dodaj łyżkę tartego chrzanu. Wlej również zakwas żytni do żurku. Polecam skorzystać z mojego przepisu na zakwas na żurek . Możesz też kupić gotowy zakwas w butelce. Osobiście bardzo lubię, gdy żurek wychodzi gęsty i kwaśny. Jeśli jednak gotujesz go po raz pierwszy lub też wolisz delikatniejsze zupy, to na początek zalecam wlać do garnka 300 ml zakwasu. Po zagotowaniu sprawdź konsystencję oraz smak żurku. Być może taka ilość zakwasu będzie dla Ciebie wystarczająca. Żurek staropolski gotuj na minimalnej mocy palnika, bez przykrycia przez około dwie minuty. Powinien w tym czasie ładnie zgęstnieć.Porada: Zanim wlejesz zakwas do garnka, koniecznie wymieszaj mąkę z zakwasem na jednolity, mętny płyn. Jeśli Twój zakwas jest po otwarciu lekko gazowany, to nic się nie martw. To całkiem naturalne.Na samym końcu dodaj do żurku do trzech łyżek śmietanki kremówki 30 % lub 36%. Takiej śmietanki nie trzeba wcześniej hartować. Jeśli wolisz użyć kwaśnej śmietany 18%, to pamiętaj by do szklanki odlać trochę wrzącego żurku. Wywar wymieszaj ze śmietaną i ponownie wlej do żurku. Żurek staropolski zamieszaj i wyłącz. Śmietanę można też śmiało pominąć. Żurek staropolski polecam podać z jajkami ugotowanymi na twardo lub twarogiem typu krajanka. Bardzo dobrze smakuje również z ciemnym pieczywem pieczonym na zakwasie oraz z podanymi osobno ziemniakami tłuczonymi okraszonymi podsmażoną na rumiano cebulką. Żurek staropolski można śmiało podgrzewać ponownie przed podaniem. Mała moc palnika, w garnku pod przykrywką. Żurek jest gęsty, zatem idealnie sprawdzi się też do podawania go w chlebie.Wpis zawiera lokowanie produktu.Smacznego.", "url": "https://aniagotuje.pl/przepis/zurek-staropolski", "category": "śląskie", "sub_category": "Gotowe dania i potrawy", "phrase": "Żur z tłuczonymi kartoflami (ziemniakami)"}