{"meta_description": "Żur z tłuczonymi (posztamfowanymi) ziemniakami", "title": "Żur z tłuczonymi (posztamfowanymi) ziemniakami", "content": "To wersja żuru, którą najbardziej lubi moja córka i do której ja sama, do tej pory wielka przeciwniczka żuru się przekonałam. Czysty, prawie klarowny żur, do tego kopczyki tłuczonych ziemniaków, plasterki kiełbaski i skwarki z boczku, tak mogę jeść. Zresztą dodanie gniecionych kartofli do zupy, szczególnie do żuru to od lat sposób na oszczędność w kuchni, czyli zagospodarowanie ziemniaków, które zostały nam po innym obiedzie. Takie ziemniaki na śląsku nazywa się “posztamfowanymi” czyli tłuczonymi. Kości (lub żeberka) zalać wodą, dodać liście laurowe, ziele angielskie, trochę pieprzu, posiekany czosnek. Gotować przez ok godzinę. Dodać białą kiełbasę, gotować jeszcze 10 minut. W międzyczasie osobno w garnku ugotować ziemniaki. Ugnieść. Na talerzach na środku ułożyć kopczyki ziemniaków. Boczek pokroić w kosteczkę, na patelni usmażyć z niego skwarki. Wyjąć z tłuszczu, odcedzić. Z wywaru wyjąć kości i kiełbasę, wlać zakwas, dodać majeranek. Zagotować. Białe kiełbasy, pokroić na plasterki, ułożyć obok ziemniaków. Doprawić żurek wg uznania szczególnie majerankiem, pieprzem. Gotowy żur wlać na talerz dookoła ziemniaków. Posypać skwarkami. (Mięso z kości można obrać i również dodać do zupy).", "url": "https://www.mojkulinarnypamietnik.pl/2019/02/zur-z-tluczonymi-posztamfowanymi.html", "category": "śląskie", "sub_category": "Gotowe dania i potrawy", "phrase": "Żur z tłuczonymi kartoflami (ziemniakami)"}