{"meta_description": "Wspaniały przepis na pasztet z królika i warzyw. To pasztet bez dodatku mięsa wieprzowego. Prosty i super smaczny pasztet z królika, który polecam również dla dzieci. Idealny, delikatny pasztet na kanapki.", "title": "Pasztet z królika", "content": "Szklanka ma u mnie pojemność 250 ml.  Warzywa ważone były przed obraniem.  Kalorie policzone zostały ze składników podanych w przepisie. Tym razem użyłam słoniny wieprzowej, jednak zazwyczaj piekę ten pasztet z dodatkiem masła klarowanego. Domowy pasztet z królika piekę z wielką przyjemnością. Wolę upiec taki delikatny pasztet z dużą ilością warzyw niż kupić szynkę w sklepie. Uwielbiają go moje dzieci i jedzą nawet bez pieczywa. Pasztet z królika będzie też idealny na święta Wielkanocne. Piekę go bez dodatku białego wina oraz zazwyczaj bez podrobów drobiowych oraz mięsa wieprzowego. Jeśli jednak masz ochotę, to możesz śmiało dodać też trochę wątróbki z kurczaka czy indyka oraz kawałek mielonego karczku wieprzowego. Tuszkę królika kupisz już prawie wszędzie, oprawioną i gotową do porcjowania. Szukaj takiej, która ma też podroby. Jeśli zakupisz tuszkę bez podrobów, to dokup jeszcze około 200 gramów wątróbki z kurczaka. Oprawioną tuszę opłucz w zlewie pod zimną, bieżącą wodą. Zlew dobrze umyj a tuszkę osusz ręcznikiem papierowym i przełóż na deskę do krojenia mięsa. Tuszkę podziel na kilka mniejszych kawałków.   Na dno dużego garnka wyłóż słoninę pokrojoną w kostkę. Jeśli używasz masła, to dodajesz je potem, przed samym pieczeniem królika. W garnku umieść całe mięso bez podrobów oraz umyte i obrane warzywa pokrojone na mniejsze kawałki (korzeń selera, korzeń pietruszki oraz marchew i cebula). Seler naciowy tylko przepłucz i pokrój na krótsze kawałki. Dodaj liście laurowe, ziele angielskie oraz po płaskiej łyżeczce soli i pieprzu. Jeśli masz natkę pietruszki, to również ją dodaj. Świetnie sprawdzi się także świeży lubczyk.  Do garnka wlej 1,5 szklanki wody. Garnek przykryj przykrywką. Całość zagotuj i zmniejsz moc palnika do takiej, by królik w wodzie z warzywami lekko \"pyrkotał\". Od tego momentu gotuj tak całość 90 minut. Przez cały czas gotowania królika nie odkrywaj przykrywki.Po 90 minutach gotowania zarówno mięso królika, jak i warzywa będą już miękkie. Na koniec do garnka dodaj też podroby z królika lub wątróbkę z kurczaka oraz obrane ząbki czosnku. Garnek ponownie przykryj przykrywką i gotuj całość jeszcze 20 minut.Po ugotowaniu wszystkich składników odlej z garnka powstały bulion. Otrzymasz około 1,5 szklanki esencjonalnego bulionu z królika i warzyw. Taki bulion możesz śmiało wykorzystać jako baza do zupy lub sosu.Z garnka wyjmij wszystkie kawałki królika. Zdejmij całe mięso oraz skórkę i przełóż do garnka z warzywami. Kostki wyrzuć. Do garnka z samym mięsem i warzywami dodaj bułkę kajzerkę. Bułka powinna wchłonąć resztki bulionu.Tak przygotowane składniki zmiel przy pomocy maszynki do mielenia mięsa (również słoninę). Ja wybieram nakładkę z najmniejszą średnicą oczek. Do zmielonego mięsa z warzywami dodaj trzy średnie jajka, po płaskiej łyżeczce soli i pieprzu oraz płaską łyżkę słodkiej papryki. Użyłam słoniny, więc nie dodawałam już masła. Jeśli jednak masz masło (najlepiej miękkie, wyjęte wcześniej z lodówki), to dodaj je do ciepłej masy i mieszaj, aż się roztopi. Masę pod pasztet wymieszaj bardzo dokładnie. Ja zawsze łączę wszystkie składniki dłońmi.Przygotuj sobie dwie foremki o pojemności minimum 1 litra każda lub użyj jednej większej formy. U mnie byłą to jedna forma ceramiczna o wymiarach 33 x 20 cm. Foremki od środka wysmaruj resztkami masła lub olejem i obsyp odrobiną bułki tartej. Masę przekładaj porcjami do foremek. Staraj się wypełnić dokładnie całą przestrzeń wewnątrz naczynia do wypiekania. Na wierzchu ułóż świeże zioła np. kolendrę lub natkę pietruszki. Te zioła bardzo ładnie suszą się w trakcie pieczenia pasztetu i pięknie pachną po wyjęciu z pieca. Całość oprószyłam dodatkowo pieprzem cytrynowym.Foremki (lub jedną większą) z pasztetem z królika umieść w piekarniku nagrzanym do 180 stopni. Wybierz środkową lub o stopnień niższą półkę z grzaniem góra/dół. Pasztet piecz tak całe 90 minut. Po wyłączeniu możesz od razu wyjąć formy z piekarnika. Pasztet po przestudzeniu trzymaj w lodówce nawet do 10 dni lub dłużej.Smacznego.", "url": "https://aniagotuje.pl/przepis/pasztet-z-krolika", "category": "dolnośląskie", "sub_category": "Gotowe dania i potrawy", "phrase": "Pasztet z królika ze szpinakiem"}