{"meta_description": "Produkt wpisany na listę produktów tradycyjnych w dniu 2014-07-31 w kategorii Gotowe dania i potrawy w woj. dolnośląskim.", "title": "Pasztet z królika ze szpinakiem - - Portal Gov.pl", "content": "W zależności od użytej formy do pieczenia. W zależności od wielkości użytej formy do pieczenia. Tradycja wypiekania pasztetu z królika ze szpinakiem w Morzęcinie Małym sięga lat czterdziestych ubiegłego stulecia, kiedy to na Dolny Śląsk przesiedlono górali, którym znana była tradycyjna receptura na tę potrawę. Rodziny osiedliły się w okolicach Obornik Śląskich i Trzebnicy – w miejscowościach, w których mieszkańcy byli plantatorami szpinaku. Uprawiany w prawie każdej zagrodzie szpinak zastąpił lebiodę, która w latach wojennych wzbogacała smak pasztetu. Pasztet wyrabiany jest wyłącznie z naturalnych surowców pochodzących z Morzęcina Małego. Wyjątkowa jakość pasztetu zależy od starannie dobranych składników: mięsa z królika (comber), surowego boczku lub podgardla, wątróbki z królika, szpinaku, bułki, cebuli, selera, marchwi, jaj wiejskich, naturalnych przypraw (sól, pieprz, zioła). Wyselekcjonowane, zdrowe, umyte liście szpinaku gotuje się do odpowiedniej miękkości, następnie rozdrabnia. Do masy dodaje się posiekaną cebulę, surowe jaja wiejskie, comber z królika (po uprzednim ugotowaniu i zmieleniu) oraz wątróbkę i przyprawy do smaku. „Istotną rolę dla smaku odgrywa odpowiednia ilość dodanych warzyw. Marchew, seler, cebula to konieczne jarzyny, które dają wyjątkowy smak. Zmielone i przyprawione mięso oraz warzywa wkładano do foremek i zapiekano w piecu chlebowym. Trzeba je należycie doprawić, bo sukces smakowy zależny jest ewidentnie od odpowiedniej proporcji przypraw tj. sól, pieprz, gałka muszkatołowa” (Wywiad etnograficzny przeprowadzony z mieszkańcami gminy Oborniki Śląskie). Całość zapieka się w tradycyjnym piecu opalanym drewnem przez około 1,5 godz.", "url": "https://www.gov.pl/web/rolnictwo/pasztet-z-krolika-ze-szpinakiem", "category": "dolnośląskie", "sub_category": "Gotowe dania i potrawy", "phrase": "Pasztet z królika ze szpinakiem"}