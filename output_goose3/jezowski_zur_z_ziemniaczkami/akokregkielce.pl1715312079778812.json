{"meta_description": "Dogodne usytuowanie Placówki Włoszczowa Gmina sprawiło, że ulokowano tu agendy Komendy Okręgu i gościł tam Placówka Włoszczowa Gminanawet Komendant Główny AK. Niestety cień …", "title": "Placówka Włoszczowa Gmina - AK Okręg Kielce", "content": "Od maja 1942 roku tern Obwodu Włoszczowa został podzielony na Podobwody (niekiedy określano je Rejonami) jako pośrednie szczeble dowodzenia. Do czerwca 1944r. było ich pięć. Placówka Włoszczowa Gmina wchodziła w skład Podobwodu I obejmującego także Placówki: Włoszczowa miasto i Kurzelów: -od czerwca 1943 r. Komendantem Podobwodu był por. Elertowicz Wacław „Kruk”. Funkcję pełnił do 31 października 1943 r. kiedy to podczas tzw. „krwawej niedzieli” został przez Niemców zastrzelony (prawdopodobnie podczas próby ucieczki”. -od grudzień 1943 r. stanowisko Komendanta Podobwodu objął ppor. Zygmunt Szpak „Bury” (zdemobilizowany na okres zimy z oddziału partyzanckiego M. Tarchalskiego „Marcin”). Funkcję komendanta pełnił do lipca 1944 r. kiedy to powrócił do oddziału partyzanckiego. Tajne nauczenie rozpoczęło się w Placówce zapewne na początku 1940 roku kiedy powstała Tajna Organizacja Nauczycielska. Od początku nauczyciele zdawali sobie sprawę, że są oni jednym z celów niemieckiego aparatu terroru. Już 11 czerwca1940 r., podczas konferencji kierowników szkół we Włoszczowie, aresztowany został Franciszek Machalski, kierownik szkoły w Rząbcu. Został wywieziony do obozu w Oranienburgu gdzie został zamordowany.  Prawdopodobnie w pierwszym okresie nadzorem na rozwijającymi się tajnymi kompletami zajmował się Franciszek Urbański, kierownik szkoły w Koniecznie. Nauczanie uruchomiono nie tylko w istniejących placówkach, ale także w Nieznanowicach gdzie przed wybuchem wojny nie było szkoły.  Franciszek Urbański został aresztowany go w nocy z 3 na 4 czerwca 1942r. i zesłany do obozu koncentracyjnego Auschwitz gdzie został zamordowany. Zapewne od tej pory nie było już gminnego kierownictwa tajnego nauczania bowiem kiedy w 1942r. powołano Powiatową Komisję Oświaty i Kultury Placówkę Wiejską Włoszczowa reprezentował w niej Józef Stępień reprezentujący także Placówkę Miejską Włoszczowa. Podczas przygotowań do Akcji \"Burza\" uznano, że Komenda Okręgu podzielona będzie na cztery rzuty umiejscowione w różnych częściach okręgu. Rzut IV występował pod nazwą organizacyjnego bowiem składał się z Oddziału I Organizacyjnego Komendy Okręgu. Dowódcą rzutu miał być szef Oddziału I którym był w tym czasie kpt. Adam Szajna „Kruk”. Rzut ten znalazł się w lipcu 1944r. niedaleko od Włoszczowy - w Nadleśnictwie Martynik (między dworem Nieznanowice, a Wolą Wiśniową). Z całą pewnością możemy powiedzieć, że centrum konspiracyjnej sieci powiązań Okręgu Kielce znajdowało się na terenie Placówki Włoszczowa Gmina. Przebywa tutaj także generał L.Okulicki \"Niedźwiadek\", Komendant Główny AK. Ma to miejsce 16 stycznia 1945r. Był to czas kiedy sowieci rozpoczęli już (12 stycznia) ofensywę i zajmowali kolejne tereny Okręgu Kielce. To prawdopodobnie wtedy „Niedźwiadek” podpisał rozkaz o odznaczeniach dla 147 żołnierzy AK w tym wielu z 74pp. Prawdopodobnie następnego dnia Komendant Główny wyjechał do Częstochowy. Więcej w opisie Obwodu Włoszczowa (patrz: Generał Okulicki we włoszczowskich lasach). Po walkach pod Krzepinem i Kosowem w rejonie Lipna znalazł się I batalion 2 pp Leg AK dowodzony przez Eugeniusza Kaszyńskiego \"Nurt\" oraz 74 pp dowodzony przez Adama Szaję \"Roztoka\". Stoczyły one bój z nacierającymi oddziałami niemieckimi. Główny ciężar walki spadł na I batalion który nie miał jednak w tych walkach poległych. Wieczorem 74 pp bez powiadamiania pozostałych opuścił zagrożony teren i przeszedł na północ od Włoszczowy, gdzie się zdemobilizował. Batalion \"Nurta\" wraz z nastaniem nocy także opuścił zagrożony teren i przeniósł się na teren Placówki Oleszno.", "url": "http://www.akokregkielce.pl/placowka-wloszczowa-gmina/articles/placowka-wloszczowa-gmina.html", "category": "łódzkie", "sub_category": "Gotowe dania i potrawy", "phrase": "Jeżowski żur z ziemniaczkami"}