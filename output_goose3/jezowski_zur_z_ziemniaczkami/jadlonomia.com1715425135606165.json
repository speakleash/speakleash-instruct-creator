{"meta_description": "Blog z roślinnymi przepisami – wolnymi od mięsa, nabiału i produktów pochodzenia zwierzęcego.", "title": "Żurek z pieczonymi ziemniakami", "content": "Zastanawialiście się kiedyś, jaki jest typowy smak kuchni polskiej, który odróżnia ją od tradycji kulinarnych innych regionów? To pytanie zadał w rozmowie z Anne Applebaum Łukasz Modelski, a ona wskazała właśnie na kwaśny smak polskiego żurku. Chłodnik, zupa ogórkowa, kiszona kapusta i żurek to tylko niektóre z repertuaru polskich dań o wyrazistym, kwaśnym smaku. Dla osób wychowanych na tych aromatach od dziecka są one oczywiste, ale dla początkujących smakoszy kuchni polskiej bywają wielkim zaskoczeniem. Jak o odkryciu kwaśnego smaku kuchni polskiej w rozmowie z Modelskim powiedziała Applebaum: A co, pani zdaniem, jest cechą charakterystyczną polskiej kuchni?  – Dla mnie odkryciem była kwaśność. Kwaśny smak. My tego w Stanach nie mamy. Kwaśne zupy, jak żurek, albo nawet chłodnik, ogórki kiszone i tak dalej. Ten kwaśny smak jest bardzo charakterystyczny dla Polski, bardzo mi odpowiada. Zawsze, ilekroć ktoś z zagranicy wybiera się tutaj i chce skosztować czegoś polskiego, wysyłam go na żurek. Na świecie nie ma niczego podobnego. Japończycy szaleją…  – Kiedy byliśmy w Japonii, wszyscy napotkani Japończycy, którzy byli kiedyś w Polsce, mówili to samo: „Jadłem żurek i słuchałem Chopina”. To co – włączamy Chopina i gotujemy wegański żurek?", "url": "https://www.jadlonomia.com/przepisy/weganski-zurek-z-pieczonymi-ziemniakami/", "category": "łódzkie", "sub_category": "Gotowe dania i potrawy", "phrase": "Jeżowski żur z ziemniaczkami"}