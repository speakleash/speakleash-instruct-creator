{"meta_description": "Jeżowski żur z ziemniaczkami...", "title": "Tradycyjne dania i potrawy z Łódzkiego", "content": "Jeżowski żur z ziemniaczkami Produkt wpisany na listę produktów tradycyjnych w dniu 2009-05-28 w kategorii Gotowe dania i potrawy w woj. łódzkim. Wygląd: Zawiesisty płyn z widocznymi kawałkami dodatków w postaci ziemniaków, skwarek i grzybów. Kształt: Zależny od kształtu naczynia Rozmiar: Jedna porcja to około 500 g. Barwa: Kremowa z widocznymi brązowymi i żółtymi dodatkami. Konsystencja: Gęsty płyn z małymi kawałkami dodatków. Smak: Charakterystyczny smak i zapach naturalnego zakwasu żytniego oraz przypraw i grzybów. Tradycja: Żur to „niemiecka nazwa ; od 15. wieku ogólne, przejęte na całym Zachodzie słowiańskim (u nas, Słoweńców, Czechów, Łużyczan), a od nas na Rusi; z niem. sūr (dziś sauer), ” (A. Brückner, „Słownik etymologiczny języka polskiego”, Warszawa 1970). Nie istnieje regionalizacja Polski pod względem sposobu przygotowania zakwasu. Aby otrzymać zakwas, podstawowy składnik żuru, zalewa się mąkę żytnią wodą i pozostawia w ciepłym miejscu do zakiszenia. W Polsce środkowej żur gotowany jest na razowej mące żytniej lub owsianej. W XVIII wieku żur był powszechną potrawą spożywaną zarówno w chłopskich domach jak i na dworach. Na wsi łowickiej „Żur gotowano z tzw. stawianego borscu, który kiszono z razówki lub żubrowin, tj. z resztek mąki wydobytej spod kamienia młyńskiego. Z tego zakwasu tworzyły się fusy zw. gręzami, które najczęściej odlewano dla trzody chlewnej. Barszcz zakwaszano również na skórce chleba, dodając do niej po łyżce mąki żytniej i pszennej. Niektórzy dokładali jeszcze do tego obraną cebulę. Żur gotowano najczęściej na samej wodzie i nazywano go wówczas białym. Ponadto gotowano go na kapuście słodkiej, burakach ćwikłowych, kaszy jaglanej, grzybach suszonych, marynowanych lub kiszonych oraz na mięsie wieprzowym, króliczym lub zajęczym. Żur kraszono słoniną, olejem, śmietaną lub mlekiem. Jedzono go z ziemniakami, kaszą, kluskami lub z grochem” (J. P. Dekowski, „Z badań nad pożywieniem ludu łowickiego (1880-1939)” [w] „Prace i Materiały Muzeum Archeologicznego i Etnograficznego w Łodzi”, Seria Etnograficzna nr 12, Łódź 1968). Jeżowski żur z ziemniaczkami przygotowywany jest według starej receptury przekazywanej ustnie z pokolenia na pokolenie. Obecnie w jednej z jeżowskich rodzin blisko stuletnią recepturę wykorzystuje już czwarte pokolenie. Wysoka jakość i wyjątkowy smak jeżowskiego żuru z ziemniaczkami wiążą się z pochodzeniem półproduktów i tradycyjnej receptury. Kapłonek (wodzianka) z Gałkowa Produkt wpisany na listę produktów tradycyjnych w dniu 2009-01-26 w kategorii Gotowe dania i potrawy w woj. łódzkim. Wygląd: Gęsta, zawiesista zupa ze skwarkami. Kształt: Zależny od naczynia. Rozmiar: Zależna od naczynia. Barwa: Barwa mleczno-biała z widocznymi brązowymi kawałkami skwarki. Konsystencja: Gęsta, zawiesista o niejednorodnej strukturze. Smak: Smak słodko-kwaśny, zapach świeżego chleba. Tradycja: Jedną z podstawowych gotowanych potraw na wsi były różnego rodzaju zupy. Ze względu na ogólnie panującą biedę, zupy gotowano z najtańszych i najłatwiej dostępnych składników. Tradycyjną potrawą codzienną jedzoną w Polsce środkowej, często na śniadanie, był kapłonek, bądź gwarowo „wodzianka”. Wodzianka to „zupa przyrządzona z czerstwego chleba pokrajanego w kostkę, zalanego wrzątkiem, z dodatkiem roztartego z solą czosnku i tłuszczu, najlepiej smalcu ze skwarkami” (M. E. Halbański, „Leksykon sztuki kulinarnej”, Warszawa 1987). Zupa ma cenne substancje odżywcze takie jak: błonnik, witaminy i sole mineralne. Dzięki czemu jest potrawą pożywną, lekkostrawną i sycącą, doskonałą jako danie spożywane rano, przed rozpoczęciem ciężkiej pracy. W niektórych regionach Polski wodzianka nazywana była rosołem na siekierze. W Brzezińskiem gotowano taką polewkę zwaną ślepym rosołem względnie rosopitkiem, w Łowickiem i na innych terenach Polski środkowej rosołkiem lub gapim rosołem. Gotowano go na skórce słoniny, z listkiem laurowym, włoszczyzną lub kminkiem. Chleb używany do kapłonka powinien być czerstwy, żytni, z dobrze wypieczoną skórką – wtedy zupa posiada charakterystyczny dla tej potrawy aromat i lekko kwaskowy smak. Ponadto, by kapłonek był smaczniejszy i uzyskał odpowiedni kolor używa się śmietany. Z przypraw używane są tylko podstawowe tzn. sól i pieprz, a to ze względu na tradycyjne przygotowanie potrawy, która była potrawą ubogich na przednówku. W tradycyjnym pożywieniu wiejskim ważne miejsce zajmowały posiłki postne podawane w piątki, a nawet w środy i soboty oraz w ciągu czterdziestodniowego postu przed Wielkanocą. W Polsce potrawami postnymi były przede wszystkim kwaśne polewki gotowane na wodzie i maszczone olejem, a wśród nich znajdowała się wodzianka, której wówczas nie krasiło się słoniną ze skwarkami. „Ostatnie trzy dni Wielkiego tygodnia (…) (Triduum Sacrum) (…) Wówczas jedzono m.in. zupę chrzanową, kapłon z suszonego chleba…” (J. P. Dekowski, „Przemiany tradycyjnego pożywienia wiejskiego na obszarze Polski środkowej” [w] „Prace i Materiały Muzeum Archeologicznego i Etnograficznego w Łodzi”, Seria Etnograficzna nr 20, Łódź 1979). Kluski nadziewane z kapustą zasmażaną Produkt wpisany na listę produktów tradycyjnych w dniu 2016-09-14 w kategorii Gotowe dania i potrawy w woj. łódzkim. Wygląd: Podłużne wypełnione farszem mięsnym kluski. Kapusta zasmażana przygotowana z gotowanej kiszonej kapusty z widocznymi podsmażonymi kawałkami mięsa wieprzowego z cebulą i przyprawami. Kształt: Kluski podłużne, wrzecionowate, kapusta w postaci gęstej masy. Rozmiar: Długość klusek około 10 cm, szerokość od 3 cm do 4 cm. Gęsta masa z kapusty. Barwa: Zewnętrzna klusek jasnożółta, kapusta zasmażana koloru brązowo-brunatnego. Konsystencja: Kluski zwarte i sprężyste, kapusta o konsystencji gęstej masy. Smak: Kluski posiadają charakterystyczny smak i zapach ugotowanego ciasta ziemniaczanego z dodatkiem mąki pszennej. W smaku wyczuwalne także nadzienie z farszu mięsnego oraz okrasa z boczku i cebuli. Kapusta zasmażana posiada wyraźny zapach ugotowanej kapusty wraz z dodatkiem mięsa wieprzowego i przesmażonej cebuli, smak lekko kwaskowaty i lekko słony. Tradycja: Wągry to miejscowość położona w gminie Rogów, powiecie brzezińskim w województwie łódzkim. Jest to miejscowość typowo rolnicza z przebiegającą linią kolei warszawsko-wiedeńskiej wybudowaną w połowie XIX wieku. W sąsiedztwie miejscowości przepływa rzeka Mroga, na której znajduje się zbiornik wodny. Dolina rzeki Mrogi i Wzniesienia Łódzkie stanowią wokół miejscowości Wągry bardzo malowniczy krajobraz. Nie ma w okolicy dużego ośrodka miejskiego oraz większych zakładów przemysłowych, co korzystnie wpływa na środowisko naturalne i jakość produktów rolnych. Dzięki takim warunkom naturalnym gospodynie do dziś przygotowują różnorodne potrawy z lokalnych surowców. Przykładem są kluski nadziewane z kapustą zasmażaną. Sporządzane są z ugotowanych i przeciśniętych przez prasę ziemniaków z dodatkiem mąki pszennej i ziemniaczanej, nadziewane farszem z mięsa wieprzowego i podawane z kapustą kiszoną zasmażaną. Jest to połączenie składników wchodzące w skład pożywienia świątecznego – mąka pszenna, mięso wieprzowe, ze składnikami będącymi na polskiej wsi podstawą pożywienia codziennego, czyli z ziemniakami, jajkami, kapustą kiszoną, cebulą. Potrawa ta powstała prawdopodobnie z udoskonalania innych przepisów na kluski wykonywane z ziemniaków z dodatkiem pszennej i ziemniaczanej mąki. Kluski nadziewane z kapustą zasmażaną przygotowywane są zazwyczaj „w okresie jesienno-zimowym i wczesną wiosną” (Wywiad przeprowadzony z mieszkańcami miejscowości Wągry). Kluski żelazne Produkt wpisany na listę produktów tradycyjnych w dniu 2016-02-12 w kategorii Gotowe dania i potrawy w woj. łódzkim. Wygląd: Podłużne kluski przygotowane z tartych surowych i ugotowanych ziemniaków. Kształt: Obłe, wydłużona elipsa. Rozmiar: Jedna kluska o długości około 6 cm. Barwa: Jasnoszara. Konsystencja: Ścisła, miękka i sprężysta. Smak: Wyraźny smak i aromat gotowanych ziemniaków. Tradycja: Gmina Szadek położona w powiecie zduńskowolskim, w województwie łódzkim jest gminą o charakterze rolniczym. Dzięki korzystnym warunkom glebowym, hydrologicznym i klimatycznym rozwinęła się na tym terenie uprawa zbóż i ziemniaków. „Ziemniak był powszechnym produktem – jedzono go zarówno w dni powszednie, jak i świąteczne. Można je było spożywać w różnych kombinacjach. Dodawano je do mąki i wypiekano z niej chleb, jedzono z kapustą, gotowano zupy ziemniaczane, smażono placki ziemniaczane itp.” (T. Sobczak, „Konsumpcja żywnościowa chłopska w Królestwie Polskim w 2 połowie XIX wieku i w początkach XX wieku”, Wrocław 1986). W gminie Szadek bardzo popularną potrawą przygotowywaną z ziemniaków były kluski żelazne, których receptura przekazywana od dawien przez gospodynie stała się powszechna w każdym domu. Do przygotowania potrawy należało najpierw obrać ziemniaki i podzielić na dwie części. Jedna część ziemniaków była gotowana, kolejna ścierana na tarce o małych oczkach, by następnie wycisnąć z nich sok przez ściereczkę. Wyciśnięty sok był wylewany, zostawiając skrobię, która łączona była z surowymi ziemniakami. Następnie ugotowane i starte ziemniaki wyrabiane były z mąką, jajkiem kurzym i doprawiane solą. Z wyrobionego ciasta formułowane były w dłoniach wałeczki. Ostatnim etapem było wrzucanie klusek na gotującą wodę, kiedy wypłynęły na wierzch oznaczało to, że są gotowe do spożycia. Pełnię smaku osiągały podane ze skwarkami ze słoniny przesmażonej z cebulą. Do dziś kluski żelazne przygotowywane są w szadkowskich domach, a także na wydarzenia kulturalne o charakterze lokalnym.", "url": "https://dzienniklodzki.pl/jak-przyrzadzic-tradycyjne-dania-z-lodzkiego-przepis-na-wyjatkowa-zalewajke-kluski-pierogi-i-golabki-najlepsze-przepisy-na-obiad/gh/c6-15020963/3", "category": "łódzkie", "sub_category": "Gotowe dania i potrawy", "phrase": "Jeżowski żur z ziemniaczkami"}