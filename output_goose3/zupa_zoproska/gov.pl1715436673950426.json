{"meta_description": "Produkt wpisany na listę produktów tradycyjnych w dniu 2012-03-06\nW kategorii Gotowe dania i potrawy\nW województwie woj. małopolskim", "title": "Zupa zoproska - - Portal Gov.pl", "content": "Zupa zoproska to niezwykła potrawa wywodząca się z terenu Podhala, o ponad 100-letniej tradycji. Dawniej zupę przygotowywała każda gospodyni, obecnie receptura i zwyczaj gotowania zoproski zachował się tylko w nielicznych domach. Nazwa „zoproska” pochodzi prawdopodobnie od „zaprażki”, którą jest zaprawiana zupa. Główne składniki zupy to: woda, suszone grzyby: prawdziwki lub „piesrtoki”, gałązki mięty suszonej lub świeżej, ziarenka ziela angielskiego, listki laurowe, marchewka, pietruszka, cebula, gałązka suszonego kopru, kminek, masło swojskie i odrobina mąki pszennej. „Trzeba pamiętać o proporcjach składników oraz ich świeżości” (Wywiad etnograficzny przeprowadzony z mieszkańcami Podhala). Zupa oparta jest na produktach dostępnych oraz przygotowywanych w każdym gospodarstwie i z tego powodu zwana była „biedną zupą”. Przyrządzana była w okresie Wielkiego Postu i w Wigilię. Obecnie zupę podaje się z hałuskami (kluski z ciasta przyrządzone na bazie mąki, jajek i masła) bądź z ziemniakami.", "url": "https://www.gov.pl/web/rolnictwo/zupa-zoproska", "category": "małopolskie", "sub_category": "Gotowe dania i potrawy", "phrase": "Zupa zoproska"}