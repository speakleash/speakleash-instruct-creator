{"meta_description": "Pojawiła się ta zupa ...", "title": "Rozważania nad regionalną zupą o nazwie zoproska", "content": "Pojawiła się ta zupa w ramach 11. Festiwalu Smaku w Starym Sączu. Serwował ją Wicemarszałek Małopolski i cieszyła się olbrzymią popularnością. Zupa ta gościła już na poprzednich edycjach festiwalu, jest wpisana na małopolską listę produktów regionalnych, a wywodzi się z terenu Podhala. Niewiele potrzeba, aby ją zrobić: ziemniaki, marchew, pietruszka, czosnek, mięta, kminek, słonina. Zwana była „biedną zupą”, często przyrządzano ją w okresie Wielkiego Postu i na Wigilię. Opisy podają, że często dodawano do niej również grzyby (patrząc na to, kiedy ją przyrządzano, sądzę, że grzyby były suszone). A nazwa pochodzi od „zaprażki”, którą zagęszczana jest zupa. O! to coś dla mnie. Takie stare, regionalne receptury elektryzują mnie, zaraz mam ochotę je wypróbować. Uważna lektura przepisu wzbudziła jednak szereg wątpliwości co do proporcji składników. Wiem, wiem, wielki gar zupy wymaga wielkiej ilości składników. Ale z ilością mąki do „zaprażki” chyba ktoś przesadził. Przygotowanie: Pokrojoną w kostkę marchew i pietruszkę zalać wodą, dodać kminek, liść laurowy, czosnek i razem ugotować. Ze słoniny i mąki zrobić zasmażkę i połączyć z wywarem z jarzyn. Doprawić solą i pieprzem. Oddzielnie ugotować ziemniaki. Zoproskę podawać z ugotowanymi ziemniakami. Posypać zieloną pietruszką lub suszoną miętą. No? Jak myślicie, chyba coś nie tak. Te proporcje skojarzyły mi się z przygotowaniem luizjańskiego gumbo, którego istotnym elementem jest właśnie zasmażka (roux), długo, ok. pół godziny smażona, ale nawet tam proporcje są znacznie mniejsze: zwykle na szklankę oleju daje się szklankę mąki. Poszukałam w sieci i znalazłam ciekawą bardzo książkę kucharską: „Podróż kulinarna z Nowego Targu do Kieżmarku. Meandry smaków pogranicza polsko-słowackiego” (jest w formacie pdf, wystarczy wpisać tytuł, żeby wyskoczyła). I to chyba stamtąd wzięty był wyżej wymieniony przepis (brzmi dosłownie), tyle tylko, że proporcje składników są właściwe: I według tego przepisu mam w planie zrobić sobie zoproskę:)", "url": "https://garstkasmaku.home.blog/2015/07/28/rozwazania-nad-regionalna-zupa-o-nazwie-zoproska/", "category": "małopolskie", "sub_category": "Gotowe dania i potrawy", "phrase": "Zupa zoproska"}