{"meta_description": "Oficjalny portal informacyjny Małopolskiej Izby Rolniczej. Doradztwo, pomoc, dotacje unijne. Zawsze aktualne informacje branży rolniczej.", "title": "Małopolska Izba Rolnicza", "content": "W dniach 13-14 kwietnia 2013 r. w obiektach Uniwersytetu Rolniczego w Krakowie odbyła się XVI Małopolska Giełda Agroturystyczna zorganizowana wspólnie przez Uniwersytet Rolniczy w Krakowie, Małopolskie Stowarzyszenie Doradztwa Rolniczego, Małopolską Izbę Rolniczą, Małopolski Ośrodek Doradztwa Rolniczego, Centrum Doradztwa Rolniczego o/Kraków, Góralskie Stowarzyszenie Agroturystyczne oraz Stowarzyszenie „Galicyjskie Gospodarstwa Gościnne”, które obchodziło w tym roku 20-lecie istnienia. Uroczystej inauguracji Giełdy dokonali: Rektor Uniwersytetu Rolniczego prof. dr. hab. inż. Włodzimierz Sady oraz Wicemarszałek Województwa Małopolskiego Wojciech Kozak i Wojewoda Małopolski Jerzy Miller. Wicemarszałek w swoim wystąpieniu podkreślił, że oferta agroturystyczna naszego regionu jest znana i doceniania również w Europie, która z podziwem patrzy, w jaki sposób Polacy łączą tradycję z nowoczesnością. Małopolska Giełda Agroturystyczna na dobre wpisała się już do kalendarza małopolskich imprez promujących agroturystykę na terenie południowej Polski i cieszy się dużą popularnością wśród mieszkańców Krakowa, którzy również w tym roku licznie odwiedzili stoiska przygotowane przez stowarzyszenia agroturystyczne, lokalne grupy działania i samorządy lokalne z terenu województw: dolnośląskiego, małopolskiego, podkarpackiego i świętokrzyskiego. Uczestnicy mogli zapoznać się z atrakcyjną ofertą aktywnego i atrakcyjnego wypoczynku w gospodarstwach agroturystycznych na terenie w rejonie Polski południowej. Ponadto organizatorzy przygotowali liczne atrakcje dla zwiedzających m.in. wystawy rękodzieła ludowego i rzemiosła artystycznego, degustację napojów regionalnych i potraw przyrządzanych według tradycyjnych receptur. Giełdę dodatkowo urozmaiciły występy zespołów folklorystycznych z Małopolski. Z kolei najmłodsi goście mogli uczestniczyć w interesujących wykładach i warsztatach. W ramach prezentowanej przez Centrum Doradztwa Rolniczego Oddział w Krakowie oferty uczestnicy Giełdy mogli wziąć udział w przykładowych zajęciach warsztatowych takich jak: \"Od owieczki do niteczki\", \"Obraz wiejski utkany kolorową łąką\", \"Od ziarenka do bochenka\". Zorganizowano również konkurs \"Agroturystyczny stół\", w którym uczestniczyło 21 firm, a 47 produktów rywalizowało o nagrody w trzech kategoriach: produkt zbożowy, produkt wędliniarski, potrawa regionalna, inne produkty. Dyplom mistrza \"Agroturystycznego stołu\" w kategorii produkt zbożowy uzyskało Gospodarstwo Agroturystyczne Aleksandry i Dariusza Błaszczyków z Olszanej za chleb świętojański. W kategorii produkt wędliniarski I miejsce zdobył udziec wieprzowy pieczony w piecu chlebowym zaprezentowany przez Agro-Gościniec z Jasienicy. Mistrzem „Agroturystycznego stołu” w kategorii potrawa regionalna została Janina Zborowska z Witowa za zupę zoproską. W ostatniej kategorii I miejsce zdobyła nalewka jarzębina z owocem bzu zgłoszona przez Stowarzyszenie na rzecz rozwoju wsi Zegartowice. Pośród licznych wystawców swoje stoisko miała również Małopolska Izba Rolnicza. Właściciele gospodarstw agroturystycznych z powiatu nowosądeckiego, nowotarskiego, tatrzańskiego i gorlickiego prezentowali tutaj swoje oferty, a także przysmaki kulinarne takie jak: zupa zoproska, oscypek, bundz, moskole z masłem, ser biały z brusznicą. Z kolei w drugim dniu Giełdy na stoisku MIR znalazły się sery białe, ciasta: serniki, jabłeczniki, kołacze, oraz wyśmienity chleb wiejski ze smalcem. Przedstawiciele Małopolskiej Izby Rolniczej udzielali informacji w zakresie przygotowania gospodarstwa do przyjmowania turystów, a ponadto oferowali bezpłatne wsparcie w zakresie: • organizacji i przygotowania stoisk promujących gospodarstwa agroturystyczne na targach turystycznych, giełdach i innych imprezach, Równocześnie z Małopolską Giełdą Agroturystyczną odbywały się II Targi Ogrodnicze, których celem było zaprezentowanie ofert branży ogrodniczej. Podczas Targów miały miejsce m.in. wystawy firm szkółkarskich, nasienniczych i nawozowych. Firmy projektujące ogrody udzielały porad w zakresie zakładania funkcjonalnego, a zarazem nowoczesnego i atrakcyjnego ogrodu. Ponadto uczestniczy mogli zapoznać się z ofertą firm zajmujących się sprzedażą profesjonalnego sprzętu ogrodniczego. Trudno oszcować dokładną liczbę uczestników Małopolskiej Giełdy Agroturystycznej i Targów Ogrodniczych, ale bez wątpienia było ich bardzo wielu, a wspaniała atmosfera i bogata oferta wystawców z naszego regionu już dzisiaj zachęca do ponownego uczestnictwa w przyszłym roku.", "url": "https://mir.krakow.pl/artykuly/XVI-Ma%C5%82opolska-Gie%C5%82da-Agroturystyczna,8182.html", "category": "małopolskie", "sub_category": "Gotowe dania i potrawy", "phrase": "Zupa zoproska"}