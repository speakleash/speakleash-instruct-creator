{"meta_description": "Produkt wpisany na listę produktów tradycyjnych w dniu 2018-11-16 w kategorii Wyroby cukiernicze i piekarnicze w woj. lubelskim.", "title": "Szarlotka razowa z Lublina - - Portal Gov.pl", "content": "Ciasto z mąki pszenno-żytniej z jabłkami posypane po wierzchu cukrem pudrem. Smak i zapach charakterystyczny dla ciasta kruchego, lekko maślany. Wyczuwalny smak i zapach lekko kwaśnych jabłek. Szarlotka jest jednym z najpopularniejszych i łatwiejszych do wykonania wypieków. Jest to ciasto pokryte masą z jabłek, nierzadko dodatkowo lukrowane lub posypywane cukrem pudrem. W wersji kawiarnianej szarlotkę podaje się na ciepło z lodami waniliowymi lub sosem waniliowym. Jesień to pora szarlotek, bo to czas żniw najróżniejszych odmian jabłek: szare i złote renety, antonówki, champion, lobo, cortlandy – z tych odmian jabłek szarlotki są najsmaczniejsze. Wieloletnią tradycję pieczenia lubelskich szarlotek odnajdujemy we wspomnieniach mieszkańców Lublina. „W Lublinie na Krakowskim Przedmieściu były cztery cukiernie: pierwsza Chmielewskiego, druga Semadini, którą prowadził Domański, trzecia Rozbusa, czwarta Rutkowskiego. To były te cukiernie na Krakowskim. Rożne ciastka były w rożnych cukierniach smaczne. Ciasta z owocami piekło się w lecie: szarlotki z galaretkami owocowymi, babki śmietankowe... Przed wojną szarlotka była zawsze w sezonie a u wujostwa także z czarnych porzeczek i z rabarbaru” (wywiad etnograficzny przeprowadzony z mieszkańcami Lublina). Przygotowywanie szarlotki zaczynano od zagniecenia kruchego ciasta i włożenia go do lodówki na 1 godzinę. Do ciasta oprócz mąki pszennej dodawano także mąkę razową. W tym czasie przygotowywano jabłka, które krojono w cienkie plasterki lub kawałki. Kawałki jabłek wkładano do rondelka podlanego uprzednio łyżką wody i dodawano cukier i cynamon. Czasami do jabłek dodawano orzechy włoskie i rodzynki. Blachę smarowano masłem, wykładając dno jedną częścią ciasta. Na warstwie ciasta układano warstwę jabłek, która przykrywano drugą częścią ciasta. Po upieczeniu ciasta, wierzch ciasta posypywano cukrem pudrem.", "url": "https://www.gov.pl/web/rolnictwo/szarlotka-razowa-z-lublina", "category": "lubelskie", "sub_category": "Wyroby piekarnicze i cukiernicze", "phrase": "Szarlotka razowa z Lublina"}