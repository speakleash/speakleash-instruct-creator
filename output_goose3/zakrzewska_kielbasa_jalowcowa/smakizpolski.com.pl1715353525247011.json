{"meta_description": "Dzięki owocom jałowca kiełbasa posiada charakterystyczny smak i aromat, który wyróżnia ją spośród innych podobnych produktów. Kolejnym ważnym etapem produkcji jest wędzenie, które odbywa się w specjalnej wędzarni opalanej drewnem liściastym przez około 10 godzin.", "title": "Zakrzewska kiełbasa jałowcowa", "content": "Gmina Zakrzew położona w województwie mazowieckim posiada bardzo dobre warunki do prowadzenia produkcji rolniczej, która przez lata skierowana była na produkcję artykułów żywnościowych. Położenie jej w strefie miasta Radomia spowodowało, że stała się jednym z ośrodków zaopatrującym ww. miasto w produkty masarskie, z których największą popularnością cieszyła się zakrzewska kiełbasa jałowcowa. Do jej przygotowania używane jest mięso wieprzowe, głównie kawałki szynki i łopatki starannie oddzielone od tkanki tłuszczowej. Tak dobrane mięso poddawane jest marynowaniu przez około 7 dni. Następnie zostaje skręcone na odpowiedniej siatce i dodawane są przyprawy takie jak pierz, sól, czosnek oraz suszone owoce jałowca. Dzięki owocom jałowca kiełbasa posiada charakterystyczny smak i aromat, który wyróżnia ją spośród innych podobnych produktów. Kolejnym ważnym etapem produkcji jest wędzenie, które odbywa się w specjalnej wędzarni opalanej drewnem liściastym przez około 10 godzin. Tak przygotowana do dnia dzisiejszego cieszy się dużą popularnością, o czym świadczą liczne wyróżnienia podczas festynów i konkursów kulinarnych.", "url": "https://www.smakizpolski.com.pl/zakrzewska-kielbasa-jalowcowa/", "category": "mazowieckie", "sub_category": "Mięso świeże oraz produkty mięsne", "phrase": "Zakrzewska kiełbasa jałowcowa"}