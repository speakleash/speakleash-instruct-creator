{"meta_description": "Produkt wpisany na listę produktów tradycyjnych w dniu 2017-08-11 w kategorii Wyroby piekarnicze i cukiernicze w woj. łódzkim.", "title": "Szarlotka z Nagawek - - Portal Gov.pl", "content": "Dwie warstwy kruchego ciasta z warstwą masy jabłkowej po środku, posypane na wierzchu kruszonką. W latach międzywojennych w Polsce środkowej tamtejsza ludność zaczęła licznie zakładać sady owocowe. Początkowo owoce z nich pozyskiwane przeznaczone były głównie na handel. Z biegiem czasu pojawiały się nowe odmiany drzew, wzrósł zbiór owoców i dzięki temu owoce można było wykorzystywać również na potrzeby gospodarstwa. W wielu gospodarstwach z nadwyżki zebranych owoców zaczęto przyrządzać różnego rodzaju przetwory, takie jak kompoty, soki, dżemy i konfitury. Przetworzone owoce były później wykorzystywane w okresie zimowym, kiedy nie były dostępne owoce świeże. Przesmażane z cukrem, m.in. jabłka były często wykorzystywane do pieczenia szarlotki. Szarlotka to ciasto z ciasta kruchego, do którego wykorzystywano mąkę pszenną, żółtka, cukier i masło. Nadzienie stanowiły jabłka, najlepiej kwaśne, pokrojone w kostkę i przesmażone z cukrem. Tak przygotowane ciasto nadawało się do jedzenia zarówno na ciepło, jak i na zimno. We wcześniejszych latach szarlotka była pieczona głównie w okresie jesienno-zimowym ze względu na występowanie jabłek w tym okresie. Obecnie szarlotka należy do ciast, które można piec całorocznie. Ze względu na swój tradycyjny skład i sposób wytwarzania, jej niezmienny smak zachwyca nie tylko mieszkańców Nagawek, ale i przyjezdnych.", "url": "https://www.gov.pl/web/rolnictwo/szarlotka-z-nagawek", "category": "łódzkie", "sub_category": "Wyroby piekarnicze i cukiernicze", "phrase": "Szarlotka z Nagawek"}