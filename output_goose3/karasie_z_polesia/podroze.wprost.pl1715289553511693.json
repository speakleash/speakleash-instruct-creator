{"meta_description": "Z pozoru to zwykłe, małe jezioro położone wśród łąk i pól. Jego niezwykłość widać, kiedy ma się możliwość spojrzenia z góry. Nie bez powodu akwen nosi nazwę Bąbelek.", "title": "Jezioro o wyjątkowym kształcie. Mało znana atrakcja Polesia", "content": "Jezioro Bąbelek to mało znana atrakcja Polesia i gminy Urszulin. Słynie z niemal idealnie okrągłego kształtu, który może być gratką dla amatorów fotografii dronowej. Niedaleko Bąbelka przejeżdża każdy, kto kieruje się do Poleskiego Parku Narodowego na słynną Ścieżkę Czahary. Aby dotrzeć do parkingu przy granicy Parku Narodowego, trzeba przejechać przez wieś Zastawie. To właśnie tam należy odbić z głównej drogi – jezioro znajduje się między wsiami Zastawie i Wereszczyn. Stąd zresztą od dawna między mieszkańcami obu wiosek trwa spór o nazwę akwenu: jedni chcą, aby było to Jezioro Zastawskie, drudzy – Wereszczyńskie (obie nazwy mogą pojawiać się na różnych mapach). Popularna nazwa Bąbelek nawiązująca do jego kształtu, to kompromis, na który zgadzają się wszyscy. Jezioro Bąbelek, choć nie jest duże, to znajdą tu coś dla siebie także miłośnicy dzikiej przyrody. W jeziorze żyje aż 14 gatunków ryb, w tym karasie srebrzyste, okonie czy szczupaki, ale można tu też spotkać żabę wodną, ropuchę szarą, żaby trawne czy traszkę zwyczajną. Cierpliwi mogą próbować wypatrzeć lub przynajmniej usłyszeć największego ptasiego wirtuoza, czyli słowika. Gmina Urszulin przy samym Bąbelku przygotowała miejsce odpoczynku dla turystów z wygodną wiatą i ławkami. Jest też tablica informacyjna, z której można wyczytać legendę o tajemniczym zjawisku – według niej z ponad tafli jeziora ukazywała się zwieńczona krzyżem wieża kościelna. Podobno do dziś przed największymi świętami dochodzi z jeziora odgłos dzwonów zatopionego kościoła – zdaniem ludzi poruszanych przez dusze zmarłych. Od czasu do czasu z jeziora wyławiane są drewniane bale, co zdaniem lokalnych przewodników może świadczyć o tym, że rzeczywiście znajdowała się tam jakaś drewniana budowla. instagramCzytaj też: Mało kto wie o tym zjawiskowym jeziorze. Znajduje się w polskim lesieCzytaj też: Jezioro o wyjątkowym kolorze znajduje się w jednym z polskich miast. Kąpiel grozi mandatem", "url": "https://podroze.wprost.pl/11385877/jezioro-o-wyjatkowym-ksztalcie-malo-znana-atrakcja-polesia.html", "category": "lubelskie", "sub_category": "Produkty rybołówstwa, w tym ryby", "phrase": "Karasie z Polesia"}