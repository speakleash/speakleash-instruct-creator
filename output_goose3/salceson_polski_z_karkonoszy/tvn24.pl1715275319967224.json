{"meta_description": "Salceson znalazł się na pierwszym miejscu w rankingu najgorzej ocenianych produktów mięsnych na świecie. W niechlubnym zestawieniu portalu Taste Atlas słynny polski produkt wyprzedził słowacką Liptovską salámę i amerykańską szynkę Smithfield.", "title": "Polski specjał uznany najgorszym produktem mięsnym na świecie", "content": "Salceson znalazł się na pierwszym miejscu w rankingu najgorzej ocenianych produktów mięsnych na świecie. W niechlubnym zestawieniu portalu Taste Atlas słynny polski produkt wyprzedził słowacką Liptovską salámę i amerykańską szynkę Smithfield. Nowy ranking pojawił się 1 grudnia na stronie internetowego poradnika kulinarnego Taste Atlas. Portal ten gromadzi informacje o produktach i daniach z różnych państw i pozwala użytkownikom na wyrażenie opinii na ich temat. Tym razem zestawiono najgorsze produkty mięsne świata na podstawie ocen wystawianych przez internautów. Na pierwszym miejscu niechlubnego zestawienia znalazł się słynny wyrób z Polski - salceson. Polski produkt zdobył zaledwie 2,4 gwiazdki w pięciostopniowej skali, co oznacza, że cieszy się najmniejszą popularnością wśród internautów. Salceson to rodzaj wyrobu podrobowego zawierającego w sobie głowizny, okrawki, skórki, krew, tłuszcz i przyprawy. Do jego przygotowania wykorzystuje się zazwyczaj wieprzowinę, wołowinę lub cielęcinę. Składniki są przyprawiane, peklowane, wkładane do osłonek, gotowane i formowane do pożądanego rozmiaru. Taste Atlas zauważa, że istnieje wiele odmian salcesonu, a produkt ten jest spożywany w skali całego kraju, zazwyczaj jako wędlina w towarzystwie chleba i innych produktów mięsnych. Na drugim miejscu rankingu najgorszych produktów mięsnych znalazła się słowacka szynka Liptovská saláma, którą oceniono na 2,6 gwiazdki. To rodzaj salami wytwarzanego z wołowiny, wieprzowiny i przypraw. Podium najgorszych mięsnych produktów zamyka amerykańska szynka Smithfield z oceną 2,9 gwiazdki. Pochodzi z miasta o tej samej nazwie w stanie Wirginia, gdzie wytwarzana jest z mięsa wieprzowego. Świnie muszą być wcześniej karmione produktami zawierającymi orzeszki ziemne i zboża. Na kolejnych miejscach znalazły się niemiecki wyrób sülzwurst, słoweńska tlačenica i francuska kiełbasa Andouille de Guémené, wszystkie ocenione na 2,9 gwiazdki. Na dalszych miejscach z oceną 3,1 gwiazdki uplasowały się natomiast węgierska galareta mięsna disznósajt, niemieckie kiełbaski Halberstädter Würstchen i kiełbasaThüringer Leberwurst. Czołową dziesiątkę z oceną 3,2 zamyka także niemiecki produkt - kiełbasa teewurst. ZOBACZ TEŻ: Gdzie znajdziemy najlepszą lokalną kuchnię? W rankingu trzy miasta z Polski", "url": "https://tvn24.pl/ciekawostki/salceson-najgorszym-produktem-miesnym-w-rankingu-taste-atlas-st7519575", "category": "dolnośląskie", "sub_category": "Mięso świeże oraz produkty mięsne", "phrase": "Salceson polski z Karkonoszy"}