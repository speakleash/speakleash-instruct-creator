{"meta_description": "Działka I Ogród Naszą Pasją", "title": "Czosnek odmiany Latowicki – wiosenny, odmiana tradycyjna", "content": "Podstawowe informacje o wymaganiach czosnku co do stanowiska, a także jakie zabiegi pielęgnacyjne są polecane znajdziesz TUTAJ. Latowicki to czosnek przeznaczony do uprawy wiosennej. Charakteryzuje się wyjątkowo intensywnym aromatem i ostrym smakiem oraz długim okresem trwałości po zbiorach. Główki są średniej wielkości, najczęściej o masie 45-60 g, mają nieregularny kształt i pokryte są kremowo-białą lub różowo-białą łuską. Składają się z pojedynczych ząbków różnej wielkości, których zwykle jest 8-12, a nawet więcej w sprzyjających warunkach. Ząbki mają intensywny zapach i typowy czosnkowy smak, okryte są biało-różową lub różowo-fioletową łuską z różowo-fioletowymi nieregularnymi paskami. Przy czym intensywność koloru fioletowego zależy od warunków uprawy. Liście są wąskie, ciemnozielone, wzniesione. Czosnek wiosenny sadzi się w okresie marzec-kwiecień, zbiory przeprowadza się gdy 50-60% liści na roślinie zaschnie, co następuje zwykle w lipcu-sierpniu. Warto wiedzieć, że czosnek sadzony wiosną wytwarza mniejsze główki w porównaniu z tym sadzonym jesienią. Roślina wymaga słonecznego stanowiska i żyznej oraz dostatecznie wilgotnej gleby. Czosnek ma duże wymagania wodne - susza, szczególnie wiosną, prowadzi do tworzenia mniejszych główek, a tym samym zmniejszenia plonu. Ząbki czosnku wykorzystuje się w kuchni najczęściej w celach przyprawowych i do aromatyzowania potraw, jednak jest to także cenna roślina lecznicza. Czosnek latowicki wpisano na listę produktów tradycyjnych MRiRW w 2010 roku w woj. mazowieckim w kategorii Warzywa i owoce. Był uprawiany od czasów międzywojennych w Latowiczu na Mazowszu, a dzięki tamtejszym warunkom glebowo-klimatycznym cechuje się wysoką zawartością olejków lotnych, co sprawia że jest wyjątkowo aromatyczny. Uznano, że czosnek latowicki posiada pewne cechy morfologiczne charakterystyczne dla tego konkretnego regionu uprawy. Opracowano na podstawie własnego doświadczenia i literatury. Wszelkie treści zamieszczone na tej stronie internetowej (teksty, zdjęcia itp.) podlegają ochronie prawnej na podstawie przepisów ustawy z dnia 4 lutego 1994 r. o prawie autorskim i prawach pokrewnych (Dz.U. z 2019, poz. 1231 z późn. zm.). DIONP wyraża zgodę na wykorzystanie całości lub części powyższej informacji, pod warunkiem podania źródła i odnośnika do adresu strony internetowej www.dionp.pl", "url": "https://www.dionp.pl/czosnek-odmiany-latowicki-wiosenny-odmiana-tradycyjna/", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Czosnek latowicki"}