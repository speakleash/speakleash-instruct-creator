{"meta_description": "Kluski śląskie to inaczej kluski białe, biołe, guminowe, gumione, kartofelmelklezy czy też gumiklyjzy.", "title": "Tradycyjny przepis na kluski śląskie. Świetne jako samodzielne danie lub zamiast ziemniaków", "content": "Jest to rodzaj klusek ziemniaczanych. Przygotowuje się je z gotowanych ziemniaków oraz mąki. Formuje się je w mocno spłaszczone kulki z wgłębieniem pośrodku, a następnie gotuje w osolonym wrzątku. Kluski śląskie to danie, które trafiło do ogólnopolskiej kuchni z regionalnej kuchni śląskiej. Są one wpisane na listę produktów tradycyjnych województwa opolskiego, a także osobno województwa śląskiego. Kluski śląskie podajemy często na obiad zamiast ziemniaków, przeważnie do sosów, ale mogą być one również samodzielnym daniem np. z przesmażoną cebulą lub boczkiem. Są bardzo proste do przygotowania. 1. Ziemniaki gotujemy w osolonej wodzie w mundurkach. Po ugotowaniu zalewamy zimną wodą, dzięki czemu łatwiej będzie nam je obierać. Następnie przeciskamy je przez praskę do ziemniaków i pozostawiamy do całkowitego ostygnięcia 2. Ziemniaki przekładamy do garnka lub miski i dokładnie wyrównujemy ich powierzchnię. Następnie dzielimy je na 4 części. Jedną z części wyciągamy z garnka, a w puste miejsce wsypujemy tyle mąki ziemniaczanej, ile było ziemniaków 3. Dodajemy odłożone ziemniaki i całość zagniatamy na jednolite ciasto. Jeśli ciasto będzie się bardzo kleić, dodajemy jeszcze trochę mąki, jednak nie należy z nią przesadzać. 4. Z ciasta formujemy kuleczki, po czym lekko je spłaszczamy i robimy w nich palcem wgłębienie pośrodku. Wgłębienie to oprócz funkcji dekoracyjnej spełnia również rolę miejsca, w którym zatrzymuje się podany z potrawą sos. Dziurka pomaga nam także równomiernie ugotować kluski. Najczęściej kluski śląskie po ugotowaniu mają około 4-5 cm szerokości i 2,5 cm wysokości 5. W dużym garnku zagotowujemy dobrze osoloną wodę i wrzucamy kluski na wrzątek partiami. Po wrzuceniu kluski należy zamieszać, aby nie przykleiły się do dna garnka. Od wypłynięcia gotujemy jeszcze około 2 minuty na małym ogniu. Wyciągamy je łyżką cedzakową Kluski śląskie podajemy na ciepło z sosami lub smażoną cebulką czy też boczkiem.", "url": "https://gotowanie.onet.pl/przepisy/kluski-slaskie-tradycyjny-przepis/q9frvby", "category": "śląskie", "sub_category": "Gotowe dania i potrawy", "phrase": "Kluski białe śląskie"}