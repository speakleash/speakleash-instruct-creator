{"meta_description": "", "title": "KLUSKI ŚLĄSKIE tzw. kluski białe – z Chaty Na Końcu Wsi", "content": "Kluski śląskie podobnie jak pampuchy których jeszcze nie próbowałam zrobić jadało się tylko w domu babci Walerii. Polane sosem z surówką z czerwonej kapusty… wspaniałe smaki dzieciństwa 🙂 Przepis pochodzi z książki „Nowa Kuchnia Śląska” i jak widać po mojej liście przepisów zapomnianych czeka na opublikowanie od 2011 roku. Ziemniaki obieram, gotuję w osolonej wodzie i odstawiam do ostygnięcia. Mielę w maszynce do mięsa, wkładam do miski, wyrównuję i dzielę na 4 części. Jedną część wyciągam a wolne miejsce uzupełniam mąką ziemniaczaną (można dodać 2 łyżki mąki pszennej ale moim zdaniem kluski robią się wtedy twardsze). Dodaję jajka, sól i zagniatam jednolite ciasto z którego formuję małe okrągłe kluseczki z charakterystyczną dziurką. Kluski wrzucam na wrzącą, osoloną wodę. Gdy wypłyną zmniejszam ogień i gotuję jeszcze 3-4 minuty.", "url": "https://zchatynakoncuwsi.pl/2015/08/30/kluski-slaskie-tzw-kluski-biale/", "category": "śląskie", "sub_category": "Gotowe dania i potrawy", "phrase": "Kluski białe śląskie"}