{"meta_description": "Bigos...", "title": "12 potraw na Wigilię polecają Makłowicz, Wachowicz, Brodnicki, Okrasa. Tradycyjny karp, pierogi, barszcz 23.12.2023", "content": "Bigos  Na 3/4 iości kapusty kiszonej potrzebujemy 1/4 kapusty zwykłej, niekiszonej, białej, naszej ulubionej. Taką surową kapustę trzeba poszatkować, po czym podsypać solą i kminkiem. Dodać cebulę, wymieszać, zostawić na dwie godziny, żeby zmiękła, po czym odcisnąć z niej sok. Kapusty kiszonej nie warto przelewać - lubię, gdy bigos jest kwaśny i prawdziwy. Dobrą kapustę kiszoną poznacie nie tylko po zapachu, ale i po kolorze.   Jeśli jest biała lub sina, wtedy macie pewność, że do jej zakwaszania dodano coś więcej niż sól, np. ocet. Prawdziwa kiszona kapusta jest żółtawa i pachnie tak, że nie można się pomylić. Podstawą bigosu jest kapusta, ale nie mniej ważne jest mięso, które do niego dodamy. Ilość mięsa zależy od Was i od tego, co akurat macie pod ręką. Ja zdecydowanie wolę, żeby w bigosie było więcej kapusty niż mięsa, ale Wasze preferencje mogą być odmienne. Pamiętajcie, tylko żeby surowe kawałki mięsa uprzednio obsmażyć i podgotować. Surowe mięso dodane do kiszonej kapusty nie zmięknie, choćbyście bigos gotowali przez tydzień. Kwas z kapusty skutecznie temu zapobiegnie. Znakomicie sprawdzą się w bigosie resztki z niedzielnej pieczeni albo skrawki gotowanego mięsa.  Dla mnie najlepszym bigosem jest ten oparty na dziczyźnie, ale przecież nie ma problemu z dodaniem do niego pieczeni wołowej czy wieprzowej. Gorzej z drobiem, choć nie widziałam jeszcze nikogo, kto narzekałby na bigos z czerwonym mięsem z kaczki... ;) Bigos na Wigilię. Przepis na bigos wigilijny Bigosu gotowanie czas zacząć. W pierwszej kolejności obsmażamy wędzony dymem boczek, potem w wytopionym z boczku tłuszczu szklimy cebulę. Na kilogram bigosu potrzebować będziemy dwie duże cebule. Na tym samym tłuszczu obsmażamy surowe mięso, jeśli takiego chcemy użyć, przed jego obgotowaniem lub upieczeniem. Osobno obgotowujemy suszone prawdziwki - wystarczy 100 g na kilogram potrawy, choć jeśli ktoś lubi więcej, to dlaczego nie? Garnek, w którym będziemy gotować bigos, porządnie smarujemy słoninką, która zapobiegnie przypalaniu się słodyczy z wędzonych śliwek.  Wkładamy do garnka zmieszane kapusty, boczek, grzyby i śliwki i gotujemy przez cały dzień na bardzo wolnym ogniu. Przed włożeniem mięsa dodajemy jeszcze czerwone wytrawne wino - wystarczy jedna szklanka. Doprawiamy jałowcem, liściem laurowym i zielem angielskim. Młotkowany pieprz będzie bardzo ważny ale... potem, bo dodany zbyt wcześnie sprawi, że bigos będzie piekielnie pikantny, a ma być tylko trochę ostry. Teraz mięso i... kolejny dzień gotowania.  Dopiero pod koniec gotowania dodajemy do potrawy pokrojone i obsmażone kiełbasy, bo jeśli dodamy je wcześniej, to się nam w bigosie rozpuszczą i znikną... Bigos musi być też lekko tłusty, nie może być suchy, bo zabraknie mu smaku. Warto zatem dodać do niego łyżkę domowego smalcu ze skwarkami. W ostatnim dniu gotowania jest również czas na dodanie młotkowanego pieprzu. Kapusta, mięso, boczek, wędliny, śliwki, cebula, wino i przyprawy. To te produkty tworzą polski bigos, znany i ceniony na świecie od wieków. Nie wolno dodawać pomidorów, koncentratów pomidorowych i innych pomidorowych przetworów. W polskim bigosie pomidorów nie ma, bo są w nim zupełnie niepotrzebne. Kapusta, mięso, boczek, wędliny, śliwki, cebula, wino i przyprawy. To te produkty tworzą polski bigos, znany i ceniony na świecie od wieków. Ciemny, brązowy, najlepszy - taki, jak w Słupsku.", "url": "https://gs24.pl/12-potraw-na-wigilie-polecaja-maklowicz-wachowicz-brodnicki-okrasa-tradycyjny-karp-pierogi-barszcz-23122023/ga/c1-15351553/zd/47064349", "category": "lubelskie", "sub_category": "Mięso świeże oraz produkty mięsne", "phrase": "Bronicki boczek wędzony"}