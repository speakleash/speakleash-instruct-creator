{"meta_description": "Kuchnia regionalna to nie tylko pyry z gzikiem, gęsina i rogale marcińskie. To również produkty, których nie skosztujecie nigdzie indziej. Wielkopolska kuchnia kusi wiejskimi wyrobami i tradycją.", "title": "Wielkopolska kuchnia kusi wiejskimi wyrobami i tradycją [GALERIA]", "content": "Kuchnia regionalna to nie tylko pyry z gzikiem, gęsina i rogale marcińskie. To również produkty, których nie skosztujecie nigdzie indziej. Wielkopolska kuchnia kusi wiejskimi wyrobami i tradycją. Polska, także kulinarnie, jest oczywiście zróżnicowana. Na Pomorzu zjeść można dorsza czy sandacza, w Zakopanem prawdziwe oscypki, za to Lubelskie słynie z niesamowitych wypieków. Z racji tego, że w ostatnich latach nasz kraj zalała fala fast foodów i wielkich marketów, produkty regionalne zyskały nową jakość. Kupując je, mamy świadomość, że zjemy coś zdrowego, wyroby ekologiczne, kojarzone z czymś ekskluzywnym, więc i drogim, ale przede wszystkim smacznym. - Tradycyjna produkcja żywności wiąże się z pewnym rytuałem. Taka potrawa, której receptura bazuje na tradycji, za każdym razem smakuje inaczej, nie jest tak powtarzalna jak ta marketowa - tłumaczy dr Aleksandra Swulińska-Katulska z Uniwersytetu Przyrodniczego w Poznaniu. Wielkopolska znana jest jako województwo, gdzie dynamicznie rozwija się przemysł i turystyka. Jednak kulinarnie, niektórzy oceniają je nisko. Bądź co bądź wielkopolska kuchnia znana jest głównie z pyr, ewentualnie rogali marcińskich i gęsiny. Lokalni producenci zaprzeczają: - Mamy borowiki marynowane, piwa regionalne, kapustkę zasmażaną, buraczki z jabłkami, szparagi i jedyne w Polsce sery smażone. Jeśliby rozejrzeć się po kulinarnej mapie Wielkopolski, okazuje się, że nasze łąki, pola, lasy skrywają prawdziwe skarby. A jak ich szukać? - Najlepiej przyjrzeć się najbliższej okolicy. Tradycja naszych wyrobów sięga 200 lat. Suszone owoce, grzybki w occie albo solone, to wszystko mamy z okolicznych lasów - tłumaczy Józef Swędrowski z firmy Jagoda. Tradycja to również podstawa dla lokalnych producentów. Rodzina Przybylskich produkuje przetwory warzywne. Nietypowy smak ogórków kiszonych zawdzięczają... babci Teresce. - Dzięki tradycyjnej recepturze babci naszym ogórkom i szparagom przyznano certyfikat dziedzictwa kulinarnego - mówi z dumą Marek Przybylski z kościańskiej firmy Frykas. Ogórki, szparagi czy owoce to tylko kropla w morzu produktów, które można znaleźć w rodzimych okolicach. Wielkopolska słynie ze znakomitych wędlin: szynki surowej, szynki gotowanej, kiełbas długodojrzewających. Również odnajdziemy w naszym województwie sery: smażone, żółte albo liliputy z krowiego mleka, które wpisane są na listę produktów tradycyjnych, chronionych prawem Unii Europejskiej. - Andruty, dla wielu przysmak z dzieciństwa, dziś są kompletnie pominięte. A przebijają w smaku słone paluszki i są od nich zdrowsze - tłumaczy dr Aleksandra Swulińska-Katulska. Wielu restauratorów i właścicieli sklepów wykorzystuje już rodzime produkty w swojej kuchni. Dzięki temu mają wielu gości, a ich potrawy cieszą się niesłabnącą popularnością. Jak sami mówią, różnica w produktach regionalnych a tych z dużych sklepów jest kolosalna. - W naszej kuchni wykorzystujemy piwa regionalne, sery i wędliny. Na przykład do barszczu wielkopolskiego dodajemy kiełbasę od Nowickiego i maślankę ze Strzałkowa- tłumaczy Maciej Kobylański, szef kuchni restauracji Dwór Stary Chotów, koło Kalisza. Wielkopolska ma aż 89 produktów wpisanych na listę produktów tradycyjnych, tworzoną przez Ministerstwo Rolnictwa i Rozwoju Wsi. Oznacza to, że jest na 6. miejscu wśród innych województw pod względem liczby produktów regionalnych, chronionych prawem Unii Europejskiej. Na tę listę wpisane są między innymi: sery twarogowe, gzik wielkopolski, ser liliput oraz ser smażony. Wielkopolska nie słynie jednak tylko z wyrobów mlecznych, również produkty mięsne biją na głowę te z innych części naszego kraju. To przede wszystkim: bułczanka grodziska, kiełbaski rawickie, kiełbasa biała parzona wielkopolska, kiełbasa wiejska kruszwicka, wędzonka ostrzeszowska. Z racji tego, że nasze województwo położone jest wśród lasów i jezior, mamy też przetwory z owoców i warzyw, których nie sposób dostać w innych częściach Polski. Jest to chociażby: marynowana dynia, po poznańsku korbol, szparagi i ogórek kiszony, borowik królewski czy suszone owoce, które stanowią podstawę tradycyjnego, wigilijnego kompotu.", "url": "https://gloswielkopolski.pl/wielkopolska-kuchnia-kusi-wiejskimi-wyrobami-i-tradycja-galeria/ar/3471203", "category": "wielkopolskie", "sub_category": "Mięso świeże oraz produkty mięsne", "phrase": "Bułczanka grodziska"}