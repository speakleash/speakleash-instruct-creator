{"meta_description": "", "title": "Podkarpackie Smaki", "content": "Powiat Stalowowolski rozpoczął realizację projektu „Zasmakuj się w Powiecie Stalowowolskim”. W jego ramach odbędą się warsztaty kulinarne i czerwcowa wystawa potraw, wydany zostanie także album. We współpracy z lokalnymi stowarzyszeniami i osobami fizycznymi zajmującymi się dbaniem o lokalne tradycje będą również promowane potrawy z gmin: Bojanowa, Pysznicy, Radomyśla nad Sanem, Zaklikowa, Zaleszan.  W albumie i na wystawie zostaną zaprezentowane m.in.: szczodraki, szynka pieczona, salceson drwala, korowal, kwas z zielonych gąsek, karp po zaklikowsku, amur w zalewie octowej, wyborny karp po zaklikowsku, pazibroda, żurawinówka, placki na kwaśnym mleku, gołąbki bojanowskie, bojanowska kaczka na miodzie, nalewka jarzębinowa, nalewka na miodzie, piernik bojanowski, zawijaniec z kaszą gryczaną, wiśniówka na miodzie, ciasteczka miodowe, żeberka z dodatkiem miodu, kotlety z ziemniaków w sosie szczypiorkowym, knedle z kiełbasą, kotlety z płatków owsianych, ogórki w musztardzie, barszcz chwałowski z kiełbasą i wędzonką, zapiekanka ziemniaczana na waflu, pasztet z kaczki, podpłomyki z pieca i babkę ziemniaczaną. Lista długa i brzmi smacznie. Lokalne potrawy są marką promującą region. Warto o tradycje kulinarne dbać i je przekazywać mieszkańcom, żeby o nich pamiętali.  Zorganizowane zostaną warsztaty kulinarne dla lokalnych restauratorów i uczniów. A odbędą się one w nowoczesnej i nowo otwartej pracowni gastronomicznej w Zespole Szkół Ponadgimnazjalnych Nr 3 w Stalowej Woli. Wybrani uczestnicy będą pod fachowym okiem kół gospodyń wiejskich uczyć się gotowania wybranych potraw z projektu.", "url": "http://www.podkarpackiesmaki.pl/pl/kulinaria-podkarpackie/aktualnosci/art843,stalowowolskie-smakuje.html", "category": "podkarpackie", "sub_category": "Gotowe dania i potrawy", "phrase": "Kwas z gąsek zielonych"}