{"meta_description": "Jaglanianki, kwas z zielonych gąsek i kiełbasa świąteczna pieczona po pysznicku, zwana nieoficjalnie \"od dupnia\" - te regionalne wyroby oferowane przez Stowarzyszenie Kobiet w Słomianej w gminie Pysznica koło Stalowej Woli wpisane zostały na Listę Produktów Tradycyjnych trzech regionalnych przysmaków.", "title": "Trzy regionalne przysmaki ze Słomianej na liście tradycyjnych produktów", "content": "Podkarpacie ma na Liście Produktów Tradycyjnych 725 regionalnych wyrobów kulinarnych i pod tym względem zajmuje trzecie miejsce w kraju. Najbardziej niezwykłą potrawą jest kwas z zielonych gąsek. To rodzaj zupy z kiszonej dwa dni w słonej wodzie kapusty i świeżych grzybów gąsek (świetnie nadają się do tego mrożone grzyby) oraz smażonej na maśle cebuli. Ugotowana z jagłami i podprawiona śmietaną i mąką, jest wspaniałym daniem. Regionalnym cymesem są także bułki faszerowane jagłami i serem czyli jaglanianki. Mają delikatne, żółte ciasto. Nazwa kiełbasa świąteczna pieczona po pysznicku to oficjalna nazwa kiełbasy, nazywanej tradycyjnie \"od dupnia\". Nazwa pochodzi od jelita grubego, którym napełnia się farsz. Po napełnieniu jelita farszem przyprawionym solą, pieprzem i odrobiną czosnku, kiełbasa jest parzona, a potem pieczona na blaszce wyłożonej słomą albo patykami.", "url": "https://echodnia.eu/podkarpackie/trzy-regionalne-przysmaki-ze-slomianej-na-liscie-tradycyjnych-produktow/ar/8680877", "category": "podkarpackie", "sub_category": "Gotowe dania i potrawy", "phrase": "Kwas z gąsek zielonych"}