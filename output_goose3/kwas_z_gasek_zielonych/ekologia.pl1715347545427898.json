{"meta_description": "Gąska kroplistobrzega, gąska rosista (Tricholoma pessundatum). Gąska kroplistobrzega opis, występowanie i zdjęcia. Grzyby rośliny.", "title": "GĄSKA KROPLISTOBRZEGA. Grzyb. Roślina - gąska kroplistobrzega, gąska rosista", "content": "Gąska kroplistobrzega to grzyb trujący o mięsistym, brunatnym kapeluszu, zaliczany do rodziny gąskowatych Tricholomataceae. Owocniki gąski kroplistobrzegiej widuje się od sierpnia do października, rzadziej listopada. Gąska kroplistobrzega to gatunek szeroko rozpowszechniony na całej Półkuli Północnej, rodzimy dla Eurazji i Ameryki Północnej, zadomowiony na Nowej Zelandii. Preferuje siedliska suche, piaszczyste, wchodząc w mikoryzę z różnymi gatunkami sosen, rzadziej świerków lub jodeł. W Europie Zachodniej i Środkowej pozostaje gatunkiem rzadkim, zasługującym na ochronę, umieszczanym na czerwonych listach gatunków ginących (w Polsce, Niemczech, Belgii, Holandii i UK). Rzadkość tej gąski w Polsce trudno pojąć zważywszy na ogromną powierzchnię dogodnych siedlisk. Owocniki gąski kroplistobrzegiej ciężko odróżnić od wielu innych, opisywanych na naszym portalu gąsek o brązowych kapeluszach, nieco śliskich i kleistych w dotyku, a jaśniejszych blaskach. Zwykle pojawiają się w grupach. Kapelusz wydziela charakterystyczne krople podobne do kropel rosy (stąd polskie nazwy gatunku). Pozostałe cechy kapelusza niezbyt swoiste, zmienne, niemal identyczne jak u pokrewnych gatunków z ciemnymi kapeluszami: za młodu półokrągły, potem tylko lekko wypukły, wreszcie nawet płaski, rzadziej z garbem lub wklęsły. Brzegi kapelusza wykształcają się bardzo różnie, u młodych owocnikach zwykle podwinięte, u starych albo proste, albo pogięte i żeberkowate, jaśniejsze niźli środek kapelusza. Kolory to wielorakie odcienie brązów, przechodzących w żółcie, czerwienie lub bordy, nierzadko upstrzone ciemniejszymi, ciemnopomarańczowo-brązowymi cętkami. Blaszki gęsto ustawione, szerokie, o rozmaitej długości, ząbkowato wykrojone przy nóżce, zazwyczaj z międzyblaszkami. Ostrza w tym samym kolorze co reszta blaszki. U najmłodszych owocników gąski kroplistobrzegiej białe, u średnich kremowe, u najstarszych brązowawe. Uciśnięta obłócznia ciemnieje. U starszych sztuk zwykle rdzawe plamy na blaszkach. Nóżka wygięta, cylindryczna, mierzy 10-20 mm grubości, a 30-70 mm wysokości. W młodych egzemplarzach twarda, sprężysta, pełna; w starych co raz bardziej gąbczasta i komorowata. Podstawa obrośnięta białymi strzępkami grzybni. Wierzch trzonu albo gładki, albo lekko włóknisty, niemal wszędzie biały lub jasnokremowy, tylko ku podstawie brunatno-rdzawy. Wysyp zarodników białawy. Spory pozbawione pór rostkowych, gładkie, nieamyloidalne, mniejsze niż u większości krewniaczek. Mierzą zwykle 5-8 na 3-5 µm. Nie ma cheilocystyd, pleurocystyd ani sprzążek. Gąska kroplistobrzega, jak przystało na wzorcową członkinie podsekcji Pessundata, produkuje niebezpieczny dla ssaków, w tym ludzi kwas ustalinowy. Zatrucie tą gąską bywa nader nieprzyjemne, objawia się torsjami, rozwolnieniem, boleściami oraz ogólnym osłabieniem trwającym około 3 dni. W Europie, w tym Polsce gąska kroplistobrzega praktycznie nie posiada obecnie znanych zastosowań. W przeszłości jednak był to dość często badany gatunek grzyba mikoryzowego. Obserwowano na nim wpływ pestycydów stosowanych w leśnictwie na całość ekosystemu, w tym grzyby mikoryzowe wchodzące w symbiozę z ważnymi gospodarczo drzewami jak sosny i świerki. Oznaczano też zawartość witamin w tej gąsce. Podobna bywa jadana na Dalekim Wschodzie. Być może wymaga jakiejś szczególnej form obróbki? A może informacje o jej spożywaniu są błędne? Wynikają z mylenia jej z podobnymi morfologicznie i ekologicznie, ale jadalnymi i smacznymi gatunkami gąsek?", "url": "https://www.ekologia.pl/grzyby/gaska-kroplistobrzega/", "category": "podkarpackie", "sub_category": "Gotowe dania i potrawy", "phrase": "Kwas z gąsek zielonych"}