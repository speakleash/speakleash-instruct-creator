{"meta_description": "", "title": "Stowarzyszenie Cieszyński Szlak Wina - - Portal gov.pl", "content": "Stowarzyszenie Cieszyński Szlak Wina zostało założone w 2021 roku z inicjatywy winiarzy ze Śląska Cieszyńskiego. Zostało oficjalnie zarejestrowane 15 marca 2022 roku w Krajowym Rejestrze Sądowym przy Sądzie Rejonowym w Bielsku-Białej pod numerem 0000960394. Głównymi celami statutowymi są: kultywowanie i propagowanie dziedzictwa materialnego i niematerialnego Śląska Cieszyńskiego oraz rozwój winiarstwa i enoturystyki w naszym regionie. Aktualnie w rejonie jest siedem winnic. Celem naszej działalności jest założenie następnych winnic, które z racji położenia na cieszyńskim szlaku wina staną się magnesem dla rozwoju enoturystyki, czyli turystyki winiarskiej. Działając, pamiętamy o winiarskich korzeniach Cieszyna i okolic sięgających XIV wieku. Pierwsze bowiem „winogrady” powstały, dzięki staraniom księcia Przemysława I Noszaka, w latach 60. XIV wieku na wzgórzach nieopodal zamku. Do dzisiaj ta część Cieszyna zwana jest „Winogradem”. Jako Stowarzyszenie podjęliśmy starania, aby właśnie w tym historycznym miejscu powróciły winnice. Ma to na celu przybliżenie naszej działalności winiarskiej i enoturystycznej oraz promowanie kultury picia wina jako sposobu na zdrowe życie.", "url": "https://samorzad.gov.pl/web/gmina-hazlach/stowarzyszenie-cieszynski-szlak-wina", "category": "śląskie", "sub_category": "Wyroby piekarnicze i cukiernicze", "phrase": "Cieszyński szodon z wina"}