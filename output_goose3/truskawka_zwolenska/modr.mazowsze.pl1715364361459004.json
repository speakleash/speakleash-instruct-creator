{"meta_description": "", "title": "Zapraszamy na „Święto Truskawki” do Przyłęku", "content": "28 maja 2023 roku MODR Warszawa wspólnie z Gminą Przyłęk zapraszają na „II Święto Truskawki”, które odbędzie się na boisku przy Publicznej Szkole Podstawowej w Przyłęku, Przyłęk 142. „Święto Truskawki” odbędzie się po raz drugi i ma na celu promocję truskawki zwoleńskiej, która 20 kwietnia 2021 roku została wpisana na Listę Produktów Tradycyjnych Ministerstwa Rolnictwa i Rozwoju Wsi. Gmina Przyłęk jest częścią tzw. \"zagłębia truskawkowego\" w powiecie zwoleńskim. Uprawa truskawki jest tam tradycją przechodzącą z pokolenia na pokolenie, sięgającą jeszcze początków XX wieku. Impreza daje możliwość wymiany doświadczeń, nawiązywania współpracy, zasięgania opinii i porad instytucji działających na rzecz rolnictwa, a także prezentacja towarów, usług i produktów. Podczas „Święta Truskawki” na zwiedzających w punktach konsultacyjnych MODR, ARiMR, KRUS i innych instytucji związanych z rolnictwem będą czekali pracownicy i doradcy. W stoiskach lokalnych Kół Gospodyń Wiejskich, będzie można zobaczyć tradycyjne potrawy i wyroby rękodzieła ludowego. Mazowiecki Ośrodek Doradztwa Rolniczego zorganizuje konkurs „Dojenie sztucznej krowy”, w którym będą do wygrania atrakcyjne nagrody. Zapisy do konkursu od godz. 11.00 do 14.00 na stoisku informacyjnym Mazowieckiego Ośrodka Doradztwa Rolniczego Oddział Radom. Organizatorzy przygotowali wiele atrakcji, na scenie nie zabraknie znanych artystów polskiej sceny muzycznej - przed publicznością zaprezentują się Szpilki, Kombii oraz Piękni i Młodzi.", "url": "https://www.modr.mazowsze.pl/?view=article&id=3512:zapraszamy-na-swieto-truskawki-do-przyleku-2&catid=143", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Truskawka zwoleńska"}