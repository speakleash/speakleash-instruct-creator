{"meta_description": "", "title": "Gmina Puszcza Mariańska", "content": "Altana rekreacyjno- edukacyjna na Warszawskiej w Radziwiłłowie już niebawem dostępna dla mieszkańców Stowarzyszenie „Z Trzech Stron”, które działa na terenie Bartnik, Grabiny Radziwiłłowskiej i Radziwiłłowa, w listopadzie 2020 r. podpisało umowę z Fundacją BGK im. J.K. Steczkowskiego na realizację projektu pn.: „Pod wspólnym dachem na Warszawskiej”, który to Projekt dofinansowany jest przez Fundację BGK w programie „Moja Mała Ojczyzna – 2020”. Wartość otrzymanego wsparcia finansowego to 30.000,00 zł. Realizacja projektu ruszyła pełną parą już na początku tego roku. Na chwilę obecną zakończone zostały takie działania jak: wykonanie projektu technicznego, załatwienie formalności administracyjno-prawnych związanych z budową, rozstrzygnięcie konkursu na nazwę altany, wykonanie podłogi oraz wzniesienie konstrukcji wiaty wraz z zadaszaniem. Do pełnego zakończenia budowy pozostało jeszcze wykonanie pokrycia dachowego oraz stołów, a także uporządkowanie i wykonie nasadzeń wokół nowopowstałej altany. W wyniku przeprowadzonego w mediach społecznościowych konkursu, altanie nadano nazwę Przystań. Zaznaczyć należy, ze głównym celem realizowanego przez Stowarzyszenie „Z Trzech Stron” Projektu jest aktywizowanie społeczności Radziwiłłowa, Bartnik i Grabiny Radziwiłłowskiej do działania na rzecz budowania dobra wspólnego w środowisku lokalnym, zagospodarowanie lokalnej przestrzeni publicznej, poprawa jej estetyki i jej modernizacja dzięki wspólnemu zaprojektowaniu i wykonaniu wiaty rekreacyjno- edukacyjnej służącej integracji lokalnej społeczności. Pomimo, że Projekt nie został jeszcze ukończony, można śmiało rzec, że cel Projektu został już osiągnięty, ponieważ w jego realizację zaangażowało się wiele osób oraz lokalnych organizacji i firm. Projekt „Pod wspólnym dachem na Warszawskiej” jest jednym z etapów realizacji PROJEKTU WARSZAWSKA, który Stowarzyszenie „Z Trzech Stron” realizuje na terenie przekazanym mu do użytkowania przez Gminę Puszcza Mariańska. Uroczyste otwarcie altany planowane jest w dn. 1 czerwca 2021 r. Chcieli posprzątać swoją okolicę i to zrobili. Blisko czterdzieści osób, mieszkańcy Kamiona i członkowie klubu Lodołamacz wzięło udział w sprzątaniu świata. To nasze powolne wyjście z lockdownu, mówi Agata Grzejszczak ze Stowarzyszenia Rodzin Familia Kamion i radna gminy. Zebrali dwie duże przyczepki śmieci, w rowach i przy drogach było wszystko, od opon po zużyte butelki. Sprzątanie rozpoczęło się od brzegu rzeki Rawki, czyli miejsca gdzie zwykle odbywają się imprezy stowarzyszenia. Do tego udało się uporządkować dwie kapliczki. Mamy wiele planów i już pozyskaliśmy pieniądze z fundacji Pepcolandia na zorganizowanie Festiwalu Teatralno-Kinowego w naszej miejscowości, dodaje Agata Grzejszczak. Grant w wysokości 5 tys. złotych pozwoli latem zaprosić najmłodszych na przedstawienie teatralne w plenerze, będzie też kino plenerowe. Impreza odbędzie się jak zwykle nad brzegiem rzeki Rawka w Kamionie, tam też planowane są za miesiąc Wianki, ale w okrojonym zakresie. Imprezy jesienno- zimowe zaś odbywają się w remizie strażackiej, czyli w siedzibie stowarzyszenia. Stąd też płyną dobre wieści. Stowarzyszenie pozyskało z Lokalnej Grupy Działania Kraina Rawki grant w wysokości 50 tys. złotych na zainstalowanie w budynku ogrzewania. Obiekt przechodzi generalny remont. Udało się już między innymi dobudować część gospodarczą, są natryski dla strażaków, większa kuchnia, szatnie, część rekreacyjna, wymieniona została podłoga, są sufity powieszane. Metodą gospodarską mieszkańcy planują pomalować nową część budynku. Gdy tylko ustaną obostrzenia w Galerii U Nas w Puszczy Mariańskiej odbędzie się wystawa prac malarskich Hanny Gancarczyk. Artystka mieszka na terenie gminy Radziejowice, w tamtejszym domu kultury prowadzi zajęcia dla dzieci, młodzieży i dorosłych. Hanna Gancarczyk maluje, ale także zajmuje się grafiką i rzeźbą. Zdobytą wiedzą na Uniwersytecie Mikołaja Kopernika w Toruniu na wydziale Sztuk Pięknych dzieli się z innymi. Uczyła plastyki dzieci, młodzież i studentów także w szkołach. Od ponad 7 lat prowadzi zajęcia w Grupie Malarskiej „Powozownia” w Radziejowicach. Uczestnicy warsztatów pod jej kierunkiem zdobywają nagrody w konkursach, a czworo z nich otrzymało stypendia od wójta gminy Radziejowice. Artystka jest autorką logo LGD Ziemi Chełmońskiego, gminy Radziejowice, a płaskorzeźba jej autorstwa zdobi park w Radziejowicach. Na swoim koncie ma wiele wystaw indywidualnych i zbiorowych. Wystawa w Puszczy planowana jest w maju. Starają się o pieniądze z Budżetu Obywatelskiego Mazowsza 28 kwietnia projekt mieszkańców Puszczy Mariańskiej trafił do Urzędu Marszałkowskiego Województwa Mazowieckiego. Ubiega się o pieniądze na realizację w ramach Budżetu Obywatelskiego Województwa Mazowieckiego. Zadanie pod nazwą „Bezpieczny pieszy i kierowca, budowa sygnalizacji świetlnej na skrzyżowaniu w Puszczy Mariańskiej” to plan budowy sygnalizacji świetlnej w centrum Puszczy Mariańskiej. Kwota jaka została przeznaczona na rejon Żyrardowski z Budżetu Obywatelskiego Mazowsza to przeszło 2,5 miliona złotych. Koszt budowy wspomnianej sygnalizacji to około pół miliona złotych, mówi radny Puszczy Mariańskiej Wiesław Pietras. Bardzo dziękuję wszystkim którzy złożyli podpisy poparcia. Szczególne podziękowania należą się Katarzynie Niewczas z Mariańskiego Ruchu Inicjatyw Ekonomiczno-Społecznych w Puszczy Mariańskiej, która czuwała nad formalnościami i złożyła materiały w całość, podkreśla Wiesław Pietras. Już wiadomo, że wniosek przeszedł pomyślnie weryfikację formalną. 18 czerwca poznamy wyniki oceny merytorycznej. Później już głosowanie internautów, które zdecyduje o przyznaniu bądź nie pieniędzy na ten cel. Kraina Czarnego Bzu otrzymała nominację do XXVIII Edycji Ogólnopolskiego Programu Promocji Polskich Produktów Agro Polska. Konkurs wyłania najwyższej jakości produkty branży rolno-spożywczej, jest dużą promocją dla lokalnych wytwórców. Gospodarstwo sprzedaje swoje produkty na targach, jego właściciele uczestniczą w różnego rodzaju wystawach i kiermaszach, między innymi w Warszawie, czy systematycznie w hotelu Ossa pod Rawą Mazowiecką. Naszą pasją jest ekologia. Kilka lat temu założyliśmy plantację czarnego bzu. Z jego kwiatów i owoców można wyczarować cuda, smaczne i zdrowe, podkreślają Teresa i Andrzej Lubeccy. Czarny bez to prawdziwy skarb medycyny ludowej. Przede wszystkim jest skutecznym naturalnym środkiem zwalczającym przeziębienie i wspomagającym odporność. Wspomaga trawienie, jest używany w kosmetyce i oczyszcza z toksyn. Dziki czarny bez w naturalnych warunkach występuje w zaroślach nad brzegami rzek, strumieni, w lasach, w miejscach cienistych i wilgotnych, lubi żyzne gleby. Jest to krzew szybko rosnący, osiąga nawet 8 metrów wysokości. Ma grube pędy, pokryte jasnoszarą korą i duże, pierzaste liście. Kwiaty rozwijają się w maju-czerwcu. Kwiatostany są duże, o średnicy nawet 20 cm. Ich zapach jest niezwykle Intensywny. Kuliste owoce, w które przekształcają się kwiaty, dojrzewają na ogół w sierpniu.​ Bez jest hodowany ze specjalnie wyselekcjonowanych odmian. Kwiaty zawierają około 30 cennych związków biologicznie czynnych, które wykazują właściwości przeciwzapalne, napotne, przeciwgorączkowe, wzmacniające organizm. Owoce zawierają aż do 20 % cukrów, garbniki, antocyjany, sole mineralne, witaminy, olejki eteryczne, kwasy organiczne. Należy pamiętać, by nie używać nieprzetworzonych owoców, w szczególności powinniśmy uważać, by nie stosować niedojrzałych owoców czarnego bzu. Czarny bez od lat stanowi bazę do zdrowych produktów państwa Lubeckich. Mają na swoim koncie wyróżnienia i nagrody, wśród nich ich produkty zostały uznane za Dziedzictwo Kulinarne Mazowsza, otrzymali wyróżnienie w konkursie Nasze Kulinarne Dziedzictwo Smaki Regionów, ich napój z kwiatów czarnego bzu i syrop z czarnego bzu zostały wpisane na Listę Produktów Tradycyjnych. Czarny bez określany jest „lekarstwem na wszystko”. Państwo Lubeccy na 4 hektarach mają uprawę ekologiczną. Spopularyzowali czarny bez, wykorzystują jego moc, służącą zdrowiu. Proponują wyroby z kwiatów i owoców, herbatki ziołowe oraz czarny bez z jabłkiem. Herbatka z czarnego bzu ma właściwości przeciwgorączkowe, odkażające. Państwo Lubeccy stworzyli też syrop z czarnego bzu w połączeniu z cytryną sprawia, że jest orzeźwiający i zdrowy. Produkują też dżem z czarnego bzu z jabłkiem. Teresa i Andrzej Lubeccy są autorami receptury ciasteczek maślanych z kwiatem czarnego bzu. Dla nich czarny bez to skarb medycyny ludowej. Właścicielka przygotowuje też sosy, galaretki, budynie, napoje. Uczennice Liceum Ogólnokształcącego imienia Czesława Tańskiego w Puszczy Mariańskiej postanowiły pomóc nieuleczalnie chorym dzieciom, które są pod opieką Warszawskiego Hospicjum dla Dzieci. Chcemy, by mogły one przeżywać swoją chorobę we własnych domach tam, gdzie są z rodzicami i rodzeństwem, czują się bezpieczne i otoczone miłością. Żeby ich życie było pozbawione cierpienia, strachu, rozłąki z bliskimi. Żeby lekarze i pielęgniarki mogli codziennie do nich dojeżdżać i się nimi opiekować. Czas nieuleczalnie chorych dzieci jest krótki. Razem możemy sprawić, że będzie dobry, mówią Ania, Agata, Klaudia, Zuzia, Oliwka, Julka, Olga, Kinga, Nikola i Paulina. Uczennice zdecydowały się wziąć udział w olimpiadzie „Zwolnienie z teorii”, w jej ramach organizowana jest pomoc dla hospicjum. Licealistki jak podkreślają wiedzą jak kosztowana jest opieka oraz leczenie podopiecznych fundacji. Utworzyły profil na Facebooku i zachęcają do włączenia się w zbiórkę https://instagram.com/pomocne_lapki10?igshid=l9ft7333yg04). To jedna z wielu inicjatyw szkoły i uczniów. 21 kwietnia uczniowie wzięli udział w warsztatach edukacyjnych przeprowadzonych przez edukatorki z Salam Labz Krakowa. Młodzi ludzie poprzez spotkanie z osobą reprezentującą odmienną społeczność narodowościową i wyznaniową zdobyli trzecie miejsce w Ogólnopolskim Konkursie Plastycznym Tęcza. Od 21 stycznia do 4 lutego 2021 roku w szkole trwała akcja „Lubię czytać”, której efektem było wspólne przeczytanie lektury przez chętnych uczniów z klas 2ag i 2bg. Młodzi ludzie wzięli też udział w kampanii szczepimy się. Ich popisowym projektem była realizacja olimpiady „Zwolnieni z Teorii”. Młodzi ludzie przed świętami przygotowali także paczkę dla seniora, odwiedzili zaprzyjaźniony dom opieki społecznej w Wycześniaku, którego podopiecznym wręczyli niespodzianki, obiecali także, że jak tylko skończy się pandemia, przyjadą z długą wizytą a nawet przedstawieniem przygotowanym specjalnie dla seniorów. Na Facebooku 4 maja z okazji Dnia Strażaka druhny i druhowie OSP Bartniki złożyli strażakom życzenia. To dla nich wyjątkowy rok bo obchodzą jubileusz 90-lecia powstania. Uroczyste spotkanie z tej okazji, wręczenie medali i wyróżnień planowane było pierwotnie w majowy weekend, jednak na skutek pandemii nie udało się terminu zrealizować. Przenosimy nasze święto na wrzesień, informuje prezes OSP Bartniki Krzysztof Sobczyk. Pomimo trudnego czasu koronawirusa strażacy mają wiele planów, między innymi chcą postawić altankę. Ponadto rozwożą mieszkańcom maseczki i instrukcję jak chronić się przed koronawirusem. We wrześniu będą wspominać swoje początki, które sięgają 1931 roku. Wtedy to mieszkańcy wsi na zebraniu u sołtysa Wojciecha Michalaka, zorganizowanym przez powiatowego Instruktora Straży Pożarnej w Skierniewicach – Henryka Wilbrandta oraz wójta gminy – Wilczyńskiego, postanowili założyć w Bartnikach Ochotniczą Straż Pożarną. Na zebraniu tym wybrano pierwszy Zarząd Straży, w skład którego weszli: ksiądz Zdechlik jako prezes, Jan Grączewski jako naczelnik, Longin Czaplarski jako zastępca naczelnika, Leon Lewandowski jako sekretarz, Aleksander Czaplarski jako skarbnik, Marian Czaplarski jako gospodarz oraz 15 członków. 15 marca 1931 roku wpłynęło da Zarządu OSP w Bartnikach pismo podpisane przez Instruktora Powiatowego i Prezesa Okręgowego dh Jana Łazarza o zarejestrowaniu OSP w Bartnikach. Fundusze na pierwszy sprzęt, a zwłaszcza na odzież drelichową zdobywano organizując zabawy taneczne w prywatnych mieszkaniach. Takie natomiast narzędzia jak: bosak, topory czy drabiny wykonywano własnoręcznie. W roku 1933 roku zakupiono ręczną sikawkę, która ze względu na brak remizy, stała w prywatnym pomieszczeniu. Wtedy też została podjęta decyzja o wydzierżawieniu placu od Józefa Sapińskiego celem pobudowania remizy. W dniu 20 kwietnia 1932 roku rozpoczęła się budowa. Edyta Marczewska pełniąca obowiązki Komendanta Powiatowego policji w Żyrardowie przedstawiła sprawozdanie z policyjnej pracy w 2020 roku na terenie Puszczy Mariańskiej. Na początku roku służbę na tym terenie pełniło pięcioro policjantów. W czerwcu i w listopadzie służbę zakończyły funkcjonariuszki zespołu patrolowego- interwencyjnego. Teraz niestety zostało dwóch policjantów oraz kierownik posterunku. Na terenie gminy mieszka 8340 osób, w przeliczeniu na funkcjonariusza policji daje to 1393 osoby przy pełnej obsadzie. W zeszłym roku przy wsparciu gminy udało się pozyskać nowy pojazd służbowy oznakowany dla komisariatu. Analiza przestępstw popełnionych w zeszłym roku pokazuje, że najwięcej było kradzieży, kradzieży z włamaniem oraz uszkodzenia mienia. Często w trakcie dokonywania przestępstw właścicieli posesji nie było w domu. 2020 rok był czasem kiedy doszło do najmniejszej ilości (w porównaniu z zeszłymi latami), bo 10 zdarzeń związanych z uszkodzeniem mienia, bójką czy pobiciem. W 2017 roku było ich 14, w 2018-12, w 2019-22. Kradzieży z włamaniem było 14, bójek z pobiciem- 2, przestępstw z uszczerbkiem na zdrowiu- 3. W 2020 roku jak informuje Edyta Marczewska odnotowano spadek kradzieży, wzrost kradzieży z włamaniem, natomiast liczba uszkodzeń mienia pozostała na niezmienionym poziomie. Największe zagrożenie jak się okazuje jest w rejonie miejscowości Bartniki i Grabina Radziwiłłowska, gdzie odnotowano łącznie 7 zdarzeń o charakterze kryminalnym. Na terenie gminy w 19 miejscowościach nie odnotowano żadnego zdarzenia tj. w miejscowościach: Bednary, Biernik, Budy Wolskie, Kamion, Michałów, Niemieryczew, Olszanka, Stara Huta, Stary Karolinów, Stary Łajszczew, Studzieniec, Wygoda, Wycześniak, Wilczynek, Wola Polska, Żuków, Wincentów, Górki, Huta Partacka. W pozostałych miejscowościach doszło do od jednego do trzech zdarzeń kryminalnych. Wykrywalność przestępstw wyniosła 62,3 procent, w 2019 roku sięgała 63,06 procent, a jeszcze rok wcześniej 67 procent. W 2020 roku na gorącym uczynku zatrzymano pięciu pijanych kierujących, funkcjonariusz zespołu kryminalnego przeprowadził 135 postępowania przygotowawcze. Nałożono w tym czasie 41 mandatów karnych, doszło do 171 interwencji policyjnych, było 77 postępowań w sprawach o wykroczenia, wylegitymowano 252 osoby, ujawniono 7 poszukiwanych. Miejscem szczególnie narażonym na zdarzenia drogowe jest droga 719 w miejscowości Waleriany oraz droga numer 70 w miejscowości Kamion. W 2020 na terenie gminy doszło do 14 wypadków drogowych, w których 18 osób zostało rannych, na terenie gminy było też 65 kolizji drogowych.", "url": "http://archiwum.puszcza-marianska.pl/index.php/,,3", "category": "mazowieckie", "sub_category": "Napoje (alkoholowe i bezalkoholowe)", "phrase": "Herbatka z czarnego bzu z Puszczy Mariańskiej"}