{"meta_description": "Konkurs dla dzieci i młodzieży", "title": "Poszukiwane smaki łączące pokolenia", "content": "Potrafią być zaskakujące i oryginalne. Często przez lata schowane na dnie babcinych szuflad czy włożone jako zakładka do książek. Dzięki konkursowi „Poszukiwacze Smaków” po raz kolejny mamy szanse poznać wyjątkowe kulinarne przepisy naszych przodków. Jeśli gotowanie jest twoją pasją i korzystasz z receptur swoich dziadków i pradziadków, to przedsięwzięcie jest właśnie dla ciebie! Konkurs „Poszukiwacze Smaków” adresowany jest do dzieci i młodzieży. To już jedenasta edycja tej kulinarnej przygody organizowanej przez Urząd Marszałkowski. Czekamy na propozycje młodych poszukiwaczy, którzy dotrą do tradycyjnych przepisów, znanych w ich rodzinie przynajmniej od dwóch pokoleń. Pisemne zgłoszenie powinno zawierać opis produktu, przepis oraz charakterystyczne cechy. Ważna jest także prezentacja walorów estetycznych produktów i potraw wykonana na współczesnym zdjęciu. Ten element ma być bodźcem wspólnego gotowania z rodzicami, dziadkami, a przy okazji podpytywania o rodzinne tradycje kulinarne. Każdy uczestnik może przedstawić w konkursie tylko jedno zgłoszenie. Termin składania wniosków upływa 20 marca 2024 roku. Należy je przesyłać na adres: Urząd Marszałkowski Województwa Zachodniopomorskiego, ul. Marszałka Józefa Piłsudskiego 40, 70-421 Szczecin, z dopiskiem: Wydział Rolnictwa i Rybactwa, Konkurs „Poszukiwacze Smaków”. Laureatami zostanie maksymalnie sześciu uczniów na dwóch poziomach: szkół podstawowych oraz szkół ponadpodstawowych. Otrzymają oni nagrody rzeczowe. Rozstrzygnięcie konkursu planowane jest na koniec kwietnia br. – Konkurs ma już ponad dziesięcioletnią historię. Niezmiennie jednak organizujemy go po to, by zainteresować młode osoby tematyką produktów i potraw tradycyjnych, zachęcić do wspólnego, rodzinnego przygotowywania smacznych dań, ale przede wszystkich do odkrywania kulinarnego dziedzictwa Pomorza Zachodniego – przekonuje marszałek województwa Olgierd Geblewicz. „Poszukiwacze Smaków” to także szansa na odnalezienie kolejnych niezwykłych kulinariów z Pomorza Zachodniego. Region ma obecnie blisko 60 produktów tradycyjnych, które umieszczono na liście prowadzonej przez Ministerstwo Rolnictwa i Rozwoju Wsi. Konkursowe pozycje, które zostały wpisane na LPT to np.: pasztet z gęsi, śledzie po szczecińsku, hołubcie bielkowskie, kaziukowe serducha oraz zupa nic. Szczegóły konkursu, w tym regulamin oraz formularz zgłoszeniowy dostępne są na stronie internetowej Wydziału Rolnictwa i Rybactwa Urzędu Marszałkowskiego WZ: http://www.wrir.wzp.pl/, w zakładce „Poszukiwacze smaków”.", "url": "https://miastozwizja.pl/poszukiwane-smaki-laczace-pokolenia", "category": "zachodniopomorskie", "sub_category": "Gotowe dania i potrawy", "phrase": "Hołubcie bielkowskie"}