{"meta_description": "Jeśli lubisz gotować i chcesz pokazać innym, jakie są ulubione potrawy w Twojej rodzinie, to konkurs ten jest właśnie dla Ciebie! Urząd Marszałkowski zaprasza młodych mieszkańców naszego województwa do...", "title": "Poszukiwacze smaków na start!", "content": "Jeśli lubisz gotować i chcesz pokazać innym, jakie są ulubione potrawy w Twojej rodzinie, to konkurs ten jest właśnie dla Ciebie! Urząd Marszałkowski zaprasza młodych mieszkańców naszego województwa do udziału w kulinarnej zabawie „Poszukiwacze smaków”. To już szósta edycja konkursu „Poszukiwacze smaków”, który jest adresowany do uczniów zachodniopomorskich podstawówek, gimnazjów i szkół ponadgimnazjalnych. – Rodzinne pamiątki, dokumenty, fotografie lub rozmowy – wszystkie chwyty dozwolone dla młodych poszukiwaczy, którzy będą chcieli dotrzeć do tradycyjnych przepisów, znanych w ich rodzinie od co najmniej dwóch pokoleń – zachęcają organizatorzy. Opis produktu, przepis, jego charakterystyczne cechy uczniowie przedstawiają w pisemnych zgłoszeniach. Jednym z punktowanych elementów konkursu jest przedstawienie na zdjęciu walorów estetycznych produktów i potraw. Ten punkt zachęca do wspólnego gotowania z rodzicami, dziadkami i podpytywania o rodzinne tradycje kulinarne. Uwaga, jeden uczestnik może przesłać na konkurs tylko jedno zgłoszenie. „Poszukiwacze smaków” to także szansa na odnalezienie kolejnych ciekawych potraw z naszego regionu, które w przyszłości mogłyby zostać wpisane na listę produktów tradycyjnych. Na tej liście, prowadzonej przez ministra rolnictwa, są jak dotąd 53 potrawy i produkty z naszego regionu. Organizatorzy czekają na kulinarne propozycje do 1 marca br. Można je przesyłać na adres: Urząd Marszałkowski Województwa Zachodniopomorskiego, ul. Korsarzy 34, 70-540 Szczecin, z dopiskiem: Wydział Rolnictwa i Rybactwa, Konkurs „Poszukiwacze smaków”. Dodatkowe informacje można uzyskać pod numerem tel. (91) 44 10 233 lub drogą mailową, e-mail: pmakatun@wzp.pl. Rozstrzygnięcie konkursu nastąpi do końca marca br. „Poszukiwacze smaków” to także szansa na odnalezienie kolejnych niezwykłych kulinariów z terenu województwa zachodniopomorskiego. Nasz region ma obecnie 53 produkty tradycyjne na liście prowadzonej przez Ministerstwo Rolnictwa i Rozwoju Wsi. Na zdjęciu: Hołubcie bielkowskie – potrawa popularna w Bielkowie (gmina Kobylanka), przed laty zgłoszone zostały do konkursu „Poszukiwacze smaków”. Nietypowe gołąbki z nadzieniem z ziemniaków i ugotowanej kaszy jęczmiennej, wygrały kulinarną rywalizację. Z czasem potrawa ta została także wpisana na ministerialną listę produktów tradycyjnych.", "url": "https://24kurier.pl/aktualnosci/wiadomosci/poszukiwacze-smakow-na-start/", "category": "zachodniopomorskie", "sub_category": "Gotowe dania i potrawy", "phrase": "Hołubcie bielkowskie"}