{"meta_description": "Potrawa z powiatu stargardzkiego, a dokładnie z Bielkowa, zwana hołubciami bielkowskimi,", "title": "BIELKOWSKI SPECJAŁ NA LIŚCIE PRODUKTÓW TRADYCYJNYCH", "content": "została wpisana na Listę Produktów Tradycyjnych Ministerstwa Rolnictwa i Rozwoju Wsi, w kategorii „Gotowe dania i potrawy”. Hołubcie bielkowskie na LPT zostały wpisane jako 33. produkt z województwa zachodniopomorskiego. Potrawę wyłoniono dzięki inicjatywie podjętej przez Samorząd Województwa trzy lata temu. To konkurs „Poszukiwacze Smaków” dedykowany młodzieży, której zadaniem jest znalezienie w przepisach dziadków tradycyjnych receptur.    Potrawa została zaprezentowana 10 lipca podczas konferencji prasowej w sklepie Jarmarku Jakubowego z udziałem Zarządu Województwa oraz nowych członków Sieci Dziedzictwa Kulinarnego Pomorza Zachodniego.    „Przepis na hołubcie bielkowskie przywieziony został z przedwojennych obszarów Polski, ze wsi Sąsiadowice (obecnie w Ukrainie). Do dziś w rodzinach bielkowskich, które mają wschodnie korzenie hołubcie są podstawowym daniem wigilijnym” – mówiła w imieniu rodziny z Bielkowa Ewa Pietruszka.    Na szczęście, przepis na hołubcie bielkowskie nie jest tajemnicą. Poniżej prezentujemy sposób, jak samodzielnie wykonać to pyszne danie: Sparzyć główkę kapusty. Oddzielić liście. Zetrzeć obrane ziemniaki, dodać ugotowaną kaszę jęczmienną. Przyprawić do smaku solą, pieprzem i majerankiem. Cebulę pokroić w kostkę i zeszklić na patelni z podsmażonymi kostkami boczku lub na oleju (wtedy otrzymamy wersję postną na Wigilię).Dodać do masy z ziemniaków i kaszy. Nakładać przygotowaną masę w liść kapusty i zawinąć jak tradycyjne gołąbki. Ułożyć w garnku, zalać wodą i gotować około 2 godzin. Danie podaje się z sosem grzybowym (na Wigilię) lub ze skwarkami.", "url": "https://e-stargard.pl/wiadomosci/pokaz/8843,bielkowski-specjal-na-liscie-produktow-tradycyjnych", "category": "zachodniopomorskie", "sub_category": "Gotowe dania i potrawy", "phrase": "Hołubcie bielkowskie"}