{"meta_description": "Dziś w Szczecinie było spotkanie z mieszkańcami Bielkowa w gm. Kobylanka.", "title": "Hołubcie z Bielkowa 33. produktem na Liście Produktów Tradycyjnych", "content": "Dziś w Szczecinie było spotkanie z mieszkańcami Bielkowa w gm. Kobylanka. Niebieska tablica z białą czapką szefa kuchni przed wejściem do sklepu lub restauracji stanowi cenną informację dla poszukiwaczy regionalnych smaków. Takim znakiem mogą pochwalić się tylko członkowie Sieci Dziedzictwa Kulinarnego Pomorza Zachodniego. Marszałek województwa Olgierd Geblewicz wraz z wicemarszałkiem Jarosławem Rzepą oficjalnie przywitał nowych członków sieci 10 lipca 2015 r. Certyfikaty trafiły do rodzinnej firmy ze Starego Drawska, której specjalnością jest wędzona sielawa oraz Fundacji Dzieło Świętego Jakuba. Podajemy także przepis na kolejne danie z naszego województwa, które może pochwalić się wpisem na Liście Produktów Tradycyjnych. To Hołubcie bielkowskie. Sieć Dziedzictwa Kulinarnego Pomorza Zachodniego jest częścią Europejskiej Sieci Regionalnego Dziedzictwa Kulinarnego, która obecnie zrzesza 27 regionów z basenu Morza Bałtyckiego. Ideą sieci jest promowanie regionalnej żywności, a także rozwój przemysłu rolno-spożywczego oraz regionalnej turystyki. Członkami sieci mogą to być producenci surowców, przetwórcy żywności, restauracje i punkty gastronomiczne, sklepy farmerskie, hurtownicy i sprzedawcy detaliczni. – Nasze zachodniopomorskie smaki są coraz bogatsze, a to dzięki aktywności mieszkańców regionu i podejmowanym inicjatywom – powiedział marszałek Olgierd Geblewicz podczas konferencji w sklepie Jarmarku Jakubowego. – Dzięki lokalnym przetwórcom i producentom możemy mieszkańcom regionu oraz odwiedzającym Pomorze Zachodnie turystom powiedzieć „Czym chata bogata”. Jesteśmy dzisiaj w nieprzypadkowym miejscu. Przed nami Jarmark Jakubowy, podczas którego będziemy mogli spróbować produktów regionalnych – dodał marszałek Geblewicz i pogratulował wszystkim odkrywcom smaków determinacji. W sklepie pod szyldem Jarmarku Jakubowego poznaliśmy także 33. produkt z naszego województwa, który został umieszczony na Liście Produktów Tradycyjnych Ministerstwa Rolnictwa i Rozwoju Wsi. – Dziś prezentujemy Hołubcie bielkowskie, czyli 33. produkt z województwa zachodniopomorskiego wpisany na LPT. Produkt ten został wyłoniony dzięki inicjatywie podjętej przez Samorząd Województwa trzy lata temu. To konkurs Poszukiwacze Smaków dedykowany młodzieży, której zadaniem jest znalezienie w przepisach dziadków tradycyjnych receptur – mówił wicemarszałek Jarosław Rzepa – Cieszę się tym bardziej, że produkt ten został odkryty w konkursie – dodał wicemarszałek Rzepa. – Przepis na Hołubcie bielkowskie przywieziony został z przedwojennych obszarów Polski,ze wsi Sąsiadowice (obecnie w Ukrainie). Do dziś w rodzinach bielkowskich, które mają wschodnie korzenie Hołubcie są podstawowym daniem wigilijnym – mówiła w imieniu rodziny z Bielkowa Ewa Pietruszka. Do Sieci Dziedzictwa Kulinarnego Pomorza Zachodniego przyjęto Fundację Dzieło Świętego Jakuba oraz rodzinną firmę prowadzoną ze Starego Drawska prowadzoną przez Wiesława Perłaka. – Historia przedsiębiorstwa sięga roku 1991, kiedy otworzyliśmy smażalnię i wędzarnię ryb. Po dwóch latach powstał sklep spożywczo-przemysłowy – mówił podczas konferencji współwłaściciel rodzinnej firmy ze Starego Drawska Roman Perłak. – Naszą specjalnością jest sielawa wędzona z Pojezierza Drawskiego, która znajduje się na Liście Produktów Tradycyjnych. W sprzedaży znajduje się również: węgorz, sieja, lin, pstrąg, troć i łosoś wędzony. Z ryb smażonych godne polecenia są liny, okonie, szczupaki, sielawy, sieje i leszcze. Oferujemy także ryby w zalewie octowej – dodał. Prezes Fundacji Dzieło Świętego Jakuba ksiądz Maciej Pliszka mówił nie tylko o zbliżającym się Jarmarku Jakubowym, ale zdradził także plany na przyszłość – W najbliższych latach planujemy otworzyć kilka takich sklepów jak ten w Szczecinie. Obecnie powstaje także spółdzielnia socjalna w Korytowie, gdzie chcemy utworzyć manufakturę wędlin i małą przetwórnię mleka. Będą tam wytwarzane produkty ekologiczne. Członkowie sieci otrzymują licencję na posługiwanie się międzynarodowym logo, a ich przedsiębiorstwo umieszczone jest w bazie Europejskiej Sieci Regionalnego Dziedzictwa Kulinarnego dostępnego pod adresem www.culinary-heritage.com. Sieć Dziedzictwa Kulinarnego Pomorza Zachodniego liczy 42 członków. Podajemy przepis na Hołubcie bielkowskie: Sparzyć główkę kapusty. Oddzielić liście. Zetrzeć obrane ziemniaki, dodać ugotowaną kaszę jęczmienną. Przyprawić do smaku solą, pieprzem i majerankiem. Cebulę pokroić w kostkę i zeszklić na patelni z podsmażonymi kostkami boczku lub na oleju (wtedy otrzymamy wersję postną na Wigilię). Dodać do masy z ziemniaków i kaszy. Nakładać przygotowaną masę w liść kapusty i zawinąć jak tradycyjne gołąbki. Ułożyć w garnku, zalać wodą i gotować około 2 godzin. Danie podaje się z sosem grzybowym (na Wigilię) lub ze skwarkami.", "url": "https://stargard.naszemiasto.pl/holubcie-z-bielkowa-33-produktem-na-liscie-produktow/ar/c8-3448487", "category": "zachodniopomorskie", "sub_category": "Gotowe dania i potrawy", "phrase": "Hołubcie bielkowskie"}