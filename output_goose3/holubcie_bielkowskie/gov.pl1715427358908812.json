{"meta_description": "Produkt wpisany na listę produktów tradycyjnych w dniu 2015-07-08 w kategorii Gotowe dania i potrawy w woj. zachodniopomorskim.", "title": "Hołubcie bielkowskie - - Portal Gov.pl", "content": "Farsz z ziemniaków i kaszy jęczmiennej zawinięty w liście białej kapusty. Po II wojnie światowej na tereny województwa zachodniopomorskiego zostali przesiedleni mieszkańcy z przedwojennych obszarów Polski, a konkretnie ze wsi Sąsiadowice (powiat Sambor, województwo lwowskie). „Dnia 13 lipca 1946 r. opuściliśmy naszą rodzinną wioskę Sąsiadowice. Był to ostatni transport rejestrowany na stacji kolejowej w Głębokiej. (…) Tym transportem jechało wówczas 80 rodzin. (…) Jechaliśmy tydzień czasu, około 20 lipca byliśmy w Gryfinie skąd wyruszono za poszukiwaniem gospodarstw, dojechano do wsi Belków obecnie Bielkowo” (Wspomnienia jednego z repatriantów). Osiedleni we wsi Bielkowo wraz z dobytkiem materialnym przywieźli także tradycje oraz przepisy kulinarne na przeróżne potrawy, które do dnia dzisiejszego są na tych terenach przygotowywane. Najbardziej popularnym daniem są hołubcie bielkowskie. Przygotowywane są z białej kapusty, którą na początku należy w całości sparzyć wodą. Następnie szykowany jest farsz z ugotowanej kaszy jęczmiennej z tartymi surowymi ziemniakami i przyprawami takimi jak sól, pieprz oraz majeranek. Do tak przygotowanej masy dodawana jest zeszklona wcześniej cebula. Następnie w liście kapusty zawijany jest farsz i wszystko w garnku z wodą jest gotowane przez około 2 godziny. Tak jak dawniej, również dzisiaj hołubcie bielkowskie przygotowywane są przede wszystkim w okresie bożonarodzeniowym na Wigilię, ale także podczas większych rodzinnych spotkań.", "url": "https://www.gov.pl/web/rolnictwo/holubcie-bielkowskie", "category": "zachodniopomorskie", "sub_category": "Gotowe dania i potrawy", "phrase": "Hołubcie bielkowskie"}