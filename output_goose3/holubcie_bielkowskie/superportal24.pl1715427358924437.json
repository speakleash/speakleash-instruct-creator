{"meta_description": "", "title": "Posiadasz autorski przepis na pyszne danie? Zgłoś swoją potrawę do konkursu!", "content": "Jeśli lubisz gotować i robisz to opierając się na przepisach dziadków, pradziadków, weź udział w kulinarnej przygodzie zorganizowanej przez Urząd Marszałkowski Województwa Zachodniopomorskiego. Zgłoszenia do konkursu „Poszukiwacze smaków” można składać do 27 marca br. Rodzinne pamiątki, dokumenty, fotografie lub rozmowy – wszystkie chwyty dozwolone dla młodych poszukiwaczy, którzy będą chcieli dotrzeć do tradycyjnych przepisów, znanych w ich rodzinie od co najmniej dwóch pokoleń. Opis danego produktu, przepis, jego charakterystyczne cechy uczniowie przedstawiają na pisemnych zgłoszeniach. Jednym z punktowanych elementów konkursu jest przedstawienie na współczesnym zdjęciu walorów estetycznych produktów i potraw. Ten punkt zachęca do wspólnego gotowania z rodzicami, dziadkami i podpytywania o rodzinne tradycje kulinarne. Jeden uczestnik może przesłać do konkursu tylko jedno zgłoszenie. Zgłoszenia do X edycji konkursu można przesyłać do 27 marca 2023 r. na adres: Urząd Marszałkowski Województwa Zachodniopomorskiego, ul. Korsarzy 34, 70-540 Szczecin, z dopiskiem: Wydział Rolnictwa i Rybactwa, Konkurs „Poszukiwacze Smaków”. O przyjęciu zgłoszenia decyduje data stempla pocztowego. Dodatkowe informacje dostępne są pod numerem telefonu: (91) 44 10 233 lub poprzez e-mail: pmakatun@wzp.pl. Laureatami zostanie maksymalnie sześciu uczniów na dwóch poziomach: szkół podstawowych oraz szkół ponadpodstawowych. Laureaci i wyróżnieni uczestnicy otrzymają nagrody rzeczowe. Rozstrzygnięcie konkursu planowane jest na koniec kwietnia 2023 r. Główne cele konkursu to zainteresowanie młodych ludzi tematyką produktów i potraw tradycyjnych, zachęcenie do wspólnego, rodzinnego przygotowywania smacznych dań oraz odkrywania kulinarnego dziedzictwa Pomorza Zachodniego. „Poszukiwacze Smaków” to także szansa na odnalezienie kolejnych niezwykłych kulinariów z terenu województwa zachodniopomorskiego. Nasz region ma obecnie 56 produktów tradycyjnych na liście prowadzonej przez Ministerstwo Rolnictwa i Rozwoju Wsi. Konkursowe pozycje, które zostały wpisane na LPT to: pasztet z gęsi, śledzie po szczecińsku, hołubcie bielkowskie, kaziukowe serducha oraz zupa nic. Organizatorem „Poszukiwaczy smaków” jest Zarząd Województwa Zachodniopomorskiego. Regulamin konkursu oraz formularz zgłoszeniowy dostępne są na stronie internetowej Wydziału Rolnictwa i Rybactwa Urzędu Marszałkowskiego WZ: http://www.wrir.wzp.pl/, w zakładce „Poszukiwacze smaków”.", "url": "https://superportal24.pl/posiadasz-autorski-przepis-na-pyszne-danie-zglos-swoja-potrawe-do-konkursu-10736", "category": "zachodniopomorskie", "sub_category": "Gotowe dania i potrawy", "phrase": "Hołubcie bielkowskie"}