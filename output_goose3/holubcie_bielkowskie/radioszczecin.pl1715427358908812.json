{"meta_description": "Hołubcie bielkowskie czyli nowa potrawa na ministerialnej liście Produktów Tradycyjnych z naszego regionu. W piątek oficjalnie wręczono certyfikat, to 33…", "title": "Kolejny produkt tradycyjny trafia na listę [ZDJĘCIA, WIDEO]", "content": "\"Hołubcie bielkowskie\" czyli nowa potrawa na ministerialnej liście Produktów Tradycyjnych z naszego regionu. W piątek oficjalnie wręczono certyfikat, to 33. danie na tej liście. Przepis na \"Hołubcie bielkowskie\" pochodzi z przedwojennych kresów II RP. Farsz ze startych ziemniaków, kaszy jęczmiennej, przyprawiony z dodatkiem boczku i smażonej cebuli zawija się w liście kapusty - danie przypomina gołąbki.Na razie nie można ich kupić, chociaż Ewa Pietruszka z Bielkowa, która \"Hołubciami\" wygrała konkurs \"Poszukiwacze Smaku\", nie wyklucza przygotowania przysmaku na większą skalę.Oprócz tego do Sieci Dziedzictwa Kulinarnego Pomorza Zachodniego dopisano dwóch nowych członków: Przedsiębiorstwo Handlowo-Usługowe Prełak Wiesław ze Starego Drawska zajmujące się wędzeniem i sprzedażą ryb oraz Fundację Dzieło Świętego Jakuba, prowadzące sklep w centrum Szczecina.Na liście Ministerstwa Rolnictwa jest już ponad 30 produktów z naszego województwa. Są to m.in. ogórek kołobrzeski i miód drahimski. Na każdym widnieje specjalny znak. Dzięki niemu kupujący ma pewność, że jest on wytwarzany z naturalnych produktów.", "url": "https://radioszczecin.pl/1,127069,kolejny-produkt-tradycyjny-trafia-na-liste-zdjec", "category": "zachodniopomorskie", "sub_category": "Gotowe dania i potrawy", "phrase": "Hołubcie bielkowskie"}