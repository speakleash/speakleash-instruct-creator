{"meta_description": "Produkt wpisany na listę produktów tradycyjnych w dniu 2013-03-22\nW kategorii Gotowe dania i potrawy\nW województwie woj. małopolskim", "title": "Kluski hałuski - - Portal Gov.pl", "content": "Nieregularne kluski o średnicy od 1 do 3 cm. „(…) A jo biydny dziod, jo Se kluskom rod, Kie mom kluski i hałuski, Kie mom kluski i haluski, Jo Se kluskom rod (…)” (Fragment przyśpiewki góralskiej). Obok ziemniaków i kapusty, różnego rodzaju kluski stanowiły i stanowią podstawę żywienia na Podhalu. Przygotowanie klusek hałusek jest bardzo proste, choć pracochłonne. Na początku należy połączyć podstawowe składniki tj. mąkę pszenną, jajka i sól i wyrobić ciasto, z którego formowane są wałeczki. Następnie z ciasta gospodynie ręcznie odrywają lub kroją niewielkie fragmenty i wrzucają do wrzącej osolonej wody. Dla wzbogacenia smaku ugotowane hałuski mogą zostać polane mlekiem bądź wcześniej przygotowanymi skwarkami, dzięki czemu stają się lekko słonawe o zapachu typowym dla smażonej słoniny. Pod koniec lat 80-tych i na początku 90-tych XX w. nastąpiły duże zmiany w gospodarce i rozwoju turystyki na Podhalu, związane z powstawaniem coraz to większej ilości pensjonatów. Spowodowało to, że tradycyjne potrawy wymagające dużej pracochłonności, do których zliczane są kluski hałuski, oraz przygotowania dużej ilości posiłków dla odwiedzających Podhale gości, powoli zanikały. Jednakże, dzięki zaangażowaniu mieszkańców Podhala poprzez organizacje różnego rodzaju konkursów, dożynek czy festiwali promujących góralską kuchnię popularność klusek hałusek do dnia dzisiejszego wzrasta. Obecnie w wielu podhalańskich domach przygotowywane i spożywane są hałuski na śniadanie z mlekiem, na obiad jako dodatek do gulaszu i pieczeni, a na kolację ze skwarkami.", "url": "https://www.gov.pl/web/rolnictwo/kluski-haluski", "category": "małopolskie", "sub_category": "Gotowe dania i potrawy", "phrase": "Kluski hałuski"}