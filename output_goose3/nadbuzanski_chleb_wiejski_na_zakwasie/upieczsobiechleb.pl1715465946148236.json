{"meta_description": "Jak upiec podstawowy chleb wiejski? Instrukcja krok po kroku.", "title": "Chleb wiejski na zakwasie - krok po kroku", "content": "Zaczynamy od zaczynu na chleb. Na jeden bochenek potrzeba będzie nam 70g dojrzałego zaczynu. Ja lubię używać do tego mojego zakwasu żytniego, daje głębszy smak i aromat żyta. (Jeśli nie wiesz co to zaczyn, jak zrobić zakwas - zapraszam tutaj!) Tip: Kliknij na dowolną godzinę, by ją zmienić. Mieszamy wszystkie składniki na zaczyn i zostawiamy do wyrośnięcia na około 6-8h. Kiedy zaczyn na chleb jest już dojrzały, odmierzamy mąkę i wodę do pojemników. Pamiętajcie! Gdy nie jesteście pewni czy zakwas jest dojrzały (omówimy to w osobnym poście), zostawcie go jeszcze na 1-2h. Wlewamy wodę i mieszamy ją z zaczynem, dzięki temu później będzie nam łatwiej rozprowadzić go w cieście. Dodatkowo zaczyn zyskuje poprzez rozprowadzenie go w wodzie. Gdy już mamy rozprowadzony zaczyn, dodajemy obie mąki i mieszamy jedynie (!) do połączenia składników. Celem jest pozbycie się drobinek suchej mąki. Zawsze przy mieszaniu warto jedną rękę mieć czystą ze skrobką, a drugą ubrudzoną w cieście. Tą drugą moczymy w wodzie, aby ciasto się tak nie kleiło do dłoni. Jeśli mamy problem z wymieszaniem całej mąki, dolejmy 10-20g wody. To, co robimy to czyli pośrednia – mieszaniny mąki i wody. Autoliza ma wiele zalet – między innymi mąka się nawadnia, co sprawia, że wytwarza się nam gluten sam z siebie. My dodajemy zaczyn, dzięki temu łatwiej wymieszać ciasto, a dodatkowo wzmacniamy fermentację na początku. Tak wymieszane ciasto odstawiamy na 30-45 minut. Jeśli chcemy dłuższą autolizę, wyłączamy zaczyn i dodajemy go w późniejszej fazie mieszania. Kiedy ciasto już odpoczęło, dodajemy sól i odrobinę wody – najpierw w misce. Mieszamy, zgarniając boki do środka i delikatnie naciągając ciasto. Następnie, gdy już nie czujemy soli pod ręką, wyciągamy ciasto na blat i wyrabiamy metodą \"slap and fold\" – podnosimy ciasto, zaczepiamy końcówkę na blacie, a następnie naciągamy to, co mamy w rękach na pozostałe ciasto. Filmik poniżej. Nie musimy uderzać ciasta i go męczyć! Wystarczy parę przemyślanych ruchów, aby wyrobić w średnim stopniu siatkę glutenową. Zobaczcie konsystencję ciasta na zdjęciach. Gdy ciasto zbiera się już w całość, przekładamy je do miski lub pojemnika. Możemy delikatnie natłuścić olejem, aby ciasto nie przywierało nam tak bardzo do dna, choć to kwestia indywidualna każdego pojemnika. Odkładamy teraz ciasto na 30-45 minut do odpoczynku. W tym czasie zacznie ono wyrastać i rozluźni się, przez co będziemy mogli je złożyć. Składając ciasto naciągamy siatkę glutenową i wyrównujemy jego temperaturę. Ciasto składamy trzy lub cztery razy w odstępach 30-45 minut. Dlaczego nie zawsze trzy albo zawsze cztery? Wszystko zależy od siły ciasta. Podnosimy jedną część i naciągamy do 3/4 całego ciasta. Powtarzamy to z każdej strony i odkładamy ciasto na kolejne 30-45 minut. Po czym powtarzamy tą czynność stosowną ilość razy. Kiedy skończymy ostatnie składanie chleba, minie około 2h od dodania soli do ciasta. W tym momencie zostawiamy ciasto jeszcze na około 1-2h, aż będzie wyrośnięte. Zaczną wtedy pojawiać się bąble na górze, ciasto zacznie się zaokrąglać na bokach w misce oraz w dotyku będzie ewidentnie pulchne. Delikatnie wykładamy na blat całe ciasto. Skrobką plastikową lub metalową krótkimi ruchami zaciągamy ciasto z góry do dołu, jednocześnie naprężając bochenek. Jeśli nam się przerwał – zostawmy na chwilę do odpoczynku i wróćmy do zaciągania. Poczujemy, że ciasto jest coraz silniejsze. Obsypujemy taki bochenek mąką i zostawiamy na 15-30 minut do odpoczynku. Jest bardzo dużo sposobów formowania, ale najważniejsze, aby sprawiały wam one przyjemność i efektem był ładny i równy miękisz chleba. Ja do tego bochenka lubię używać uproszczoną metodę Tartine. • Obracamy bochenek tak, aby gładka strona była na dole. Naciągamy dół bochenka do 2/3 całego kawałka. • Następnie naciągamy boki, aby delikatnie na siebie zachodził i przykleiły się do ciasta. • Naciągamy środkową wystającą część do 2/3 bochenka i przyklejamy ją w dół. • Następnie, delikatnie naciągając wystające elementy bochenka z dwóch stron, stykamy je ze sobą, aby się spotkały na środku i skleiły. To tzw. \"szycie\" możemy powtarzać 1-5 razy, w zależności od kształtu, który chcemy uzyskać i hydracji ciasta. • Zwijamy bochenek pewnym ruchem w dół, łączymy z dolną częścią i przenosimy do obsypanego mąką ryżową koszyczka(lub miski/durszlaka wyłożonego ścierką bawełnianą). Jeśli chcemy piec tego samego dnia, możemy zostawić chleb przykryty w ciepłym miejscu na 2-3h. Jednak jeśli chcemy upiec go następnego dnia, chowamy chleb do lodówki (ważne, aby było w niej ok 5-6°C!) i pieczemy po 12-16 godzinach. Smak będzie lepszy, gdy schowamy go do lodówki. Łatwiejsze będzie również pieczenie. Dodatkowo możemy łatwiej zaplanować nasz dzień. Nagrzewamy garnek żeliwny* do 250°C przez co najmniej 30 minut, a najlepiej około godziny. Po tym czasie wyciągamy chleb z lodówki, przekładamy na papier i jednym pewnym ruchem nacinamy pod kątem około 45°. Spokojnie – nacinanie to kwestia praktyki, na początku będzie trudno, ale z każdym bochenkiem nabierzemy więcej pewności i doświadczenia. Do nacinania warto użyć nowej żyletki. Dzięki temu cięcie będzie czyste, a ciasto nie zostanie nam na ostrzu. Zapraszam do obejrzenia krótkiego poradnika jak zrobić w domu nacinak do chleba – kliknij tutaj. Wsadzamy bochenek do garnka żeliwnego, zamykamy i pieczemy w 250°C przez 20 minut. Następnie zdejmujemy pokrywkę i pieczemy kolejne 10-15 minut, aż bochenek będzie miał pożądany przez nas kolor. Jest to bardzo prosty przepis. W chlebie czuć delikatnie mąkę pełnoziarnistą, a my zyskujemy pulchny bochenek, który jest wstępem do cudownej przygody z pieczeniem chleba w domu. Konsystencja chleba jest kremowa i rozpływa się w ustach, a skóra na tyle spieczona, że długo pozostaje chrupiąca i wnosi bardziej charakterne nuty przy każdym kęsie. Idealny chleb dla każdej osoby z rodziny, można go jeść i na słodko i na słono. Życzę powodzenia wszystkim, którzy spróbują przepisu. Jeśli upieczecie chleb, zachęcam do wrzucenia zdjęcia na instagrama i oznaczenia mnie @maks_smolka_baker. W razie pytań, wątpliwości i problemów - piszcie pod tym postem.", "url": "https://upieczsobiechleb.pl/podstawowy-chleb-wiejski-20-maki-pelnoziarnistej-z-nocna-fermentacja/", "category": "mazowieckie", "sub_category": "Wyroby piekarnicze i cukiernicze", "phrase": "Nadbużański chleb wiejski na zakwasie "}