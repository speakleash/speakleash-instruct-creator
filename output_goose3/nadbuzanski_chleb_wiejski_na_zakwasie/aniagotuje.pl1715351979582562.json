{"meta_description": "Pyszny i wyjątkowo prosty do wykonania domowy chleb wiejski. To chlebek szykowany zarówno na zakwasie, jak i na drożdżach. Można użyć suszonych lub świeżych drożdży i zakwasu, więc każdy da sobie z nim radę.", "title": "Chleb wiejski", "content": "Szklanka ma u mnie pojemność 250 ml.  Wyrastanie ciasta chlebowego: 90 minut + 30 minut przed pieczeniem Z podanych składników otrzymasz średniej wielkości bochenek chleba wiejskiego z pyszną i chrupiącą skórką oraz z mięsistym środkiem. Uwielbiam ten przepis, ponieważ każdy da sobie z nim radę. Najważniejsze jest bowiem to, by cierpliwie czekać aż ciasto chlebowe pięknie wyrośnie. Zapraszam do pieczenia! W jednej misce umieść: 250 gramów mąki pszennej typ. 750, czyli około 1,5 szklanki mąki (jeśli masz wagę, to najlepiej jest odmierzać ilość mąki przy pomocy wagi kuchennej). Dodaj też tyle samo, czyli 250 gramów mąki żytniej jasnej typ. 720. Będą to niecałe dwie szklanki mąki żytniej (jest lżejsza od pszennej).   Dodaj także dwie płaskie łyżeczki soli (lub trochę mniej) oraz 10 gramów drożdży świeżych lub 5 gramów drożdży suszonych (u mnie tym razem suszone). Jeśli chodzi o zakwas, to ja wsypałam 10 gramów zakwasu suszonego żytniego, ale możesz też dodać mocny, domowy zakwas żytni świeży. Wystarczy dodać go nie więcej niż 100 gramów. A tutaj przepis na zakwas na chleb. Porada: Jeśli używasz drożdży świeżych, to polecam rozrobić je najpierw z wodą (300 ml wody z przepisu). Do miski wlej również około 300 ml lekko ciepłej wody. Będzie to jedna szklanka o pojemności 250 ml plus jeszcze 50 ml wody. (Pamiętaj, że nigdy nie dolewasz wody w szklance do pełna). Jeśli używasz domowego zakwasu, to prawdopodobnie wystarczy dodać tylko jedną szklankę, czyli 250 ml wody.Ciasto chlebowe zamieszaj a następnie wyrabiaj ręcznie lub mikserem z hakami do ciasta drożdżowego przez około pięć minut. Powinna z niego powstać elastyczna i zwarta kula zachowująca uformowany kształt.Kulę ciasta pod chleb wiejski umieść w misce przykrytej wilgotną ściereczką lub folią przezroczystą do pakowania jedzenia. Miskę odłóż np. na parapet nad kaloryferem na około 90 minut. Czasem umieszczam wyrastające masy w lekko nagrzanym piekarniku. Ustawiam wcześniej temperaturę około 35 stopni i po kilku minutach wyłączam piekarnik i lekko uchylam jego drzwiczki. W lekko ciepłym piekarniku trzymam miskę z wyrastającym ciastem.W takich warunkach już po godzinie ciasto powinno przynajmniej podwoić swoją objętość. Jeśli nie wyrosło tak bardzo, to poczekaj dłużej.. nawet do dwóch godzin.Wyrośnięte ciasto chlebowe wyłóż na stolnicę lekko obsypaną mąką. Uformuj kulę i umieść w naczyniu, w którym chlebek będzie się piekł lub też wyłóż na blaszkę obsypaną od spodu mąką. Uformowałam lekko wydłużony kształt chlebka i od góry obsypałam go mąką pszenną. Możesz dodatkowo naciąć chleb z boku ostrym nożem lub skalpelem/żyletką do nacinania chleba. Chleb wiejski przykryj ściereczką bawełnianą. Odłóż go na 30 minut do ostatniego wyrastania.Po 30 minutach chleb powinien być gotowy do pieczenia. Jeśli jednak nie wyrósł, to trzeba poczekać deszcze do godziny.Formę/blaszkę z wyrośniętym chlebem wiejskim umieść w piekarniku nagrzanym do 210 stopni. Wybierz środkową półkę z termoobiegiem (lub 220 stopni z grzaniem góra/dół). Polecam dół piekarnika polać odrobiną wody, by komorze zapanowała przez chwile wilgoć. W takich warunkach chleb piękniej się rumieni i ma chrupiącą skórkę. Chleb piecz tak około 25 minut. Po tym czasie zwiększ moc piekarnika do 240 stopni (termoobieg lub 250 stopni z pieczeniem góra/dół) i piecz go w wyższej temperaturze przed ostatnie 10 minut.Obserwuj jednak piekarnik w trakcie pieczenia, ponieważ każdy piec inaczej grzeje i ma inną wielkość komory. Być może temperatura będzie np. za wysoka i chleb zbyt szybko zacznie się rumienić. Trzeba być gotowym na dostosowanie temperatury do stopnia wypieczenia. Chleb wiejski można wyjmować z pieca od razu po upieczeniu. Najlepiej jest od razu przełożyć go na kratkę do studzenia wypieków. Chlebek kroi się idealnie po całkowitym przestudzeniu.", "url": "https://aniagotuje.pl/przepis/chleb-wiejski", "category": "mazowieckie", "sub_category": "Wyroby piekarnicze i cukiernicze", "phrase": "Nadbużański chleb wiejski na zakwasie "}