{"meta_description": "Produkt wpisany na listę produktów tradycyjnych w dniu 2006-06-01 w kategorii Miody w woj. zachodniopomorskim.", "title": "Miód Drahimski - - Portal Gov.pl", "content": "Miód lipowy – w stanie płynnym ma barwę od zielonkawożółtej do jasnobursztynowej. Po skrystalizowaniu zmienia zabarwienie na białożółte do złocistożółtego. Miód gryczany – ma barwę ciemnobrunatną, prawie czarną. Po skrystalizowaniu staje się nieco jaśniejszy. Miód wielokwiatowy – w zależności od czasu zbioru może mieć różną barwę od jasnokremowej do herbacianej. Po skrystalizowaniu zmienia nieco zabarwienie na jasnoszare lub jasnobrązowe. Miód rzepakowy – w stanie płynnym jest prawie bezbarwny lub lekko słomkowy, z odcieniem zielonkawym, zależnie od roślin, z których zebrany został nektar. Po skrystalizowaniu przyjmuje barwę białą lub szarokremową. Miód wrzosowy – ma barwę bursztynowoherbacianą, która występuje w jaśniejszych i ciemniejszych odcieniach. Przed skrystalizowaniem jest koloru bursztynowego lub nawet czerwonobursztynowego. Po skrystalizowaniu od żółtopomarańczowego do brunatnego. Miód nektarowo-spadziowy – ma barwę od ciemnożółtej do brunatnozielonej. Miód pakowany jest w różne pojemniki zazwyczaj o pojemności od 25 g do 2,5 kg. Miód lipowy – w stanie płynnym przypomina olej rycynowy. W wyniku krystalizacji przyjmuje postać drobnoziarnistą, niekiedy krupowatą. Miód gryczany – w stanie płynnym ma barwę ciemną, prawie czarną. Krystalizuje bardzo powoli, przyjmując postać gruboziarnistą, niejednolitą. Norma Polska dopuszcza na jego powierzchni warstwę płynną. Miód wielokwiatowy – ma konsystencję płynną, lepką, częściowo lub całkowicie skrystalizowaną w zależności od terminu zbioru. Miód rzepakowy – ulega szybkiej krystalizacji, dając drobne kryształy i mazistą konsystencję. Miód wrzosowy – ma konsystencję gęstej i galaretowatej cieczy w formie żelu. Krystalizuje się średnioziarniście. Miód nektarowo-spadziowy – w stanie płynnym ma barwę ciemną, najczęściej od szarawozielonej do brązowej, a nawet czarnej. Krystalizuje w grudkach. Miód lipowy – w smaku jest dość ostry, często lekko gorzkawy. Miód gryczany – ma bardzo intensywny i przyjemny zapach kwiatów gryki oraz charakterystyczny ostry, słodki i lekko piekący smak. Miód wielokwiatowy – ma zapach zazwyczaj silny, przypominający zapach wosku. W smaku jest bardzo zróżnicowany, zależnie od składu nektaru, na ogół jednak jest łagodny, słodki. Niekiedy dominuje w nim smak określonego nektaru, na przykład lipy, gryki czy akacji. Miód wrzosowy – ma silny zapach podobny do zapachu wrzosu. W smaku mdło słodki, ostry i gorzkawy. Miód nektarowo-spadziowy – ma zapach przypominający igliwie bądź też żywicę. W smaku jest łagodny, lekko korzenny, mało słodki. Pszczelarstwo było przez stulecia jednym z tradycyjnych zajęć miejscowej ludności. W starostwie drahimskim i okolicy, jak podają źródła bartników było jedenastu, każdy z nich na rzecz Drahimia dawał pół kłody miodu na rok. Ponad dziewięćset pszczelich rodzin zbierało nektar z Puszczy Drawskiej. Dziś teren ten leży w obrębie Drawskiego Parku Krajobrazowego, obfituje w bogactwo wszelkiej roślinności i niezliczoną ilość pożytków pszczelich. Znajdują się tutaj ogromne wrzosowiska, piękne aleje starych lip, akacjowe zagajniki i barwiące krajobraz na żółto i czerwono uprawy rzepaku i gryki. Blisko dwustu pszczelarzy pozyskuje miód, zachowując tradycje tego ginącego już zawodu. Dzięki tradycji właśnie oraz niezwykłej czystości środowiska i wyjątkowej trosce o rodziny pszczele, miód ten jest najwyższej jakości. Marka miodów Drahimskich daje mu gwarancję i metrykę pochodzenia. Miód Drahimski jest złotem tego regionu, a pracowite pszczoły symbolem jego gospodarnych mieszkańców. Wiosną i jesienią wyruszają wycieczki na edukacyjny szlak „Wypraw po złote runo”. Zielone szkoły zjeżdżają tu właśnie, by uczyć młodzież z dużych aglomeracji szacunku dla darów natury. Do pracy nad przedsięwzięciem udało się włączyć nie tylko pszczelarzy, lokalnych liderów, organizacje pozarządowe, ale i specjalistów marketingu i kreowania marek, nauczycieli i szkoły. Miody drahimskie można kupić w najlepszych handlowych galeriach Szczecina. Drahim zaistniał w świadomości publicznej. Jego tajemnicza nazwa i historia wzbudza zainteresowanie regionem. Każdy słoik drahimskiego miodu inspiruje do odkrywania tożsamości miejsca. A przy tym jak smakuje!", "url": "https://www.gov.pl/web/rolnictwo/miod-drahimski", "category": "zachodniopomorskie", "sub_category": "Miody", "phrase": "Miód drahimski"}