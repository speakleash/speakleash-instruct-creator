{"meta_description": "", "title": "Rolnicy na „Chmielakach”", "content": "W dniu 21 sierpnia 2021r. odbył się wyjazd rolników i delegatów z powiatu łukowskiego, parczewskiego i lubartowskiego do Krasnegostawu na „Chmielaki”. Organizatorem wyjazdu była Lubelska Izba Rolnicza na wniosek i przy współpracy z Delegatami LIR: Podczas podróży do Krasnegostawu uczestnicy wyjazdu mieli okazję skosztować w miejscowości Piaski - „flaki piaseckie”, które 19 stycznia 2016r. zostały wpisane na Listę Produktów Tradycyjnych w kategorii gotowe dania i potrawy w województwie lubelskim. Od 2008 roku w ostatnią niedzielę czerwca w Piaskach organizowany jest „Festiwal Flaków”, podczas którego odbywają się liczne degustacje oraz konkurs na „Najlepsze Flaki Lubelszczyzny”. Co roku na wydarzenie przybywa kilka tysięcy osób chcących spróbować piaseckich flaków. Przewodnikiem wyjazdu i jednocześnie opiekunem honorowym była Pani Marta Gawron - Przewodnicząca Rady Powiatowej Lubelskiej Izby Rolniczej Powiatu Krasnostawskiego. Pierwszym punktem wyjazdu było zwiedzanie chmielnika plantacji chmielu należącej do szkoły rolniczej: Zespołu Szkół nr 2 im. Bartosza Głowackiego w Krasnymstawie. Informację na temat specyfiki uprawy chmielu przedstawił rolnik, długoletni plantator chmielu Pan Marian Atras. Chmiel Krasnostawski jest na Liście Produktów Tradycyjnych od 26 sierpnia 2015r. Kolejnym punktem wyjazdu było zwiedzanie Krasnegostawu, między innymi: Dworek Starościński, kiermasz rękodzieła, wystawa staroci, Kościół Św. Franciszka Ksawerego, zespół pojezuicki, rynek miejski z atrakcją turystyczną - rosnący tam klon jesionolistny który otrzymał tytuł: drzewo roku 2018. Podczas pobytu w Krasnymstawie uczestnicy wyjazdu spotkali się między innymi z Panem Antonim Skurą -Wiceprezesem Zarządu Lubelskiej Izby Rolniczej. Z Krasnegostawu grupa udała się do gospodarstwa do rodzinnego gospodarstwa Państwa Gawron o powierzchni ponad 100 ha, w którym oprócz pszenicy, kukurydzy na ziarno i rzepaku, ciągle uprawia się porzeczkę czarną i nieprzerwanie od lat 70-tych istnieje reprodukcyjna ferma kur, w której obecnie jest 3 tysiące szt. niosek. Odbiorcami jaj są prywatne zakłady wylęgowe z Lublina i Rzeszowa. Po wizycie w gospodarstwie Państwa Gawron uczestnicy wyjazdu mieli czas wolny i mogli uczestniczyć w atrakcjach przygotowanych przez organizatorów 50-tej edycji „Chmielaków” w Krasnymstawie. Dziękujemy Państwu Gawron za ciekawy i „smaczny” pobyt w powiecie krasnostawskim.", "url": "https://www.lir.lublin.pl/aktualnosci/4890-rolnicy-na-chmielakach", "category": "lubelskie", "sub_category": "Inne produkty", "phrase": "Chmiel krasnostawski"}