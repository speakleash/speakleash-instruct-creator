{"meta_description": "", "title": "Chmielaki Krasnostawskie – Wikipedia, wolna encyklopedia", "content": "Chmielaki Krasnostawskie – Ogólnopolskie Święto Chmielarzy i Piwowarów odbywające się co roku w Krasnymstawie po żniwach chmielowych. Nazywane inaczej dożynkami chmielowymi. Tradycje chmielarstwa na terenie Krasnegostawu i okolic sięgają początków XX wieku i wiążą się ściśle z osobą Tadeusza Fleszyńskiego (1886–1968), inżyniera chmielarstwa, który w swoim gospodarstwie pracował nad rozwojem oświaty rolniczej na wsi i jako członek Towarzystwa Rolniczego wygłaszał pogadanki na temat uprawy chmielu. Był też jednym z inicjatorów budowy szkoły rolniczej, w której po II wojnie światowej pracował jako nauczyciel uprawy chmielu, gdzie pod jego kierunkiem wykształciła się liczna kadra chmielarzy, co doprowadziło do powstania swoistego „zagłębia chmielowego”. Liczne sukcesy krasnostawskich chmielarzy w produkcji chmielu i rozwój tego działu rolnictwa na przełomie lat 60 i 70, a także tradycje amatorskiego ruchu artystycznego sięgające XVIII wieku złożyły się na powstanie dożynek chmielowych, nazwanych „Chmielaki Krasnostawskie”. Pierwsze Chmielaki odbyły się w dniach 11–12 września 1971 r. i miały regionalny charakter. Od początku imprezie towarzyszyło widowisko obrzędowe przedstawiające historię miasta i regionu, w którym występowały historyczne postacie związane z Krasnymstawem: Marek Sobieski starosta krasnostawski, Jan Zamojski wielki hetman koronny oraz królowie Kazimierz Wielki, Władysław Jagiełło, Jan III Sobieski. Od 1977 roku Chmielaki stały się imprezą ogólnopolską, w której uczestniczyły zespoły regionalne, twórcy ludowi z kraju i z zagranicy. Imprezy muzyczne odbywały się na stadionie i przy ratuszu, a przy ul. Rzecznej był kiermasz piwny i występy zespołów folklorystycznych. W roku 1985 po raz pierwszy w Amfiteatrze zorganizowany został koncert rockowy pod nazwą „Chmiel Rock”. W 1990 roku organizatorzy zmienili dotychczasową formułę – ze względów estetycznych i bezpieczeństwa część handlową przeniesiono z tzw. targowicy przy ul. Rzecznej do centrum pozostawiając wokół przejezdne ulice. Od 1991 w ramach koncertu galowego organizowane są Wybory Miss Chmielaków, któremu towarzyszą występy popularnych kabaretów i zespołów muzycznych. Od 1994 roku dla fanów muzyki jazzowej organizowany jest koncert pn. „Jazz z pianką”. W 2005 roku na Chmielakach wystąpiła po raz pierwszy gwiazda z zagranicy – Gipsy Kings, następnie w roku 2006 Boban Markovic Orchestra, a w roku 2007 InGrid. W ramach Chmielaków Krasnostawskich organizowana jest Ogólnopolska Sesja Chmielarska, będąca okazją do spotkań chmielarzy z całego kraju oraz Konsumencki Konkurs Piw, który zadebiutował na Chmielakach w 1992 r. Kategorie konkursowe ewoluowały na przestrzeni lat, a obecny podział piw na XI kategorii ustalony został ostatecznie w 2007 r. wraz z dołączeniem do konkursu piw pszenicznych jako osobnego asortymentu. W 2005 roku wszystkie piwa ciemne do 16,0 ºBlg startowały w jednej kategorii. W latach 1992 – 2004 konkursy odbywały się nieregularnie i w różnych kategoriach. Kategoria I – Piwa jasne pełne o zawartości ekstraktu w brzeczce do 13,0ºBlg Kategoria I – Piwa jasne pełne o zawartości ekstraktu w brzeczce 10,5–12,0ºBlg Kategoria I – Piwa jasne pełne o zawartości ekstraktu w brzeczce 11,3–12,0ºBlg • Tradycyjne święto chmielu w Krasnymstawie w PKF na stronie KronikaRP", "url": "https://pl.wikipedia.org/wiki/Chmielaki_Krasnostawskie", "category": "lubelskie", "sub_category": "Inne produkty", "phrase": "Chmiel krasnostawski"}