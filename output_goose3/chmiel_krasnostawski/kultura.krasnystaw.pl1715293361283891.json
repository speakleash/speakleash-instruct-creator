{"meta_description": "Oficjalna strona Krasnostawskiego Domu Kultury", "title": "Krasnostawski Dom Kultury - Chmielaki Krasnostawskie już w najbliższy weekend! Pobierz Chmielakowy informator", "content": "W dniach 23-25 sierpnia Krasnystaw wypełni się tysiącami gości, którzy przyjadą na Chmielaki, aby dobrze się bawić i przeżyć niezapomniane chwile. Na tegorocznej imprezie znajdziemy między innymi atrakcje kulturalne i rozrywkowe, imprezy sportowe, spotkania z ciekawymi ludźmi oraz oczywiście wydarzenia o charakterze chmielarskim, piwowarskim i browarniczym. Bogaty program, w którym każdy chmielakowy gość odnajdzie coś dla siebie oraz niezmiennie rosnąca ilość browarów, które rokrocznie biorą udział w imprezie to tylko niektóre z powodów, dla których odwiedzenie Krasnegostawu w dniach 23-25 sierpnia jest najlepszym sposobem na udany wakacyjny weekend. Oprócz największego w Polsce konsumenckiego konkursu piw, wyborów miss, kabaretonu, czy imprez sportowych Chmielaki oferują także szerokie spektrum wydarzeń muzycznych. W piątek na scenie zaprezentują się Senhor Efebo i Roots Defender, którzy na żywo miksować będą muzykę w klimatach afrobeat, samba, folk, balcan, ragga, czy też ska. Wśród gwiazd tegorocznej imprezy jest także między innymi zespół BRACIA. Do sukcesów którego można bez wątpienia zaliczyć współpracę z Jonem Lordem, legendarnym muzykiem z zespołu Deep Purple, z Garou, czy też z legendarnym wokalistą Stanem Borysem, z którym zespół nagrał nową wersję przeboju „Jaskółka uwięziona”. Zespół zajął pierwsze miejsce na Festiwalu Zjednoczonej Europy w Zielonej Górze za wykonanie utworu Czesława Niemena pt. „Jednego serca”. Kolejnym wykonawcą jest grupa Miąższ - najlepszy kabaret wśród zespołów, a także najlepszy zespół wśród kabaretów. Muzyka Miąższu jest pełnia energii, emocji i spontaniczności na scenie. Twórczość ich jest tak prosta, że nieprzewidywalna i przede wszystkim - niedefiniowalna. Chmiel Reggae Night to koncert, podczas którego popis swych umiejętności zaprezentują Jamal i Bas Tajpan. Bas Tajpan to polski wokalista i autor tekstów, wykonawca muzyki z pogranicza reggae, hip-hopu i raggamuffin. Fanom reggae zespołu Jamal przedstawiać nie trzeba. Niedawno w mediach ukazał się singiel promujący nowe wydawnictwo Jamala. Piosenka \"defto\" okazała się mocnym zastrzykiem dobrej energii dla fanów zespołu. Do utworu powstał teledysk, który kanale youtube.com obejrzało już ponad 5 mln osób. Teledysk przez miesiąc była najchętniej oglądanym muzycznym obrazem w Europie. Koncert Chmiel Rock to element Chmielaków, który corocznie przyciąga setki fanów mocnego brzmienia. W tym roku wystąpi Armia, która znana jest z żywiołowych koncertów o niepowtarzalnej atmosferze, a muzyka zespołu to synergia energetycznego rocka, folku, free jazzu i awangardy, zawierająca cytaty z muzyki klasycznej i ludowej. Gwiazdą koncertu będzie grupa Illusion, która jest postrzegana jako jeden z najwybitniejszych zespołów w historii polskiego rocka. Jesienią 2011 Illusion powrócił po dłuższej przerwie w oryginalnym składzie z serią trzech koncertów w największych polskich halach. Ich koncerty nadal są rzadkością, dzięki czemu ten chmielakowy można zaliczyć do prawdziwej gratki dla miłośników rocka. Jerzego Kryszaka, Piotra Bałtroczyka i Artura Andrusa z zespołem będzie można zobaczyć na specjalnie przygotowanej dla gości chmielakowych Gali Kabaretowej, która odbędzie się 25 sierpnia 2013 r. o godz. 19:30 w krasnostawskim Amfiteatrze. Na imprezie odbywającej się w mieście pełnym nowoczesnych obiektów sportowych i propagującym zdrowy tryb życia nie mogło zabraknąć akcentów związanych ze sportem. Dla osób, które twardo stąpają po ziemi odbędzie się II Półmaraton Chmielakowy, natomiast dla tych, którzy wolą bujać w obłokach atrakcją będzie Ogólnopolski Zlot Paralotniarzy „Chmieloty 2013”. 43. Ogólnopolskie Święto Chmielarzy i Piwowarów „Chmielaki Krasnostawskie 2013” to jedyna taka impreza w Polsce i doskonałe miejsce do tego, aby przeżyć niezapomniany wakacyjny weekend. Zapraszamy!", "url": "http://kultura.krasnystaw.pl/index.php/2-aktualnosci/194-chmielaki-krasnostawskie-juz-w-najblizszy-weekend-pobierz-chmielakowy-informator", "category": "lubelskie", "sub_category": "Inne produkty", "phrase": "Chmiel krasnostawski"}