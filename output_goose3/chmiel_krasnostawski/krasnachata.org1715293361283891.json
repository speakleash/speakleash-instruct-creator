{"meta_description": "Oficjalna strona Produkt Lokalny Krasna Chata - Krasnystaw. Właściciel: LGD Krasnystaw PLUS.", "title": "Produkt Lokalny Krasna Chata - Tradycyjne uprawy chmielu. Chmielaki.", "content": "Tradycje chmielarstwa na obszarze powiatu krasnostawskiego sięgają początków XX wieku. Związany jest z nimi Tadeusz Fleszyński (1886-1968), inżynier chmielarstwa, który jako członek Towarzystwa Rolniczego wygłaszał pogadanki na temat uprawy chmielu. Było on jednym z inicjatorów budowy Szkoły Rolniczej, a po wojnie pracował jako nauczyciel uprawy chmielu w Technikum Rolniczo - Chmielarskim w Krasnymstawie, w którym kształcił chmielarzy. Dzięki tym działaniom powiat krasnostawski zyskał miano \"zagłębia chmielowego\". Chmiel jest jedną z najbardziej charakterystycznych roślin uprawnych Lubelszczyzny. Główne regiony uprawy chmielu w Polsce to Powiśle oraz obszar powiatu krasnostawskiego, który jest niezaprzeczalnie stolicą polskiego chmielarstwa. Chmiel Krasnostawski dzięki działaniom Lokalnej Grupy Działania „Krasnystaw Plus” trafił na Listę Produktów Tradycyjnych Ministerstwa Rolnictwa. Tradycje amatorskiego ruchu artystycznego notowane w Krasnymstawie od XVIII w. oraz niebywałe sukcesy krasnostawskich chmielarzy i rozwój tego działu rolnictwa pod koniec lat 60. i w początkach lat 70. doprowadziły do powstania dożynek chmielowych, nazwanych \"Krasnostawskimi Chmielakami\". Pierwsze \"Chmielaki\" miały miejsce w 1971 r., a ich charakter był raczej lokalny. Wydarzeniem ogólnopolskim z występami zespołów regionalnych oraz twórców ludowych z całego kraju i z zagranicy Chmielaki stały się od 1977 r. W latach 70. i 80. podczas wydarzenia przedstawiano widowisko obrzędowe, ukazujące historię miasta i regionu. W widowisku można było zobaczyć historyczne postacie związane z Krasnymstawem, takie jak Marek Sobieski - Starosta Krasnostawski, Jan Zamoyski - Wielki Hetman Koronny czy królowie - Kazimierz Wielki, Władysław Jagiełło i Jan III Sobieski. Od początku lat 90. Chmielaki stopniowo zmieniały swój charakter. Obchody przeniesiono wówczas do centrum i zorganizowano pierwszy koncert rockowy. W 1991 r. po raz pierwszy wybrano Miss Chmielaków, a trzy lata później można już było usłyszeć jazzowe dźwięki. Podczas Jubileuszowych \"Chmielaków\" w 2000 r. po raz pierwszy wprowadzono konsumencką ocenę jakości piw, a najlepszym przyznawane są medale. Obecnie z okazji Chmielaków organizowane są przeglądy kapel ludowych i kapel podwórkowych, a także kiermasze rękodzieła i sztuki ludowej. W ramach Chmielaków organizowana jest Ogólnopolska Sesja Chmielarska, która jest doskonałą okazją do spotkań polskich chmielarzy oraz Konsumencki Konkurs Piw Chmielaki obfitują także w imprezy rozrywkowe, jak koncerty rockowe, bluesowe i jazzowe, a ulicami Krasnegostawu przechodzi korowód chmielakowy. Podczas koncertu finałowego każdego roku wybierana jest Miss Chmielaków. Dzięki ponad 40-letniej tradycji \"Chmielaki Krasnostawskie\" zagościły na stałe w kalendarzu imprez kulturalnych miasta. Wydarzenie jest zjawiskiem kulturowym uznanym za charakterystyczne dla regionu i rozpoznawalnym nie tylko w samym regionie ale i Polsce. Chmielaki stały się atrakcją turystyczną, która przyciąga gości z Polski i zagranicy. Formuła Chmielaków zmieniając się na przestrzeni lat zyskała wiele nowych, atrakcyjnych elementów, nie tracąc jednak swego tradycyjnego charakteru. Chmielaki stały się jednym z najważniejszych w Polsce wydarzeniem promującym kulturę piwa.", "url": "https://krasnachata.org/aktualnosci/tradycyjne-uprawy-chmielu-chmielaki", "category": "lubelskie", "sub_category": "Inne produkty", "phrase": "Chmiel krasnostawski"}