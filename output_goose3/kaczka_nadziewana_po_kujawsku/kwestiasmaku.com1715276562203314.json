{"meta_description": "Kaczka pieczona, jak upiec kaczkę. Tradycyjnie pieczona kaczka z jabłkami, kluseczkami i żurawiną. Najlepszy przepis na kaczkę z wypieczoną, zrumienioną skórką.", "title": "Kaczka pieczona z jabłkami", "content": "Nadziewana jabłkami i pieczona w żaroodpornym garnku pod przykryciem, dla dobrze wypieczonego, miękkiego i rozpływającego się w ustach mięsa, które idealnie odchodzi od kości. Z chrupiącą i ładnie zrumienioną skórką. To najprostsza metoda pieczenia bez ciągłego otwierania piekarnika, podlewania sokami i przewracania kaczki na różne strony. Kaczkę wystarczy natrzeć przyprawami (majerankiem i estragonem), nadziać jabłkami i włożyć do garnka lub naczynia żaroodpornego. Na dno garnka można położyć kratkę, dzięki czemu cały wytopiony tłuszcz zbierze się pod kaczką. Ostatnio pomijam kratkę, bo przed pieczeniem wycinam nadmiar tłuszczu wkoło otworów kaczki. Do kaczki polecam ziemniaki lub np. błyskawiczne kluseczki, miękkie i delikatne, gotowe w kilka minut. Sprawdzą się też przy innych daniach i pieczeniach z sosem. Ciekawa jestem czy znacie ten prosty przepis? Mąka + jajka + śmietana. To mój sposób na szybkie i awaryjne danie dla dzieci, na słono lub na słodko. Niezbędnym dodatkiem do kaczki będzie też żurawina ze słoiczka.", "url": "https://www.kwestiasmaku.com/kuchnia_polska/kaczka/kaczka_po_polsku/przepis.html", "category": "kujawsko-pomorskie", "sub_category": "Gotowe dania i potrawy", "phrase": "Kaczka nadziewana po Kujawsku"}