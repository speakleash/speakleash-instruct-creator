{"meta_description": "", "title": "Aktywna Wieś", "content": "Kaczka nadziewana pojawiała się na wiejskich stołach z okazji dużych uroczystości rodzinnych – chrzcin, wesel, odpustów. Podawano ją z ziemniakami, zapiekanymi buraczkami ćwikłowymi, kapustą gotowaną na słodko, surówką z czerwonej kapusty. W smaku soczysta, o jarzynowo-mięsnym aromacie, jest prawdziwym przysmakiem. Złocisto-brązowa skórka, miękko upieczone mięso oraz smakowity farsz sprawiają, że kaczka po kujawsku rozpływa się na języku.  Przepis pochodzi z okolic Dobrego, Radziejowa i Bądkowa, gdzie przekazywany był z pokolenia na pokolenie. Tuszkę kaczki o wadze od 2 do 3 kg nacierano solą, pieprzem, majerankiem, zostawiano na kilka godzin w chłodnym miejscu, a następnie nadziewano farszem z kaczej wątróbki i skórki z szyjki, czerstwej bułki namoczonej w wodzie, drobno posiekanej cebulki. Dla aromatu do nadzienia dodawano też garść pokrojonej natki pietruszki oraz sól i pieprz. Po nafaszerowaniu kaczki zaszywano skórę, aby nadzienie nie wypłynęło. Kaczkę pieczono około pół godziny – podlewając wodą lub rosołem dla miękkości.", "url": "http://www.aktywnawies.pl/kaczka-nadziewana-po-kujawsku,p61,l1.html", "category": "kujawsko-pomorskie", "sub_category": "Gotowe dania i potrawy", "phrase": "Kaczka nadziewana po Kujawsku"}