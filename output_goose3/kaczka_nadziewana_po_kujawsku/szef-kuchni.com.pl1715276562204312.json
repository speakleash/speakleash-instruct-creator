{"meta_description": "Najdoskonalszy smak wymaga nie lada cierpliwości i precyzji. Jednak efekt końcowy zadowoli podniebienia każdego miłośnika mięsa. O czym mowa? O królowej polskiego stołu  - kaczce.", "title": "Królowa drobiu - kaczka", "content": "Najdoskonalszy smak wymaga nie lada cierpliwości i precyzji. Jednak efekt końcowy zadowoli podniebienia każdego miłośnika mięsa. O czym mowa? O królowej polskiego stołu - kaczce. W roku 2019 Polacy spożywają więcej drobiu, niż w ubiegłych latach, a produkcja kaczki regularnie wzrasta. I choć kurczaków jemy zdecydowanie więcej, to zaczynamy na nowo odkrywać i doceniać kacze mięso - nie tylko ze względu na rosnącą popularność kuchni chińskiej. Drób niewątpliwie pozostawia szefom kuchni szeroki wachlarz kulinarnych możliwości. Gotowane, duszone, pieczone czy smażone w wersji wytrawnej lub ze słodkim akcentem, dostarcza konsumentom wspaniałych wrażeń smakowych. Obok gęsiny, najszlachetniejszym mięsem drobiowym jest kaczka. Soczysta i krucha, o wysokiej zawartości białka i niskiej zawartości tłuszczu w porównaniu z mięsem czerwonym - staje się dobrą alternatywą dla popularnego kurczaka czy indyka. Odmienna faktura mięsa, bogatszy smak czy wartości odżywcze zdecydowanie wyróżniają kaczkę spośród reszty drobiu. Mięso z kaczek hodowlanych jest w polskiej kuchni od XI wieku. Wcześniej przyrządzano dania z kaczek dzikich. Choć najczęściej na stół podawana jest kaczka pieczona w jabłkach, gruszkach czy pomarańczach, z dodatkiem rozmarynu i majeranku, to na przyjęciach i imprezach nie brak także podrobów czy bulionów na jej bazie. Dawniej mięso z kaczki jadano tylko przy okazji ważnych uroczystości lub na wielkie święta kościelne. Z czasem zdobywała ona popularność i na stałe weszła do domów zamożniejszych grup społecznych. Mało jakie mięso jest tak kojarzone z kuchnią staropolską, jak właśnie królewska kaczka. Na stołach szlachty można było znaleźć czerninę, przyrządzaną na wywarze z kości i podróbek z dodatkiem świeżej krwi, podawaną z łazankami lub kluseczkami. Zupa została wpisana na \"Listę produktów tradycyjnych\" i stanowi element polskiej kultury oraz dziedzictwa narodowego. Dawniej czerninę podawano jako znak odmowy starającemu się o rękę kawalerowi, stąd druga nazwa - czarna polewka, o której można przeczytać w \"Panu Tadeuszu\" Adama Mickiewicza. Nie można nie wspomnieć również o pieczonej tuszki kaczki w majeranku z jabłkami lub kaczki maigret duszonej w pomarańczach. Choć najpopularniejszym daniem jest niewątpliwie kaczka pieczona, to jej pochodzenie jest bardzo szerokie. Można spotkać kaczkę po kaszubsku, czyli marynowaną w majeranku, soli, pieprzu i czosnku, nadziewaną jabłkami i pomarańczami z dodatkiem czerwonej kapusty, wina, rodzynek i miodu. Kuchnia małopolska ukształtowana pod wpływem kuchni austriackiej, węgierskiej i żydowskiej może poszczycić się kaczką po krakowsku - z kaszą gryczaną i grzybami. Inna propozycja to tłuściutka, rumiana z modrą kapustą otoczona pulchnymi pyzami kaczka po poznańsku - wielkopolski rarytas. Wiele restauracji wielkopolskich licytuje się, która z nich przyrządza najlepszą kaczkę po poznańsku. Żeby kaczka smakowała idealnie trzeba ja odpowiednio potraktować nim trafi do pieca oraz nafaszerować ją jabłkami i cebulą. Współcześnie restauracje w Polsce i na całym świecie serwują rozmaite dania z kaczki, wykorzystując każdy element tuszy - szczególnie uwielbianą przez wielu pierś. Kaczkę można uwędzić, gotować metodą sous vide, upiec, faszerować, usmażyć lub zrobić z niej słynny confit de canard, marynowany wcześniej w kminku, goździkach, jałowcu, oregano, czosnku i tymianku. Na świecie najpopularniejszym sposobem przyrządzenia kaczki jest upieczenie jej w całości z jabłkami i żurawiną, w sosie cydrowym, faszerowaną wątróbką. Szefowie kuchni wykorzystują kacze mięso głównie ze względu na oryginalny efekt chrupkości i soczystości, jaki pozwala uzyskać w zależności od sposobu jego przygotowania. Kaczka to najszlachetniejszy rodzaj drobiu, dlatego warto wybrać najwyższej jakości mięso. Choć wymaga ona nieco więcej wysiłku przy przyrządzaniu, to dobrze zrobiona jest bardzo krucha i delikatna - dlatego stała się wyzwaniem dla niejednego kucharza. W smaku nieco różni się od kurczaka czy gęsi - mięso jest bardziej wyraziste. Jeśli chcemy wyciągnąć z kaczki jak najwięcej, to powinniśmy sięgnąć po młode kaczki o wadze 1,5 - 2 kg - wówczas aromat będzie idealny. Od dawna w polskich sklepach czy u hodowców dostępne są następujące odmiany kaczki domowej: pekińska, barbarie i mulard. Najczęściej kupujemy pekińskie, które charakteryzują się sporą ilością tłuszczu - idealnie nadają się na pasztety oraz do pieczenia. Jeśli jednak danie ma być mięsiste warto wybrać pozostałe dwie odmiany. Mięso z kaczki Barbarie charakteryzuje głębszy smak, ze względu na dzikie pochodzenie gatunku oraz dużo większą ruchliwość ptaków związaną ze swobodnym chowem. Dodatkowo wykazują większą zawartość mięśni, cieńszą podskórną tkankę tłuszczową i składników mineralnych w porównaniu z kaczką Pekin. Barbarie jest dość łatwo dostępna, natomiast mulard zdaje się być towarem deficytowym. Mięso mulardy znacznie różni się od mięsa kurzego oraz indyczego - w porównaniu do standardowej kaczki jest go wyjątkowo dużo. Po upieczeniu jest delikatne i kruche. Również wątroba mulardy jest większa i delikatniejsza w smaku, więc nadaje się do przyrządzenia foie gras. Kaczkę mulard można szukać bezpośrednio u hodowców. I ta droga wydaje się być w każdym przypadku najlepsza -kolor skóry czy tłuszczu drobiu jest zupełnie inny u hodowcy, a w chowie przemysłowym. Za tym idzie oczywiście smak mięsa, a finalnie naszych dań.", "url": "https://www.szef-kuchni.com.pl/artyku%C5%82y/krolowa-drobiu-kaczka", "category": "kujawsko-pomorskie", "sub_category": "Gotowe dania i potrawy", "phrase": "Kaczka nadziewana po Kujawsku"}