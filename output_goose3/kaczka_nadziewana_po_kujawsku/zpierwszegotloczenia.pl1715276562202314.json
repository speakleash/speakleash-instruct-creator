{"meta_description": "Przepis na Kaczka nadziewana kaszą gryczaną. Mięso z kaczki opr&amp;oacute;cz znakomitych walor&amp;oacute;w smakowych, posiada najkorzystniejsze właściwości dietetyczne i…", "title": "Kaczka nadziewana kaszą gryczaną", "content": "Mięso z kaczki oprócz znakomitych walorów smakowych, posiada najkorzystniejsze właściwości dietetyczne i zdrowotne. Dania z kaczki są zalecane dla osób z obniżoną odpornością, gdyż jej mięso zawiera dużo białka, żelaza oraz witaminy (A, B, E). Większość z nas uważa, że przygotowanie dobrej kaczki wymaga nie lada zdolności kulinarnych i po prostu z niej rezygnuje. A tak faktycznie, kaczka to bardzo wdzięczne mięso, które przy odrobinie czasu odwdzięczy się nam wspaniałym delikatnym mięsem i chrupiącą skórką. Nasza dzisiejsza propozycja to kaczka faszerowana kaszą gryczaną, dzięki której mamy gotowy obiad z jednego naczynia.  Przygotowanie:    Kaczkę oczyść, dobrze wypłucz i delikatnie osusz papierowym ręcznikiem. W małej miseczce wymieszaj olej z solą, pieprzem i majerankiem. Tak przygotowaną marynatą dokładnie nasmaruj kaczkę, również od środka. Zawiń w folię bądź przełóż do naczynia z pokrywką i włóż do lodówki na ok. 2 godz.    W tym czasie przygotuj farsz. Kaszę gryczaną ugotuj w lekko osolonej wodzie w stosunku 1 część kaszy - 2 części wody i odstaw do wystygnięcia. Boczek pokrój w kostkę i podsmaż na patelni, następnie dodaj drobno posiekaną cebulę i delikatnie zeszklij. Pod koniec dodaj wcześniej ugotowaną kaszę i dobrze wymieszaj.        Kaczkę wypełnij schłodzonym farszem, a boki zszyj specjalną nitką lub zepnij wykałaczkami. Wstaw do rozgrzanego do 200°C piekarnika i piecz pod przykryciem przez około 2 godziny (w zależności od wagi kaczki- ile waży taki powinien być czas pieczenia). Następnie zmniejsz temperaturę do 180°C, zdejmij pokrywkę i piecz przez kolejne 40−50 minut, podlewając kaczkę wytapiającym się tłuszczem. Gotową wyjmij z piekarnika i odstaw jeszcze na 10−15 minut aby odpoczęła.", "url": "https://zpierwszegotloczenia.pl/przepis/kaczka-nadziewana-kasza-gryczana", "category": "kujawsko-pomorskie", "sub_category": "Gotowe dania i potrawy", "phrase": "Kaczka nadziewana po Kujawsku"}