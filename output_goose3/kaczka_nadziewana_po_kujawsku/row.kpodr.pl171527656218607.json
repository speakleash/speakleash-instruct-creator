{"meta_description": "", "title": "„Kaczka po naszymu” – Dział Rozwoju Obszarów Wiejskich", "content": "Czarnina kujawska i kaczka nadziewana to kulinarny skarb Kujaw, który pieczołowicie pielęgnowany i przekazywany stanowi wizytówkę regionu. Wszystkie działania mające na celu promocję tego kulinarnego skarbu są wzmacnianiem lokalnej tożsamości . Każda wspólna inicjatywa, każde zaangażowanie zarówno uczestników jak i organizatorów jest niezmiernie ważnym etapem ku zachowaniu tradycyjnych, unikatowych potraw regionu , z którego wyrośliśmy. 20 października Panie z Koła Gospodyń Wiejskich przy Klubie Seniora w Stróżewie były po raz pierwszy gospodyniami cyklicznej imprezy „Kaczka po naszymu”, której IX edycja odbyła się w świetlicy wiejskiej w Witowie ( gmina Bytoń). Czerpiąc z kulinarnych tradycji Powiatowa Rada Kół Gospodyń Wiejskich w Radziejowie oraz Powiatowy Zespól Doradztwa Rolniczego w Radziejowie po dwuletniej przerwie ponownie zainicjowały promocję produktów i potraw z kaczyny, na której mogły się zaprezentować gminy powiatu radziejowskiego. Na zaproszenie odpowiedziały : KGW przy Klubie Seniora w Stróżewie – gmina Bytoń , KGW „Czerwone Jarzębiny” – gmina Dobre, KGW „Polne Kwiaty” Kościelna Wieś – gmina Osięciny, KGW Rudzk Duży i KGW Dębołęka – gmina Piotrków Kujawski, KGW Czołowo – gmina Radziejów oraz KGW Borek-Głuszynek-Znaniewo – gmina Topólka. Przed degustacją każda gmina prezentowała swoje specjały, przybliżając gościom trochę tradycji ze swojej rodzinnej kuchni. Wspólnemu biesiadowaniu towarzyszyły melodie na kujawską nutę wykonane przez chór przy Klubie Seniora w Stróżewie oraz zespół „Piotrkowianie” z Piotrkowa Kujawskiego. Wystawa nie ma charakteru konkursu, ale uczestniczki chcą zaprezentować się jak najlepiej. Podczas IX edycji gości częstowano przede wszystkim kaczkami nadziewanymi kaszą, nadzieniem z mięsa , ziół i wątróbek z dodatkiem pieczonych jabłek oraz bani w occie, żołądkami kaczymi w galarecie oraz udkami z kaczki z dodatkami bani czy jabłka z majerankiem. Gospodynie imprezy zadbały o dalszy poczęstunek, nie zabrakło słodko-kwaskowej czarniny kujawskiej z dodatkiem cząbru i klusek ziemniaczanych, amatorów pajdy ze smalcem czekały kamionkowe garnce wypełnione smalczykiem z dodatkiem skwarek, swojski chleb oraz garniec kiszonych ogórków przyozdobiony koprem. Kto nie przepada za czarniną mógł popróbować kremu z bani, czyli z dyni. Na deser serwowano zarumienione w piekarniku jabłka z cukrem. Tradycji stało się zadość, na stołach królowała kaczka, jabłka i bania w towarzystwie cząbru i majeranku. Na Kujawach mówią: ”Zastaw się , a postaw się”- kujawskiej gościnności doświadczyli zaproszeni goście: lokalni włodarze na czele z Anetą Jędrzejewską – członkiem Zarządu Województwa Kujawsko-Pomorskiego.", "url": "https://row.kpodr.pl/index.php/2022/10/26/kaczka-po-naszymu/", "category": "kujawsko-pomorskie", "sub_category": "Gotowe dania i potrawy", "phrase": "Kaczka nadziewana po Kujawsku"}