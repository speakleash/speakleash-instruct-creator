{"meta_description": "", "title": "VII powiatowa wystawa produktów tradycyjnych z kaczyny – „Kaczka po naszymu” - Kujawsko-Pomorski Ośrodek Doradztwa Rolniczego", "content": "„Gąskę młodą albo zajączka, albo cokolwiek młodego bijesz, spuść juszycę tak: weźmiej octu dobrego, zgrzej, juszycę albo krew tę, co żywego bijesz, spuść na ten ocet, a mieszaj. Tę zaś materyją mięśną porąbawszy albo rozebrawszy, dowarz i odbierz, wlej tę krew z octem, którą juszycą zowiesz, a warz, usmaż cebulę w maśle, a przebij przez sito chleba żytnego trochę. Przydaj octu, słodkości, pieprzu, imbieru, cynamonu, goździków, soku wiśniowego. Przywarz, soli nie przepominając, daj lubo gorąco, lubo na zimno.” „Potrawa czarno gotowana z juszycą” to nic innego jak bodaj pierwszy przepis na czarninę pochodzący z \"Compendium ferculorum albo zebranie potraw\" Czernieckiego z 1682 roku. Jak czarnina to i kaczka nadziewana, a jak kaczka to tylko na Kujawach. Potrawy z kaczki to coś specjalnego, o bogatym, intensywnym smaku i z długą historią, coś co splata dawne czasy z teraźniejszością, coś co łączy Kujawiaków z tym kawałkiem czarnej ziemi, który od wieków jest ich domem. Harmonii smaku w tych potrawach doszukiwali się goście VII edycji powiatowej wystawy produktów tradycyjnych z kaczyny – „Kaczka po naszymu” – którą tym razem w Dębołęce, 25 października gościł Burmistrz Miasta i Gminy Piotrków Kujawski p. Sławomir Bogucki. Gospodynie imprezy, Panie z Koła Gospodyń Wiejskich w Rudzku Dużym, podały wyśmienitą czornine kujawską z kluchami kartoflanymi, bo inaczej być nie mogło. Pod Piotrkowem Kujawskim potrafią gotować tak tradycyjnie, po naszymu. Bawić się też umieją, bo jak do tańca przygrywają kapele z Piotrkowa i Radziejowa to żadna para nóg nie zostaje pod krzesłem. Każda gmina miała swojego reprezentanta podczas wystawy, królowały kaczki faszerowane z różnymi dodatkami, nie zabrakło pasztetu, udek pieczonych, kaczki w galarcie czy klopsików. Jednak nic nie zastąpi dobrze przygotowanej, całej kaczki z nadzieniem. Harmonii nie zabrakło ani na talerzach, ani na sali wśród bawiących się gości i uczestników wystawy. Wisienką wieńczącą nasz, kujawski tort były występy dzieci z Samorządowego Przedszkola w Piotrkowie Kujawskim oraz młodzieży ze szkoły Podstawowej w Dębołęce. Pociecha dla tych, którzy kochają swój region, że są następcy, że rosną i kształtują się młode, kujawskie charaktery. Panie z Kół Gospodyń Wiejskich planują kolejną edycję „Kaczki po naszymu”, w przyszłym roku zawitamy do gminy Osięciny.", "url": "http://www.kpodr.pl/czarno-potrawa-z-juszyca-i-kaczka-z-nadzieniem/?print=print", "category": "kujawsko-pomorskie", "sub_category": "Gotowe dania i potrawy", "phrase": "Kaczka nadziewana po Kujawsku"}