{"meta_description": "Produkt wpisany na listę produktów tradycyjnych w dniu 2012-07-27 w kategorii Gotowe dania i potrawy w woj. kujawsko-pomorskim.", "title": "Kaczka nadziewana po kujawsku - - Portal Gov.pl", "content": "Upieczona biała kaczka w całości bez głowy i nóg. Na Kujawach od bardzo dawna kaczka nadziewana gościła na stołach, zazwyczaj podczas dużych uroczystości takich jak: chrzciny, odpusty, wesela. Potrawy z kaczek były bardzo popularne, co można była zaobserwować w kuchniach gospodyń wiejskich, gdzie często wisiały „makatki” z napisem: „Każda gospodyni – cuda z kaczki czyni”, bądź w powiedzeniach: „Na kaczynie dom zbudowano”. Tradycyjny sposób przygotowywania kaczki nadziewanej w okolicach Dobrego, Radziejowa czy Bądkowa przekazywany był ustnie z pokolenia na pokolenie. Tuszkę kaczki o wadze od 2 do 3 kg nacierano solą, pieprzem, majerankiem i zostawiano na kilka godzin w chłodnym miejscu. W tym czasie przygotowywano nadzienie, w którego skład wchodziła: wątróbka z tej kaczki, skórka z szyjki, czerstwa bułka, trochę wody, garść drobno pokrojonej natki pietruszki, drobniutko posiekana cebula, sól i pieprz. Dobrze wymieszanym nadzieniem faszerowano kaczkę, a następnie zszywano skórę, aby nadzienie nie wypłynęło. Kolejnym etapem było pieczenie kaczki około pół godziny i podlewanie jej wodą bądź rosołem aż do miękkości. Najczęściej „podawano z ziemniakami, buraczkami ćwikłowymi zapiekanymi na masełku z mąką, gotowaną kapustą na słodko, surówką z czerwonej kapusty, potrójną konfiturą” (Wywiad etnograficzny).", "url": "https://www.gov.pl/web/rolnictwo/kaczka-nadziewana-po-kujawsku", "category": "kujawsko-pomorskie", "sub_category": "Gotowe dania i potrawy", "phrase": "Kaczka nadziewana po Kujawsku"}