{"meta_description": "", "title": "KUCHYŃ PO NASZYMU: Kołaczyki | Gazetacodzienna", "content": "Z makiem, twarogiem lub jabłkami. Kołaczyki to słodki smakołyk, którego nie może zabraknąć na tradycyjnym stole Śląska Cieszyńskiego. Emilia Kołder, regionalna społeczniczka i kucharka radzi, jak przyrządzić kołaczyki wykwintne według tradycyjnego najlepszego przepisu. 1 kg mąki mieszanej (gładka z grysikową),  1/4 l letniego mleka,  łyżka cukru,  5 dkg drożdży,  20 dkg masła,  5 dkg oliwy (gęsiego smalcu),  20 dkg przesianego cukru pudru lub drobnego kryształu,  jajko, 4-5 żółtek,  tarta skórka z cytryny,  sól,  tłuszcz do wysmarowania blachy,  jajko do posmarowania ciasta,  cukier waniliowy do posypania.  Nadzienie makowe:  1/2 kg zmielonego maku,  10-12 dkg masła lub margaryny,  2 łyżki mąki gładkiej,  łyżeczka cukru waniliowego,  tarta skórka z cytryny,  kilka tłuczonych goździków,  szczypta cynamonu,  rodzynki, posiekane migdały lub orzechy,  16 dkg cukru,  kieliszek rumu,  sól. Mąkę (1 kg) wsypać do miski (ogrzaną i przesianą). Z mleka, cukru i drożdży przyrządzić rozczyn i odstawić w ciepłe miejsce. Podrośnięty rozczyn wlać do dołka w przygotowanej mące, wymieszać łyżką drewnianą (warząchwią) i pozostawić w ciepłym miejscu. Masło i oliwę z dodatkiem cukru, jajka, żółtek, soli i skórki z cytryny ucierać na pulchną masę (około 20 minut). Następnie włożyć do miski z mąką i podrośniętym rozczynem, dodać mleko (1/4 l), zarobić ciasto i ubijać, dopóki nie odstaje od misy. Ciasto posypać mąką, nakryć i odstawić w ciepłe miejsce do wyrośnięcia. Po upływie 45 minut przerobić jeszcze raz, nakryć i odstawić do podrośnięcia. Z ciasta formować małe bułeczki i układać na posypanej mąką stolnicy. Podrośnięte rozpłaszczyć, nałożyć nadzienie (por. poniżej przepis na nadzienie makowe), zawinąć i ułożyć na wysmarowanej tłuszczem blasze (zawiniętą stroną w dół). Następnie posmarować jajkiem roztrzepanym z mlekiem i posypać: serowe - piernikiem, makowe - kruszonką. Gotowe kołaczyki znowu pozostawić do podrośnięcia. Następnie włożyć do gorącego piekarnika (rury) i piec na rumiano (kołaczyki z nadzieniem serowym nakłuć w środku widelcem). Po upieczeniu posmarować na blasze stopionym masłem, zdjąć, a po wystudzeniu posypać cukrem waniliowym. Nadzienie makowe: Tłuszcz rozpuścić, gdy się spieni, wsypać mąkę, wymieszać, zalać garnuszkiem zimnej wody (1/4 l) i mieszając gotować. Do gotującej się zawiesiny wsypać mak, dobrze wymieszać (w razie potrzeby wlać parę łyżek gorącej wody), dodać cukier waniliowy, skórkę z cytryny, goździki, cynamon, sól, rodzynki. Pod koniec włożyć cukier i rum, wszystko dobrze wymieszać. Do maku można też wmieszać białka. KUCHYŃ PO NASZYMU - rubryka portalu gazetacodzienna.pl z przepisami kulinarnymi z bestsellerowej książki autorstwa Emilii Kołder „Kuchnia śląska”. Jeden przepis na tydzień dopasowany do aktualnych pór roku i świąt. Emilia Kołder - ur. 1904 r., zm. 1974 r.; mieszkanka Średniej Suchej na Zaolziu, społeczniczka, pisarka, kucharka, popularyzatorka kuchni regionalnej Śląska Cieszyńskiego. Prowadziła kursy gotowania, napisała bestsellerową książkę z przepisami „Kuchnia śląska”, która zawiera 1101 przepisów, ułożonych w grupy: zupy, sosy, mięsa, desery, ciasta, napoje itd. Przychylne recenzje podkreślały istotę książki, pisano: „Opracowanie ma na celu udostępnienie przepisów wprawdzie znanych potraw, jednakże tu podanych w myśl tradycji regionu”.", "url": "http://gazetacodzienna.pl/artykul/turystyka/kuchyn-po-naszymu-kolaczyki", "category": "śląskie", "sub_category": "Wyroby piekarnicze i cukiernicze", "phrase": "Śląskie kołaczyki wykwintne"}