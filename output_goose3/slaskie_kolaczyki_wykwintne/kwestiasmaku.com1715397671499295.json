{"meta_description": "Drożdżówki z kremem i rodzynkami. Pains aux Raisins. Francuskie drożdżówki z kremem pâtissière i rodzynkami. Paryski klasyk na niedzielne śniadanie, tak popularny jak croissanty i brioche.", "title": "Drożdżówki z kremem i rodzynkami", "content": "Paryskie bułeczki zawijane w spiralki, tak samo popularne jak croissanty i brioche. Szczególnie polecane na niedzielne śniadanie. Są bardzo delikatne, wyszukane w smaku oraz wykwintne. Smakują jak te sprzedawane w dobrych francuskich pâtisserie. Przepis pochodzi właśnie od jednej z nich. Aż trudno uwierzyć, że w domu również można upiec takie smakołyki. Pains aux Raisins wykonane są z ciasta klasycznego na Brioche, z dodatkiem rodzynek oraz kremu budyniowego - crème pâtissière, używanego również do wypełniania wielu innych francuskich ciast. Polane są też rumowym lukrem. Ciasto zagniata się dnia poprzedzającego pieczenie drożdżówek (czyli np. w sobotę wieczorem) i wkłada do wyrośnięcia do lodówki na całą noc. Dzięki temu będziemy cieszyć się świeżymi i pachnącymi bułeczkami podczas niedzielnego śniadania. Taki to właśnie prezent zrobiłam sobie na moje dzisiejsze imieniny. Przepis na Pains aux Raisins pochodzi z książki Lindy Dannenberg, \"Paris Boulangerie Patisserie, Recipes from Thirteen Outstanding French Bakeries\".", "url": "https://www.kwestiasmaku.com/kuchnia_francuska/pains_aux_raisins/przepis.html", "category": "śląskie", "sub_category": "Wyroby piekarnicze i cukiernicze", "phrase": "Śląskie kołaczyki wykwintne"}