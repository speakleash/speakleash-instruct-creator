{"meta_description": "Co warto przywieźć z podróży po Polsce? Jakich produktów regionalnych szukać na Mazowszu, Podlasiu, Warmii i Mazurach, a jakie pamiątki kupić na Śląsku?", "title": "Jakie produkty regionalne przywieźć z Polski?", "content": "Znad morza przywozimy słodko-słone smaki, m.in. Krówki Usteckie do wyboru z kawą, sezamem czy żurawiną. To ręczna robota, więc dwóch takich samych nie znajdziemy. A ze Starkowa – oryginalne holenderskie matiasy ze śledziowej zagrody. Marynowane są w wodzie solankowej bogatej w mikroelementy, prosto znad Bałtyku. Ogórek kołobrzeski to propozycja na zdrową przekąskę. W Winnicy Turnau w Baniewicach spróbujecie win od najsłynniejszego krakowskiego barda. Żuławskiego sera Werderkäse według starej receptury mennonitów szukajcie w Małym Holendrze z Żelichowa. Na Kujawach najpierw trzeba się nawdychać jodu z uzdrowiskowych tężni. Z zagęszczonej w nich solanki od ponad 180 lat robi się ciechocińską sól. W Bydgoszczy wybierzcie się na frymark w Kamienicy. Wśród lokalnych specjałów znajdziecie ręcznie robione mydło z koziego mleka pana Jarosława Michałka z Unisławia. Do Torunia ruszajcie po pierniki i piernikowe foremki. Dawniej były równie cenne jak receptura na ciasto. Mistrzowie piekarscy zamykali je nawet na klucz! W Konstantowie spróbujcie miodów­­­ z pasieki Bartnik: wrzosowego, malinowego czy faceliowego. A do Kałdusa wybierzcie się po tłoczone z rzepaku oleje z Góry św. Wawrzyńca.  Po chardonnay czy seyval blanc nie do Francji, lecz do Mierzęcina. Tamtejsze wina to jedne z najlepszych rodzimych trunków. Pełen witamin i zdrowych tłuszczów. Olej rydzowy z tłoczni Przyłęki kupicie w Poznaniu i Folwarku Wąsowo. Przy okazji nie zapomnijcie o regionalnym przysmaku – wielkopolskim serze smażonym! Jeśli odwiedzicie kopalnię w Kłodawie, koniecznie kupcie różową sól kamienną. Jest równie dobra i zdrowa, jak ta z Himalajów. Okrągłe, chrupiące andruty w Kaliszu znają wszyscy. Ponoć zajadają się tam nimi od 1812 roku. I wciąż wyrabia się je tak samo jak przed laty, ręcznie, przy użyciu specjalnej formy.   Krainą jezior rządzi pruska baba. Ale niech nie zmyli was nazwa, bo to tak naprawdę mężczyzna zaklęty w kamień. Biżuterię z symbolem Warmii znajdziecie w Elblągu w Studiu TT przy Starym Rynku. Do Nowego Kawkowa warto się wybrać na największe w Polsce lawendowe pole. A tam takie specjały jak syrop z lawendy czy rzemieślnicze mydełka. Tylko 20 km stamtąd, we Włodowie, czeka orzeźwiający cydr KWaśne jabłko – świeży lub długodojrzewający w dębowych beczkach. W Kaflarni Warmińskiej powstają tradycyjne koniki weselne. Przypominają te, które kiedyś strojono na wiejskie wesela. Syrop buraczany z Łąkorza ma tyle naturalnej słodyczy, że może zastąpić miód czy cukier. Dojrzewająca okrągły rok szynka Dylewska to specjał z Kalinówki w Pietrzwałdzie. Do Głodowa warto zajrzeć po ryby w zalewie od Mirosława Goworka: smażone węgorze, makrele i domowy paprykarz.   Tu spotykają się tradycje kilku kultur. W pracowni pani Danuty Radłowskiej i Filomeny Krupowicz w Janowie wciąż można kupić prawdziwą tkaninę dwuosnowową. W Hamulce zatrzymajcie się na kawałek sękacza u pani Danusi Kułak z Chaty za wsią. Kolejny przysmak przywędrował do nas z Litwy. Kindziuk z Puńska to siekane mięso wieprzowe dojrzewające w żołądkach. Lekko słonawe i wyraziste w smaku. Ser suszony z Sokółki, zanim trafi na stół, musi odczekać pół roku. Kiedyś przygotowywano go na zimowe zapasy. Warto też kupić pyszny, delikatny ser koryciński, np. z dodatkiem czarnuszki. Mydło żubrowe na maceracie z trawy żubrowej i z dodatkiem jęczmienia, na ładną i gładką skórę, do kupienia w Białymstoku. Przy okazji poszukajcie tam lalki motanki. Na Białorusi i Ukrainie działała jak amulet na złe moce. Zdobiona tradycyjnymi motywami naszych wschodnich sąsiadów. Tych koszy nie znajdziecie nigdzie indziej w Polsce! Kabłącoki z Lucimi, mazowieckiej wsi plecionkarzy, wyplata się tak, by jeden z boków był płaski – łatwiej oprzeć go o ścianę. Tradycyjny korowaj weselny, czyli ozdobny kołacz, to specjalność pani Anny Szpury ze Starej Kornicy. Z Grębkowa warto przywieźć kwas chlebowy na miodzie, który powstaje w gospodarstwie Pachniczówka. A jeśli wam mało, jedźcie po piwo jałowcowe­­ do Nowogrodu. Kurpiowski specjał robi się z nasion jałowca, szyszek chmielu i miodu. W Przejmie wciąż wytwarza się powidła olenderskie – z buraków, jabłek, dyni i śliwek według receptury dawnych osadników z Niderlandów. Z 3kawy żołędziówki słynie Dębe Wielkie. Szukajcie jej w Gościńcu Goździejewskim. Łódzkie – co przywieźć z tego regionu? Kiedyś wieszano je przy suficie w każdej wiejskiej chacie. Teraz znów są w modzie. Pająki ze słomy i kolorowych bibułek można kupić w sklepie Folkstar przy rynku w Łowiczu. Słodka i owocowa ratafia to cymes z Eufeminowa. Przepis na nalewkę przyjechał tam w XIX wieku razem z francuskim szlachcicem, który do receptury dodał lokalne owoce. Warto wybrać się na dni św. Eufemii i pokibicować w konkursie nalewek. Gryczany chleb tatarczuch od niepamiętnych czasów wypieka się w Radomsku. Ponoć grykę uprawiali w tamtych okolicach Tatarzy. Stąd i jej lokalna nazwa – tatarka. Chleb ma ciemny kolor i lekko słodkawy smak. A świeżość zachowuje nawet przez tydzień.   Czarne mydło? Tak, i do tego z węgla – trudno o bardziej śląski gadżet. Sadza Soap to pomysł Marty Frank, projektantki z Katowic. Glicerynę i aktywny węgiel odlała w formie z bryły wydobytej z głębokości 320 metrów pod ziemią. Na przekąskę oblaty z Pszczyny, czyli kruche wafle z mąki, wody i oleju z dodatkiem wanilii i cynamonu. Jeśli będziecie w Beskidzie, zajrzyjcie do Żywca po gliniane okaryny z pracowni Tadeusza i Grażyny Kruczyńskich. A w Osikowej Dolinie w Koziegłowach znajdziecie kapelusze, zabawki i inne dekoracje z cienkich drewnianych wiórów, wykonane oryginalną techniką z XIX wieku.   W Muzeum Papiernictwa w Dusznikach-Zdroju można zrobić samemu papier czerpany albo kupić jeden z gotowych, ręcznie formowanych arkuszy. Sery łomnickie z Koziej Łąki w Jeleniej Górze mają certyfikat produktu regionalnego. To jedne z najstarszych polskich serów zagrodowych. Szklane cacka z rodzinnej huty szkła Borowskich znane są na całym świecie. Kolorowe zwierzątka czy bajkowe stwory powstają w technice zimnej i gorącej obróbki szkła. Do browaru Miedzianka przyjeżdża się nie tylko na kufel Cycucha Janowickiego, ale też by popatrzeć na proces warzenia i dolinę Bobru. Na deser miód wrzosowy z Borów Dolnośląskich o barwie bursztynu i wyraźnym, ostrym smaku. I na koniec jeszcze lampka pinot noir z winnicy Wzgórz Trzebnickich!   Nie wraca się z wycieczki do Kazimierza Dolnego bez kogucików i pięknych, artystycznie zdobionych ciasteczek z Pracowni Sarzyńskich. Z Winnicy Dom Bliskowice przywieziecie rieslingi, seyval blanc czy hibernale. A z Lublina oczywiście cebularze. Podobno najlepsze są w piekarni Kuźmiuk przy lubelskim rynku.  Stary przepis na jarzębiak izdebnicki z Fabryki Wódek Zdrowotnych księcia Rainera odtworzyły gospodynie z Gościńca Smaków w Lanckoronie. Jeżeli traficie tam na weekendowy targ, rozejrzyjcie się też za ceramiką z Lanckorony. Kolorowe miseczki, kubki czy kafle powstają w pracowni tuż przy rynku. Jeśli na rydze, to tylko do Wysowej. W Starym Domu Zdrojowym kupicie je w wersji marynowanej z pomidorami i cebulką albo kiszone. Suszona śliwka suska sechlońska to specjał z okolic Sechnej. Sandomierskie wina zdobywają kolejne nagrody. Sandomirius doczekał się już m.in. tytułu championa w kategorii win wytrawnych. Na degustację można się wybrać do winnicy obok Gór Wysokich. Z tych okolic warto też przywieźć krzemień pasiasty, bo nie znajdziecie go nigdzie indziej w Polsce. Wody z Buska-Zdroju to prawdziwa dawka zdrowia: potas, wapń, fluor, cynk, jod, brom i magnez w jednym łyku.   Kresowe smaki, tygiel narodów. Tu naprawdę jest ciekawie. Na początek dereń kiszony, czyli polska oliwka. Można dodawać go do sosów albo dżemów. Do skosztowania w arboretum w Bolestraszycach. Siwaki z Zagrody Garncarskiej w Medyni Głogowskiej to tradycyjna ludowa ceramika tego regionu. Czarne dzbany czy misy robi się tam od setek lat. Łańcut słynie ­z produkcji rosolisów. Najbardziej znany likier aromatyzuje się płatkami róży, skosztujemy też kawowego i ziołowego. A w Bieszczady jedziemy po krywulki. Łemkowską biżuterię mozolnie dzierga się z tysięcy koralików. Dawniej kobiety z okolic Komańczy tworzyły ją na wzór ludowych haftów.", "url": "https://www.werandacountry.pl/blizej-natury/regionalne-przysmaki/pamiatki-z-polski-jakie-produkty-regionalne-przywiezc-z-wakacji", "category": "mazowieckie", "sub_category": "Napoje (alkoholowe i bezalkoholowe)", "phrase": "Kwas chlebowy na miodzie z Grębkowa"}