{"meta_description": "Okręgowa Spółdzielnia Mleczarska w Limanowej od lat produkuje tradycyjny nabiał. Z opakowań musiał zniknąć jednak napis „produkt górski”. Dlaczego? Powodem jest zakwalifikowanie Limanowszczyzny do… obszaru o niekorzystnych warunkach (ONW).", "title": "Limanowa: Tradycyjne produkty mleczarni nie mogą być „produktem górskim”. Dlaczego?", "content": "Władze mleczarni podkreślają, że od lat produkowane są tradycyjne wyroby mleczarskie, do których należy m.in. masło, śmietany, twarogi czy zsiadłe mleko. Zakwestionowany został jednak napis „produkt górski”, który musiał zniknąć z opakowań. Powodem jest wprowadzony w 2011 roku podział z którego wynika, że Beskid Wyspowy jest obszarem o niekorzystnych warunkach, a nie obszarem górskim. Co będzie dalej z tradycyjnymi, górskimi produktami? Okręgowa Spółdzielnia Mleczarska w Limanowej nie daje za wygraną. Produkty są tradycyjne, pozyskiwane z górskiego, doskonałego jakościowo mleka. Zarząd Spółdzielni zwrócił się z tym problemem do Ministra Rolnictwa. Postuluje, by tereny górskie oparte były np. na Konwencji Karpackiej, a nie na terenach ONW. - Produkty Okręgowej Spółdzielni Mleczarskiej w Limanowej znane są już od pokoleń. Wytwarzane tam tradycyjne sery, takie jak ser łososiński czy starodworski, w pełni zasługują na miano nabiału górskiego. Określenie to będzie zwieńczeniem jakości w pełni tradycyjnych produktów – mówi Jan Puchała Starosta Limanowski Na zmianie kryteriów obszaru powiatu limanowskiego zyskałaby nie tylko limanowska mleczarnia, ale i produkty innych firm, wytwarzane na bazie górskiego mleka, miodu czy innych miejscowych surowców.", "url": "https://sadeczanin.info/wiadomosci/limanowa-tradycyjne-produkty-mleczarni-nie-moga-byc-produktem-gorskim-dlaczego", "category": "małopolskie", "sub_category": "Sery i inne produkty mleczne", "phrase": "Zsiadłe mleko z Limanowej"}