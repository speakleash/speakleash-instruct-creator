{"meta_description": "O tym, że na polu smakuje lepiej mieszkańców Sądecczyzny nie trzeba przekonywać.\nMimo ulewnego deszczu licznie uczestniczyli w piętnastej już edycji\nMałopolskiego Festiwalu Smaku zorganizowanej w Podegrodziu.\n\nW imieniu marszałka Witolda Kozłowskiego uczestników wydarzenia powitała\nwiceprzewodnicząca Komisji Kultury Sejmiku Województwa Małopolskiego Marta\nMordarska. W wydarzeniu uczestniczył również radny województwa Patryk Wicher.\n\nBieżąca edycja MFS w sposób szczególny angażuje koła gospodyń w", "title": "Podegrodzie: Grochówka ptaszkowska i kukiełka podegrodzka nagrodzone na Małopolskim Festiwalu Smaku", "content": "O tym, że na polu smakuje lepiej mieszkańców Sądecczyzny nie trzeba przekonywać. Mimo ulewnego deszczu licznie uczestniczyli w piętnastej już edycji Małopolskiego Festiwalu Smaku zorganizowanej w Podegrodziu. W imieniu marszałka Witolda Kozłowskiego uczestników wydarzenia powitała wiceprzewodnicząca Komisji Kultury Sejmiku Województwa Małopolskiego Marta Mordarska. W wydarzeniu uczestniczył również radny województwa Patryk Wicher. Bieżąca edycja MFS w sposób szczególny angażuje koła gospodyń wiejskich oraz lokalnych producentów. Do nich właśnie skierowane były festiwalowe konkursy, w trakcie których ocenie poddawane były smak i walory wizualne produktu czy dania. Konkursowe jury w składzie: dyrektor Departamentu Kultury, Dziedzictwa Narodowego i Promocji Urzędu Marszałkowskiego Województwa Małopolskiego Monika Gubała, wójt Gminy Podegrodzie Stanisław Banach, mistrz kulinarny Andrzej Polan pod przewodnictwem radnej województwa Marty Mordarskiej za najsmaczniejszą potrawę uznało grochówkę Ptaszkowską przyrządzoną przez Koło Gospodyń Wiejskich Ptaszkowianki. Wyróżnienia otrzymały: KGW w Krasnem Potockiem za pierogi z suszoną śliwką polane polewką orzechową, KGW w Jamnicy za pstrąga z jamnickich stawów oraz KGW w Olszance za zupę fasolową z orzełkiem i suszoną śliwką. Z kolei wśród lokalnych producentów triumfowała firma Wypiek Wyrobów Tradycyjnych „Babcyn Chleb” z Podegrodzia, której potężna (1,10 m długości) kukiełka podegrodzka zyskała szczególne uznanie wśród degustujących. Wyróżnione zostały: ocet śliwkowo-lawendowy z Lavendziarnii Stoki6, miód kruszynowy z Pasieki Morawskich oraz sok z jagody kamczackiej zgłoszony do konkursu przez Tłocznię Owoców Pawłowski. Olbrzymim zainteresowaniem publiczności cieszyły się pokazy gotowania na żywo w wykonaniu mistrza kuchni – Andrzeja Polana, który wykorzystując lokalne produkty tradycyjne i regionalne wyczarowywał prawdziwe kulinarne cuda. Uczestnicy festiwalu kosztowali m.in. placków ziemniaczano-chrzanowych z puree z jabłek łąckich i sądeckiego miodu spadziowego oraz twarogiem, grzanek z chleba męcińskiego z kolorowymi pomidorami doprawionymi cząbrem oraz rewelacyjnej kukiełki polanej z palonym masłem, jagodami i śmietaną. Oprawę artystyczną wydarzenia zapewniły zespoły regionalne Podegrodzie i Małe Podegrodzie, Orkiestra Dęta Długołęka-Świerkla, grupa Ahaju Fusion z Boliwii oraz gwiazda wieczoru Kordian – pierwsza w Polsce formacja grająca góralskie folko polo. Kolejne spotkanie z bogactwem małopolskich smaków odbędzie się 28 lipca br. w Wojniczu.", "url": "https://glos24.pl/podegrodzie-grochowka-ptaszkowska-i-kukielka-podegrodzka-nagrodzone-na-malopolskim-festiwalu-smaku", "category": "małopolskie", "sub_category": "Wyroby piekarnicze i cukiernicze", "phrase": "Chleb podegrodzki"}