{"meta_description": "Mięso pokroić w plastry, rozbić, przyprawić solą i pieprzem, posmarować musztardą. Na mięsie rozłożyć równomiernie ogórki pokrojone w paski i boczek wędzony oraz pok", "title": "Rolada wołowa śląska, modro kapusta z boczkiem i kluski ś...", "content": "Mięso pokroić w plastry, rozbić, przyprawić solą i pieprzem, posmarować musztardą. Na mięsie rozłożyć równomiernie ogórki pokrojone w paski i boczek wędzony oraz pokrojoną w cząstki cebulę. Plastry mięsa zwinąć, uformować rolady, obwiązać białą nitką, oprószyć mąką i smażyć na rozgrzanym smalcu na patelni ze wszystkich stron. Przełożyć do rondla, podlać tłuszczem ze smażenia i ciepłą wodą, dodać listek laurowy i ziele angielskie, dusić do miękkości. W czasie duszenia rolady obracać i podlewać, a gdy mięso będzie miękkie, wyjąć i sporządzić sos. Kapustę poszatkować, zalać wrzątkiem, gotować z goździkami, odcedzić. Skropić octem lub kwaskiem cytrynowym dla utrwalenia koloru, dodać cukier, sól, pieprz i przesmażony boczek z cebulą. Obrane jabłka zetrzeć na grubych oczkach, dodać do kapusty. Kapustę jeszcze raz zagotować. Obrane ziemniaki ugotować, odcedzić, odparować, przecisnąć przez praskę, rozcierać, aby nie powstały grudki. Do ciepłych ziemniaków dodać mąkę ziemniaczaną, wyrabiać ciasto, aby skrobia się rozkleiła. Do przestudzonego ciasta dodać jajka, ponownie wyrobić, formować kluski z wgłębieniem na sos. Gotować na wrzącej osolonej wodzie, aż kluski wypłyną. Popularne są też kluski czarne – robione z dodatkiem surowych, przetartych na masę ziemniaków. Śąska rolada wołowa − znana od czasów międzywojennych, początkowo podawana wyłącznie z okazji większych uroczystości, głównie na wesele. dopiero poprawa warunków życia pozwoliła na wprowadzenie jej również do jadłospisu chrzcin, komunii i świąt. Zwyczaj podawania jej na niedzielny obiad jest kultywowany do dzisiaj. Dodatkiem do rolady jest modro kapusta, bez której nie może się obejść niedzielny obiad. Podaje się ją do wielu dań mięsnych, do pieczonej gęsi, białej pieczeni schabowej duszonej z kminkiem, ale przede wszystkim do rolad wołowych. Kluski śląskie wg tradycji pierwszy raz pojawiły się w Raciborzu w 1241 roku. Ponoć broniące Raciborza mieszczki rzucały nimi w mongolskich najeźdźców, którzy oblegali miasto. Górnicy wierzyli, że wymyślono je w XiX wieku dla hajerów, gdyż dłużej trzymają się w żołądku od ziemniaków.", "url": "https://www.slaskiesmaki.pl/dish/512136/rolada-wolowa-slaska-modro-kapusta-z-boc", "category": "opolskie", "sub_category": "Mięso świeże oraz produkty mięsne", "phrase": "Opolska rolada wołowa"}