{"meta_description": "Produkt wpisany na listę produktów tradycyjnych w dniu 2016-09-06 w kategorii Gotowe dania i potrawy w woj. kujawsko-pomorskim.", "title": "Kartoflanka po kujawsku - - Portal Gov.pl", "content": "Zupa zabielona śmietaną. Przygotowana na bazie warzyw takich jak: ziemniaki, marchew, pietruszka, cebula oraz przypraw: ziela angielskiego i liści laurowych. Przyjmuje kształt naczynia, w którym się znajduje. Kartoflanka po kujawsku to potrawa o długiej tradycji, której receptura była przekazywana z pokolenia na pokolenie. Przygotowywana jest do dziś i w wielu domach stanowi urozmaicenie codziennego posiłku. Przyrządzana zazwyczaj w piątki, jako zupa postna, bezmięsna. Czasem w niektórych rejonach Kujaw nazywano ją „rzadkie kartofle”. Jej bazę stanowią warzywa tj. ziemniaki, marchew, pietruszka i cebula, a także przyprawy: ziele angielskie i liście laurowe. „To wszystko z gospodarstwa, z ogródka. Każda gospodyni dawniej to musiała mieć ogródek z warzywami, a i teraz u nas jest. Kartofle też każdy miał swoje, a jak nie miał kto, to od sąsiada brał, na wymianę” (Wywiad przeprowadzony z mieszkańcami gminy Bądkowo). Zupa najsmaczniejsza jest na wiosnę, kiedy to dostępne są młode ziemniaki oraz inne młode warzywa. Ważnym elementem jest dodatek śmietany, aby ją zahartować. Kartoflanka kujawska jest łatwa w wykonaniu, niedroga i mało pracochłonna. Najczęściej spożywana jest bez dodatków, bądź z chlebem.", "url": "https://www.gov.pl/web/rolnictwo/kartoflanka-po-kujawsku", "category": "kujawsko-pomorskie", "sub_category": "Gotowe dania i potrawy", "phrase": "Kartoflanka po kujawsku"}