{"meta_description": "Sekretariat medyczny tel. (25) 640 35 00Ordynator tel. (25) 640 35 00Lekarze tel. (25) 640 35 39, (25) 640 34 99Pielęgniarki tel. (25) 640 34 98, (25) 640 35 06 e-mail: ortopedia(at)szpital.siedlce.p", "title": "Ortopedyczno - Urazowy", "content": "Odwiedziny pacjentów odbywają się codziennie. Mając na uwadze dobro pacjentów i względy epidemiologiczno - sanitarne oraz ze względów porządkowych i organizacyjnych (obchody, badania pacjentów, zabiegi, czynności leczniczo- pielęgnacyjne), sugerowane godziny odwiedzin to 13.00 - 18.00. Ordynator Oddziału: dr n. med. Maciej Płończak specjalista ortopedii i traumatologii narządu ruchu Z-ca Ordynatora: lek. Marek Marczuk specjalista ortopedii i traumatologii Z-ca Ordynatora: lek. Andrzej Kobielus specjalista ortopedii traumatologii narządu ruchu Pielęgniarka oddziałowa: Dorota Kupińska specjalista w dziedzinie pielęgniarstwa chirurgicznego Z-ca Pielęgniarki Oddziałowej: Agnieszka Żmuła specjalista w dziedzinie pielęgniarstwa chirurgicznego Liczba łóżek: 64 Oddział Ortopedyczno - Urazowy działa od 1995 r. Pod naszą opieką znajdują się pacjenci z całego kraju, szczególnie z najbliższych powiatów - siedleckiego grodzkiego, sokołowskiego, węgrowskiego, łukowskiego i łosickiego oraz częściowo mińskiego. Oddział zapewnia kompleksową opiekę ortopedyczną i traumatologiczną chorym z chorobami i uszkodzeniami narządu ruchu. Organizacyjnie podzielony jest na dwa odcinki: ortopedyczny oraz urazowy. W części traumatologicznej preferujemy małoinwazyjne, głównie śródszpikowe zespolenia umożliwiające wczesne usprawnianie, unikając w leczeniu długotrwałego unieruchomienia. Prowadzimy leczenie obrażeń wielomiejscowych i wielonarządowych (we współpracy z Oddziałem Chirurgii Ogólnej) oraz wszystkie urazy narządu ruchu wyłączając operacyjne leczenie obrażeń kręgosłupa. Leczymy złamania kończyny górnej i kończyny dolnej. Dysponujemy nowoczesnymi stabilizatorami zewnętrznymi typu Dynastab, Monotube, Ortofix - umożliwiającymi leczenie złamań wieloodłamowych, jak również otwartych i powikłanych uszkodzeniami tkanek miękkich. Prowadzimy diagnostykę i leczenie osteoporozy - pierwotnej i wtórnej, diagnostykę zespołów bólowych kręgosłupa oraz nowotworów narządu ruchu. Prowadząc leczenie w Oddziale jak i Poradni Ortopedyczno - Urazowej dążymy do wczesnego rozpoznawania choroby, wielokierunkowego leczenia z uwzględnieniem profilaktyki i rehabilitacji. Preferujemy nowoczesne zabiegi rekonstrukcyjne skojarzone z intensywną rehabilitacją jako integralną częścią leczenia. Jako zasadę przyjęliśmy stosowanie kilku sposobów leczenia każdego schorzenia, by móc dobrać metodę do pacjenta, a nie odwrotnie. Prowadzimy zintegrowaną, ciągłą opiekę nad pacjentem - w trakcie rozpoznania, przygotowania do leczenia operacyjnego, pobytu w oddziale i samej operacji, jak również do leczenia, usprawniania i leczenia ambulatoryjnego. Prowadzimy szeroki zakres zabiegów operacyjnych obejmujących protezoplastyki stawów, szeroki zakres zabiegów artroskopowych w dziedzinie ortopedii jak również pełniąc ciągły dyżur urazowy zaopatrujemy większość obrażeń narządu ruchu. Planujemy wkrótce rozpocząć leczenie schorzeń krążków międzykręgowych kręgosłupa z zastosowaniem techniki koblacji przezskórnej. Poza świadczeniem usług zdrowotnych w oddziale prowadzona jest szeroka działalność naukowa i dydaktyczna. Lekarze oddziału opublikowali w specjalistycznych czasopismach medycznych ponad 60 prac. Zespół oddziału jest autorem rozdziału \"Leczenie złamań osteoporotycznych kończyn dolnych\" w książce pt. \"Złamania osteoporotyczne\" wydanej w USA. Ponadto uczestniczy aktywnie w zjazdach i sympozjach naukowych z zakresu ortopedii i traumatologii. Oddział współpracuje z Kliniką Ortopedyczną Akademii Medycznej w Warszawie. Posiada akredytację uprawniającą do szkolenia specjalizacyjnego lekarzy. W Oddziale praktyki odbywają również uczniowie studium medycznego.", "url": "https://szpital.siedlce.pl/podstrony/Ortopedyczno---Urazowy", "category": "mazowieckie", "sub_category": "Mięso świeże oraz produkty mięsne", "phrase": "Maciek mazowiecki"}