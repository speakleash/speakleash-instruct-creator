{"meta_description": "Oficjalna witryna Polskiej Izby Produktu Regionalnego i Lokalnego. Produkty regionalne, lokalne, tradycyjne. Zapraszamy!", "title": "Polska Izba Produktu Regionalnego i Lokalnego - produkty tradycyjne", "content": "NASZE KULINARNE DZIEDZICTWO.SMAKI REGIONÓW Organizatorem centralnym Konkursu, odbywającego się pod Patronatem Ministra Rolnictwa i Rozwoju Wsi oraz Marszałków Województw, jest Polska Izba Produktu Regionalnego i Lokalnego wspólnie ze Związkiem Województw RP. Partnerami merytorycznymi i organizacyjnymi finałów konkursu w regionach są urzędy marszałkowskie i wojewódzkie ośrodki doradztwa rolniczego. W tegorocznej edycji – „Nasze Kulinarne Dziedzictwo. Smaki Regionów” – rozszerzyliśmy formułę konkursu, wprowadzając po raz pierwszy kategorię dań i potraw regionalnych, z wykorzystaniem lokalnych, tradycyjnych surowców oraz przyrządzanych według tradycyjnych receptur.  W trakcie finałów regionalnych pracowały dwie komisje konkursowe: jedna zajmująca się lokalnym i regionalnym produktem żywnościowym, druga – daniami i potrawami regionalnymi. Konkurs przebiegał dwuetapowo: W pierwszym etapie – finały regionalne – wyłonieni zostali laureaci w czterech kategoriach: produktów pochodzenia roślinnego, zwierzęcego, napojów i mieszanych oraz danie i potrawa regionalna i tradycyjna. Drugi etap konkursu to wybór dokonany przez Krajową Kapitułę Konkursową – spośród produktów nominowanych w regionach – najlepszych produktów oraz potraw i dań do prestiżowej nagrody konkursu „PERŁA 2008”.  Do tegorocznej edycji konkursu zostało zgłoszonych w części „Produkt” w pierwszym etapie ok. 900 produktów. Natomiast w części „Potrawa” komisja konkursowa oceniała ponad 60 ekip, prezentujących regionalne dania i potrawy. Kapituła Konkursu wyłoniła laureatów nagrody „Perła 2008” spośród ok. 50. kandydatów. Uroczyste wręczenie tej prestiżowej nagrody odbyło się, podobnie jak w latach ubiegłych, w Poznaniu w czasie targów Farma.", "url": "https://www.produktyregionalne.pl/nkd.php?body=article&name=perly-2008&lang=pl", "category": "łódzkie", "sub_category": "Mięso świeże oraz produkty mięsne", "phrase": "Jordanowska kiełbasa jałowcowa"}