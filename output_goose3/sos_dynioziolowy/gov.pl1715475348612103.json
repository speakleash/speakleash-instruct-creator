{"meta_description": "Produkt wpisany na listę produktów tradycyjnych w dniu 2018-04-19 w kategorii Warzywa i owoce w woj. mazowieckim.", "title": "Sos dyniowo-ziołowy - - Portal Gov.pl", "content": "Masa powstała przez przetarcie dyni z innymi warzywami i ziołami. Przyjmuje kształt naczynia, w którym się znajduje. W zależności od naczynia, w którym się znajduje. Gmina Czernice Borowe ma charakter typowo rolniczy. Dynię na tych terenach uprawiano ze względu na jej wartości smakowe i zdrowotne, jak również łatwość uprawy, gdyż można ją uprawiać niemal wszędzie. W latach 70. ubiegłego wieku w Gminnej Spółdzielni funkcjonował Ośrodek Praktycznej Pani. Ośrodek posiadał wyposażenie do przyrządzania posiłków. Organizowane były kursy prowadzone przez instruktorki, które przekazywały umiejętności gotowania, pieczenia i szycia. Uczono tam przygotowywać potrawy z dyni, między innymi sos dyniowo-ziołowy. Od tamtego czasu sos dyniowo-ziołowy został szeroko spopularyzowany w gminie ze względu na swój ciekawy smak, komponujący się z potrawami mięsnymi. Podstawą sosu jest obrana, z usuniętymi nasionami, pokrojona w kostkę i ugotowana dynia, z pomidorowo-warzywnym przecierem, z dodatkiem przypraw i ziół. Zagotowany w słoikach sos może być wykorzystywany, jeśli istnieje taka potrzeba. Najczęściej dodawany jest do wędlin, potraw mięsno-makaronowych, kurczaka z ryżem oraz na kanapki. Można go wykorzystywać na różnych spotkaniach grillowych i piknikach zamiast keczupu. Wiele gospodyń posiada umiejętności jego wytwarzania. Kolejne pokolenia przejęły tradycję jego produkcji, która na dobre zakorzeniła się w regionalnej świadomości kulinarnej. Podczas prawie każdego wydarzenia typu festyn, dożynki, święta kościelne prezentowane są dania mięsne z dyniowym sosem. Sos dyniowo-ziołowy stał się najbardziej rozpoznawalnym dodatkiem do potraw w okolicy, stanowiącym element dziedzictwa kulinarnego Czernic Borowych.", "url": "https://www.gov.pl/web/rolnictwo/sos-dyniowo-ziolowy", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Sos dynio-ziołowy"}