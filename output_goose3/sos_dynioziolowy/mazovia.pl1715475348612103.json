{"meta_description": "", "title": "Sos dyniowo-ziołowy - Witryna", "content": "Gmina Czernice Borowe ma charakter typowo rolniczy. Dynię na tych terenach uprawiano ze względu na jej wartości smakowe i zdrowotne, jak również łatwość uprawy. W latach 70. ubiegłego wieku w gminnej spółdzielni funkcjonował Ośrodek Praktycznej Pani. Ośrodek posiadał wyposażenie do przyrządzania posiłków. Organizowane były kursy prowadzone przez instruktorki, które przekazywały umiejętności gotowania, pieczenia i szycia. Uczono w nim przygotowywać potrawy z dyni, między innymi sos dyniowo-ziołowy. Z biegiem lat specjał został szeroko spopularyzowany w gminie ze względu na swój ciekawy smak, komponujący się z potrawami mięsnymi. Podstawą sosu jest obrana, wypestkowana, pokrojona w kostkę i ugotowana dynia, z pomidorowo-warzywnym przecierem, z dodatkiem przypraw i ziół. Dzięki pasteryzacji sos może być przechowywany dłużej. Można go używać zamiast keczupu. Najczęściej podawany jest do wędlin, kanapek, potraw mięsno-makaronowych oraz kurczaka z ryżem. Wiele gospodyń nauczyło się go wytwarzać. Przekazywały więc recepturę kolejnym pokoleniom. Dziś możemy mówić o swoistej tradycji, która na dobre zakorzeniła się w regionalnej świadomości kulinarnej. Sos dyniowo-ziołowy stał się najbardziej rozpoznawalnym dodatkiem do potraw w okolicy. Stanowi swoisty element dziedzictwa kulinarnego Czernic Borowych. Podczas wielu lokalnych wydarzeń, festynów czy dożynek serwowane są dania mięsne właśnie z tym sosem.", "url": "https://mazovia.pl/pl/bip/zalatw-sprawe/rolnictwo/lista-produktow-tradycyjnych/warzywa-i-owoce/sos-dyniowo-ziolowy.html", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Sos dynio-ziołowy"}