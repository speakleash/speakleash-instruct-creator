{"meta_description": "Dynię w mojej rodzinie od zawsze traktowało się jedynie dekoracyjnie, od zawsze aż do dzisiejszego obiadu... Wczoraj zostałam obdarowana jednym, niedużym egzemplarzem. Rano zaczęłam swoją", "title": "Spaghetti z dynią i ziołami", "content": "Dynię w mojej rodzinie od zawsze traktowało się jedynie dekoracyjnie, od zawsze aż do dzisiejszego obiadu... Wczoraj zostałam obdarowana jednym, niedużym egzemplarzem. Rano zaczęłam swoją grę w skojarzenia \"dynia - parmezan, parmezan - kremówka, parmezan i kremówka - makaron, makaron zioła\" i tak do popołudnia przed oczami miałam jedynie talerz gorącego, słonecznie pomarańczowego spaghetti. 1. Z potrzebnej ilości dyni usuwamy środek z pestkami oraz obieramy, a pozostałą część kroimy w drobną kostkę. Na patelni rozgrzewamy oliwę z oliwek i wrzucamy dynię. 2. Drobno siekamy czosnek i peperoni, po czym dorzucamy na patelnię, całość podlewając ok. 1/4 szklanki wody, dodajemy tymianek, sól (niedużo aby po dodaniu parmezanu danie nie było zbyt słone) i pi,eprz i dusimy do momentu, aż dynia zamieni się w gęste puree, pilnując aby się nie przypaliła i w razie potrzeby podlewając odrobiną wody. 3. Kiedy sos osiągnie pożądaną konsystencję, dodajemy kremówkę, ok. 4 łyżek świeżo tartego parmezanu i dalej dusimy, w międzyczasie gotując makaron. 4. Sos zdejmujemy z ognia, dodajemy do niego połowę świeżych ziół, następnie przerzucamy na patelnię makaron (najalepiej prosto z wody specjalną łyżką do spaghetti) całość delikatnie mieszamy. 5. Serwujemy porcje na talerze, dekorujemy resztą ziół i podajemy z parmezanem. Spaghetti ma niezwykle ciekawy smak, natomiast nie polecam rezygnowania ze składników dopełniających całą kompozycję smakową, szczególnie istotne jest użycie świeżych ziół i parmezanu. Mimo dużej ilość peperoni sos nie jest zbyt ostry, kremówka łagodzi go.", "url": "http://wielkiezarcie.com/przepisy/spaghetti-z-dynia-i-ziolami-30070992", "category": "mazowieckie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Sos dynio-ziołowy"}