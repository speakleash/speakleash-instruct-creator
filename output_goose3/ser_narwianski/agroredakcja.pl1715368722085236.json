{"meta_description": "Miejsce, gdzie czas zwalnia i mierzony jest odgłosami dnia, zapachem pól i porami roku – to go­spodarstwo ekoturystyczne „Niez", "title": "Nie zapomnisz tego miejsca", "content": "Miejsce, gdzie czas zwalnia i mierzony jest odgłosami dnia, zapachem pól i porami roku – to go­spodarstwo ekoturystyczne „Niezapominajka” we wsi Jeńki, w powiecie wysokomazowieckim. Z dala od miejskiego zgiełku Wanda i Ryszard Hryc przyjmują gości, pra­gnących poznać pracę w tradycyjnym gospodarstwie rolnym. Gospodarze chętnie uczą uprawy warzyw, pie­czenia chleba i wyrobu serów. Posiłki przygotowywane są ze świeżych pro­duktów wytworzonych we własnym 10-hektarowym gospodarstwie. Przygodę z agroturystyką rozpoczę­li w 1992 r. Od 2005 r. legity­mują się certyfikatem „Ekogwarancja”. Dlaczego postawili na ekologię? – Bo zdrowa ziemia, to zdrowi ludzie – twierdzi pani Wanda. Hrycowie przyjmują na praktyki studentów z Ekologicznego Uniwer­sytetu Ludowego w Grzybowie. Są jednymi z lokalnych producentów z terenu Stowarzyszenia N.A.R.E.W. W swojej ofercie posiadają m.in.: ser narwiański, ser kozi, kulebiaki i chleb na zakwasie. Właściciele „Niezapominajki” specjalizują się w upra­wie aronii. Wykonują z niej soki sto­sowane w profilaktyce i leczeniu nad­ciśnienia krwi. Aroniowe przetwory stosować można w profilaktyce prze­ciwmiażdżycowej i nowotworowej. W gospodarstwie utrzymywana jest krowa i jałówka oraz 6 kóz dorosłych z młodymi. Mleko pozyskane od zwie­rząt, Hrycowie wykorzystują do pro­dukcji serów podpuszczkowych, twa­rogu, masła i śmietany, które serwują gościom. Właściciele gospodarstwa są członkami Biebrzań­sko-Narwiańskiego Stowarzyszenia Agroturystycznego „Łoś”, które ma na celu wymianę doświadczeń pomiędzy kwaterodawcami. Brali również udział w kilku edycjach konkursu ,,Nasze kulinarne dziedzictwo”. W 2012 r. zdobyli III miejsce na etapie krajowym w konkursie na najlepsze gospodar­stwo ekologiczne w kategorii ,,ekolo­gia-środowisko”. Dzięki wizytom stu­dyjnym, m.in. w: Austrii, Niemczech, Czechach, Słowacji czy we Włoszech, zwiedzili wiele miejsc, poznając jedno­cześnie tradycje rolne i kulturowe, małe przetwórstwo i funkcjonowanie innych gospodarstw ekologicznych. Zdobyli bezcenne doświadczenie, które wyko­rzystują w swoim gospodarstwie. Zimą Hrycowie organizują kuligi, a latem spływy kajakowe. Gospodarstwo znajduje się w pobliżu Szlaku Bocianie­go i Narwiańskiego Parku Narodowego, gdzie można podziwiać cuda natury, ko­rzystając np. z platformy widokowej. Do atrakcji należy również organizowane co roku Święto Niezapominajki, połączone z majówką i ogniskiem. Podczas poby­tu w gospodarstwie właściciele oferują domowe posiłki przygotowane z wła­snych ekologicznych produktów, m.in.: pierogi z różnym nadzieniem, kartacze, sery kozie i krowie, chleb na zakwasie. Wykorzystują zioła w zależności od sezonu: nagietek, malwę czarną, miętę pieprzową, lawendę, cząber, oregano, pokrzywę, bazylię oraz warzywa, np.: jarmuż, kalarepę, sałatę rzymską, sała­tę kruchą, szpinak, szczypior, cebulę, czosnek, kapustę włoską, kapustę białą, koper, fenkuł, skorzonerę, pomidor, ogó­rek, cukinię, dynię, marchew, pietruszkę, pasternak, burak czerwony, kukurydzę, fasolkę szparagową, groszek, czarną rzodkiew, ziemniaki. Marzeniem pani Wandy jest założe­nie w przyszłości zagrody edukacyjnej, która dawałaby dodatkowe źródło do­chodu. Idea gospodarstw edukacyjnych sprawdziła się w krajach Unii Europej­skiej, podnosząc tym samym poziom świadomości społeczeństwa na temat życia wiejskiego i gospodarki żywnościo­wej. Warunki do prowadzenia zagrody edukacyjnej nie są trudne do spełnienia, gdyż gospodarstwo musi posiadać zwierzęta gospodarskie lub uprawy rolnicze przeznaczone do prezentacji dla dzieci i młodzieży przyjmowanych w ramach programów szkolnych i po­zaszkolnych lub dla rodzin z dziećmi. W czasach, gdy coraz więcej dzie­ci ma fałszywe wyobrażenie na temat źródeł pochodzenia żywności lub nie posiada go wcale, tego typu gospodar­stwo daje szansę lepszego zrozumienia wsi i przyczynia się do ochrony rolniczej bioróżnorodności oraz zrównoważone­go korzystania z obszarów wiejskich.", "url": "https://agroredakcja.pl/agroplatforma-odr/nie-zapomnisz-tego-miejsca", "category": "podlaskie", "sub_category": "Sery i inne produkty mleczne", "phrase": "Ser narwiański"}