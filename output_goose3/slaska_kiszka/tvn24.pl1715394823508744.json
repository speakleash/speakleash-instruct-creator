{"meta_description": "Krupniok śląski - tradycyjna kiszka z kaszy jęczmiennej i krwi, to kolejny produkt kulinarny z Opolszczyzny wpisany na ministerialną Listę Produktów Tradycyjnych. W tym roku na listę trafiło 6 opolskich specjałów. Łącznie jest na niej 61 produktów z regionu.", "title": "Krupniok śląski, czyli tradycyjna kiszka z kaszy jęczmiennej i krwi na ministerialnej liście. \"To dodaje prestiżu\"", "content": "Krupniok śląski - tradycyjna kiszka z kaszy jęczmiennej i krwi, to kolejny produkt kulinarny z Opolszczyzny wpisany na ministerialną Listę Produktów Tradycyjnych. W tym roku na listę trafiło 6 opolskich specjałów. Łącznie jest na niej 61 produktów z regionu. Krupniok śląski – jak zapisano w opisie produktu na liście Ministerstwa Rolnictwa - przeznaczony jest do gotowania lub smażenia. Pierwsze wzmianki o nim pochodzą z XVIII w., ale popularny stał się w latach trzydziestych XX w. - Wówczas na Opolszczyźnie i na Górnym Śląsku, krupnioki zaczęły występować już nie tylko w jadłospisach weselnych, ale również codziennych – dodano w opisie. Zastępca dyrektora departamentu rolnictwa opolskiego urzędu marszałkowskiego Mariola Szachowicz powiedziała, że od kilku lat na liście opolskich produktów tradycyjnych były krupnioki z Górek. - Teraz, ponieważ staramy się o przyznanie unijnego oznaczenia geograficznego, postanowiliśmy też wpisać na nią tradycyjny krupniok śląski – wyjaśniła i dodała, że liczy, iż pomoże to we wpisie na unijną listę. W tym roku na ministerialną listę z woj. opolskiego trafiły już kompot z kwity, czyli pigwy; kruche chrusty, zwane faworkami; miody wołczyńskie; nudle, czyli swojski makaron oraz opolskie modziki - surowe tuszki młodych gołębi. Dwa kolejne opolskie specjały - ciastka markizy i regionalne herbatniki w polewie kakaowej – czekają na wpis na listę. - Ostatnio wpłynął też do nas wniosek o wpisanie na tę listę karpia niemodlińskiego. Byłby to drugi opolski produkt rybny na liście - po harynkach w cebulowej zołzie, czyli śledziach w sosie cebulowym – wyjaśniła Magdalena Wrzeszcz z departamentu rolnictwa opolskiego urzędu marszałkowskiego. Wcześniej na listę opolskich specjałów wpisano też np. roladę wołową; drożdżowego kołocza; ser domowy smażony z twarogu; masło czy twaróg z Olesna; nalewkę z kresowym rodowodem z zielonych orzechów czy śląskie buchty, czyli kluski drożdżowe gotowane na parze. Szachowicz podkreśliła, że dzięki wpisaniu na ministerialną listę zwiększa się znajomość danego produktu – nie tylko w regionie, ale też wśród turystów. Dodała, że promowaniu regionalnych produktów sprzyja również przynależność do sieci Dziedzictwo Kulinarne Opolskie, działającej w ramach Europejskiej Sieci Regionalnego Dziedzictwa Kulinarnego. Obecnie do sieci przynależy w woj. opolskim 52 członków, wśród których są gospodarstwa agroturystyczne, restauracje czy producenci z branży gastronomicznej. Do sieci Dziedzictwo Kulinarne Opolskie od kilku lat należy m.in. gospodarstwo agroturystyczne Cichy Zakątek z Lubicza Danuty Majewskiej. Majewska zapewniła, że dzięki temu zrzeszeniu w sieci jej członkowie są \"lepiej widoczni\". - Miałam wiele okazji, by pokazać się na różnych wydarzeniach - choćby targach, w związku z czym przybyło mi klientów. A logo sieci, które mam na budynku gospodarstwa jest gwarancją jakości - dodała. Krystian Staś, który prowadzi w opolskim firmę Śląski Bifej i produkuje m.in. makarony 8-jajeczne powiedział, że sieci Dziedzictwo Kulinarne Opolskie przystąpił dwa lata temu, bo \"daje to prestiż oraz wyróżnia\". - Biznesowo może nie jest to jeszcze dla mnie bardzo odczuwalne, ale za to ważne np. ze względu na wzrastającą świadomość konsumentów, którzy coraz częściej szukają dobrych, tradycyjnych produktów – mówił Staś. Zaznaczył jednak, że w jego opinii logo sieci jest bardziej znane za granicą, niż w Polsce. Na ministerialną listę produktów regionalnych mogą być wpisywane produkty rolne, spożywcze i napoje spirytusowe produkowane z zastosowaniem tradycyjnych metod. Muszą one też stanowić element dziedzictwa kulturowego regionu, w którym są wytwarzane. Za tradycyjne metody produkcji uznaje się metody wykorzystywane co najmniej od 25 lat. Utworzona w 2005 roku Lista Produktów Tradycyjnych służy promowaniu regionalnych specjałów. Do końca października 2014 r. było na niej już 1319 produktów. Najwięcej swoich lokalnych przysmaków mają na liście województwa podkarpackie (170) i pomorskie (156).", "url": "https://tvn24.pl/biznes/najnowsze/krupniok-slaski-czyli-tradycyjna-kiszka-z-kaszy-jeczmiennej-i-krwi-na-ministerialnej-liscie-to-dodaje-prestizu-ra487020-ls4450660", "category": "śląskie", "sub_category": "Sery i inne produkty mleczne", "phrase": "Śląska kiszka"}