{"meta_description": "Drożdżowy wieniec z białą kiełbasą", "title": "Drożdżowy wieniec z białą kiełbasą", "content": "Piękny wieniec, który wspaniale sprawdził się na świątecznym stole. Zapieczona kiełbasa w cieście drożdżowym i konfitura z żurawiny to wspaniałe połączenie. Ciasto drożdżowe i kiełbasa to tradycja prosto ze śląska, a konkretnie z terenu Śląska Cieszyńskiego.      Od lat murzin oraz kiełbasa pieczona w cieście są obowiązkowymi daniami na wielkanocnym śląskim stole. Również oba te przysmaki są wpisane na listę produktów tradycyjnych prowadzoną przez Ministerstwo Rolnictwa i Rozwoju Wsi.    Drożdże mieszamy z ciepłym mlekiem, dodajemy cukier, sól i mieszamy do rozpuszczenia. W wysokiej misce mieszamy mąkę z jajkiem, wodą oraz rozczynem drożdżowym. Zagniatamy ciasto, pod koniec wyrabiania dodajemy rozpuszczone masło i wyrabiamy ciasto tak długo, aż będzie swobodnie odchodziło od dłoni. Formujemy kulę i odstawiamy ciasto na 3-4 godziny do wyrośnięcia. Po pierwszej godzinie należy uderzyć pięścią w ciasto, by usunąć nadmiar dwutlenku węgla.     Wyrośnięte ciasto ponownie wyrabiamy w dłoniach, dzielimy na 3 części.     Na blaszce wyłożonej papierem do pieczenia jedną część ciasta rozciągamy tworząc okrąg i rozpłaszczamy. Pozostałe dwie części rolujemy w wałeczki długości ok. 10cm.     Białą kiełbasę gotujemy przez 5 minut we wrzątku, ciepłą układamy na drożdżowym okręgu. Wałeczki z ciasta układamy na kiełbasie, zawijamy je pod spód okręgu z ciasta i mocno dociskamy.     Wieniec przykrywamy ściereczką, zostawiamy na 60 minut do wyrośnięcia. Jajko roztrzepujemy, smarujemy nim gotowy wieniec i wkładamy do nagrzanego piekarnika. Temperatura pieczenia 160*C przez 60 minut.     Upieczony wieniec dekorujemy świeżą natką i podajemy z żurawiną.", "url": "http://www.gotowanieiblogowanie.pl/2016/05/drozdzowy-wieniec-z-biaa-kiebasa.html", "category": "śląskie", "sub_category": "Wyroby piekarnicze i cukiernicze", "phrase": "Cieszyńskie ciasto do zapiekania kiełbas"}