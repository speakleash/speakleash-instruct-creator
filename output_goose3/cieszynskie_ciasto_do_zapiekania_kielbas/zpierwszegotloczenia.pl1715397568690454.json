{"meta_description": "Przepis na Murzin. \n\n\nCzy nam się to podoba czy nie, święta Wielkanocne zbliżają się wielkimi krokami. Będą inne niż wszystkie poprzednie. W małym…", "title": "Murzin", "content": "Czy nam się to podoba czy nie, święta Wielkanocne zbliżają się wielkimi krokami. Będą inne niż wszystkie poprzednie. W małym gronie rodziny. Myślami będziemy z tymi, z którymi nie możemy się spotkać, choć bardzo byśmy chcieli. Na naszym stole pojawią się tradycyjne potrawy, a wśród nich Murzin (Murzyn), wywodząca się ze Śląska Cieszyńskiego potrawa wielkanocna. Jest to ciasto drożdżowe w środku z kiełbasą lub szynką, upieczone w formie chleba lub mniejszych bułek. Bywa też nazywany Święcelnikiem. Tradycyjnie wypiekano go w Wielki Piątek, po to aby w Wielką Sobotę mógł trafić do koszyka ze święconką, a następnie w niedzielę na wielkanocny stół. Doskonale smakuje z sosem chrzanowym lub ćwikłą z chrzanem.Życzę Wam zdrowych i radosnych Świąt Wielkanocnych!Składniki:500 g mąki pszennej typ 1850100 g masła2 jajka35 g świeżych drożdży250 ml ciepłego mleka1 łyżeczka cukru1 łyżeczka soliwędzona kiełbasaPrzygotowanie: W ciepłym mleku rozpuszczamy drożdże, dodajemy łyżeczkę cukru i łyżkę mąki, wszystko razem mieszamy i odstawiamy w ciepłe miejsce na około 10 minut, aby drożdże zaczęły pracować. Do miski wsypujemy mąkę, sól, dodajemy jajka, roztopione masło i zaczyn drożdżowy. Ciasto mieszamy i zagniatamy lub wyrabiamy za pomocą miksera z hakiem. Odstawiamy na około godzinę w ciepłe miejsce do wyrośnięcia. W tym czasie ciasto powinno dwukrotnie zwiększyć swoją objętość. Następnie wyjmujemy ciasto z miski, odgazowujemy (chwilę zagniatamy), po czym zawijamy w ciasto kiełbasę i wkładamy do wysmarowanej masłem foremki. Odstawiamy w ciepłe miejsce na około 30-40 minut, wierzch ciasta smarujemy jajkiem, następnie pieczemy w temperaturze 220 stopni przez około 40 minut. Po upieczeniu wyjmujemy z foremki i studzimy na kratce.", "url": "https://zpierwszegotloczenia.pl/przepis/murzin", "category": "śląskie", "sub_category": "Wyroby piekarnicze i cukiernicze", "phrase": "Cieszyńskie ciasto do zapiekania kiełbas"}