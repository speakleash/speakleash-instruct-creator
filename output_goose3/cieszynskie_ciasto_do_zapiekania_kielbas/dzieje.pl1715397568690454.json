{"meta_description": "Bez \"murzina”, czyli drożdżowego wypieku przypominającego chleb, z kiełbasą oraz boczkiem lub szynką wewnątrz, nie można sobie wyobrazić wielkanocnego stołu na Śląsku Cieszyńskim - uważa dyrektor Zamku Sztuki i Przedsiębiorczości w Cieszynie Ewa Gołębiowska.", "title": "Bez „murzina” nie ma wielkanocnego stołu na Śląsku Cieszyńskim", "content": "Bez \"murzina”, czyli drożdżowego wypieku przypominającego chleb, z kiełbasą oraz boczkiem lub szynką wewnątrz, nie można sobie wyobrazić wielkanocnego stołu na Śląsku Cieszyńskim - uważa dyrektor Zamku Sztuki i Przedsiębiorczości w Cieszynie Ewa Gołębiowska. „To lokalny wypiek, który poza regionem raczej nie jest znany. Można go jeść jako dodatek do barszczu lub z chrzanem” – powiedziała Gołębiowska. Dyrektor Zamku poszukiwała informacji o pochodzeniu potrawy. Autorzy książek kulinarnych wspominali tylko, że jest to stara tradycja lokalna. „Tutejsza kuchnia, może z wyjątkiem samego Cieszyna, była dość uboga. Mięso pojawiało się rzadko, głównie w święta\" - powiedziała Gołębiowska. Jej zdaniem, nazwa wypieku pochodzi od dawnego sposobu wyrabiania i pieczenia w piecu chlebowym zwanym piekarszczokiem. Ciasto, wyrabiane było z grubej, razowej mąki, zyskiwało bardzo ciemny kolor. Brytfannę z \"murzinami\" ustawiano bezpośrednio na rozpalonych kawałkach drewna bukowego. Współcześnie gospodynie częściej stosują mąkę pszenną, a „murzina” wypiekają w piekarniku. Dlatego jest on jasny. Krzysztof Dorda z Cieszyna nauczył się piec \"murziny\" od mamy. Ciasto wyrabia z 1 kg różnych gatunków mąki - 80 dkg grubo mielonej pszennej i 20 dkg żytniej. Dodaje 1-2 dkg drożdży. \"Całość wyrabiam jak ciasto drożdżowe. Dodaję nieco soli, wody, mleka, a także pół szklanki wywaru z ugotowanej szynki, by podkreślał smak wędzonki. Ciasto nie może się lać, ani być zbyt twarde\" - wyjaśnił. Dorda pozostawia ciasto na dwie, trzy godziny, aby urosło. Potem rozkłada je w żeliwnej brytfannie. „Układam na nim w trzech rzędach: kawałki wędzonej szynki, plastry boczku i białą kiełbasę, a następnie nakrywam resztą ciasta i zostawiam na dwie godziny, by jeszcze podrosło. Później piekę przez 40 min. w piekarniku rozgrzanym do 170 st. C\" - powiedział.", "url": "https://dzieje.pl/rozmaitosci/bez-murzina-nie-ma-wielkanocnego-stolu-na-slasku-cieszynskim", "category": "śląskie", "sub_category": "Wyroby piekarnicze i cukiernicze", "phrase": "Cieszyńskie ciasto do zapiekania kiełbas"}