{"meta_description": "Murzin wielkanocny - poznaj najlepszy przepis. ⭐ Sprawdź składniki i instrukcje na KuchniaLidla.pl!", "title": "Murzin wielkanocny - przepis", "content": "Mleko lekko podgrzewamy w rondelku. Drożdże dokładnie ucieramy z cukrem, aż się upłynnią. Dodajemy 1 łyżkę ciepłego (nie gorącego!) mleka. Mieszamy. Mleko dalej podgrzewamy w rondelku. Mąkę mieszamy w misce z solą. Dolewamy bardzo ciepłe mleko i energicznie mieszamy, by zaparzyć nim mąkę. Dodajemy upłynnione drożdże i jajka. Ciasto dokładnie i energicznie mieszamy za pomocą łyżki, a następnie wyrabiamy dłońmi na blacie oprószonym mąką. W trakcie wyrabiania dodajemy olej i dalej ugniatamy, łącznie ok. 5-7 minut, na gładkie, jednolite i plastyczne ciasto. Wyrobione ciasto przekładamy do miski. Miskę nakrywamy folią spożywczą i odstawiamy w ciepłe, nieprzewiewne miejsce na ok. 25 minut, by wyrosło. Ciasto powinno podwoić swoją objętość. Boczek pozbawiamy skóry i kroimy w plastry o szerokości ok. 1 cm, kiełbasę kroimy w plastry o tej samej szerokości. Szynkę i cebulę kroimy w grubą kostkę. Boczek przesmażamy z obu stron na patelni na rozgrzanym oleju, aż się zarumieni. Dodajemy kiełbasę i cebulę. Delikatnie prażymy, aż smaki i składniki się połączą. Zmniejszamy ogień i dodajemy majeranek. Mieszamy. Dodajemy szynkę, mieszamy i zdejmujemy farsz z ognia. Odstawiamy do wystudzenia. Wyrośnięte ciasto odpowietrzamy, uderzając w nie pięścią, a następnie przekładamy na blat oprószony mąką. Chwilę wyrabiamy, a następnie rozwałkowujemy, nadając mu kształt prostokąta o grubości ok. 1 cm. Jajko rozmącamy w miseczce, dodajemy mleko. Brzegi ciasta smarujemy mieszaniną jajka i mleka za pomocą pędzelka. Ciasto zwijamy w rulon, zamykając farsz w środku. Końce wałka zalepiamy i zawijamy pod spód. Ciasto układamy łączeniem do dołu na blasze wyłożonej papierem do pieczenia. Murzina nakrywamy materiałową ściereczką i odstawiamy w ciepłe, nieprzewiewne miejsce na ok. 15 minut, by ciasto ponownie wyrosło. Murzina smarujemy z wierzchu miksturą z rozmąconego jajka i mleka, posypujemy kminkiem. Pieczemy na złoty kolor ok. 45-60 minut w piekarniku rozgrzanym do temperatury 180°C. Upieczonego murzina wyjmujemy z piekarnika. Po przestudzeniu kroimy w plastry.", "url": "https://kuchnialidla.pl/murzin-wielkanocny", "category": "śląskie", "sub_category": "Wyroby piekarnicze i cukiernicze", "phrase": "Cieszyńskie ciasto do zapiekania kiełbas"}