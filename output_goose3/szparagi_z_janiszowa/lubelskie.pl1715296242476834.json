{"meta_description": "", "title": "Lubelskie na Ekogali 2018 – Urząd Marszałkowski Województwa Lubelskiego w Lublinie", "content": "„Siedmiu wspaniałych”, czyli siedem firm produkujących żywność wysokiej jakości reprezentowało województwo lubelskie podczas XII edycji międzynarodowych targów „EKOGALA” w podrzeszowskiej Jasionce. Tegoroczna promocja regionu miała głównie słodki (choć nie tylko) smak. Wszystko za sprawą profilu produkcji naszych wytwórców, którzy zdecydowali się na wspólną promocję pod egidą Urzędu Marszałkowskiego. Na 24 metrach kwadratowych lubelskiej ekspozycji zaprezentowały się bowiem dwie cukiernie – „Staropolska” Tomasza Machonia z Lublina oraz Marii Siej z Lubartowa. W ofercie obydwu znalazły się m.in. wyroby wpisane na ogólnopolską Listę Produktów Tradycyjnych (LPT), czyli pralina z Lublina oraz makowiec lubartowski i paszteciki z grzybami. Stoisko kusiło również arcybogatym asortymentem naturalnych soków i przetworów owocowo-warzywnych produkowanych przez firmy: „Vita Natura Eco Susz” z Opola Lubelskiego (oferującą dodatkowo herbatki owocowo-ziołowe), „Lupifruti” z Zastawia k. Goraja (serwującą w Jasionce także: kruche ciasta, sałatki i dania kuchni lokalnej) oraz „BioGrim” z Wojciechowa (w ofercie której znalazły się specjały z LPT – nadwiślański sok jabłkowy i szparagi z Janiszowa, a także cydr). W gronie wystawców znalazła się też firma „Naturatur” z Turzych Rogów, produkująca tradycyjne oleje tłoczone na zimno oraz naturalne przyprawy bez glutaminianu sodu, a także „Ekovita” z Januszówki k. Spiczyna z ofertą serów zawieprzyckich. Naszych wystawców wspierał w Jasionce członek Zarządu Województwa Lubelskiego, Sebastian Trojak, który reprezentował marszałka podczas uroczystej gali otwarcia targów. Lubelskie było jednym z niemal stu pięćdziesięciu wystawców promujących najlepsze regionalne specjały w tegorocznej edycji Międzynarodowych Targów Produktów i Żywności Wysokiej Jakości, uznawanych za jedne z największych tego typu wydarzeń w Polsce i Europie Wschodniej. Dlaczego co roku nie może nas tam zabraknąć? Ponieważ EKOGALA jest doskonałą okazją do nawiązania współpracy i zawarcia korzystnych kontraktów dla naszych producentów, a także do szerokiej promocji ich wyrobów, a dodatkowo – zachętą do podejmowania dalszych inicjatyw na rzecz rozwoju takiej działalności. Organizatorem wyjazdowej promocji regionu na „Ekogali” był Departament Rolnictwa i Środowiska Urzędu Marszałkowskiego Województwa Lubelskiego.", "url": "https://www.lubelskie.pl/aktualnosci/lubelskie-na-ekogali-2018/", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Szparagi z Janiszowa"}