{"meta_description": "Produkt wpisany na listę produktów tradycyjnych w dniu 2016-09-14 w kategorii Gotowe dania i potrawy w woj. kujawsko-pomorskim.", "title": "Kujawskie pierogi z serem - - Portal Gov.pl", "content": "Kujawska kuchnia od wielu lat słynie z przeróżnych potraw przygotowywanych na bazie lokalnych surowców. Jednym z takich produktów są kujawskie pierogi z serem. Mąka pszenna, która jest głównym składnikiem ciasta na pierogi pozyskiwana jest z gospodarstw kujawskich gospodyń, mleko na ser zaś od okolicznych hodowców bydła. Sposób przygotowania pierogów z serem rozpowszechniany był podczas spotkań różnych organizacji społecznych, np. kół gospodyń wiejskich, gdzie następowała wymiana doświadczeń. Na Kujawach pierogi z serem królują na stołach od wielu pokoleń. Przygotowanie pierogów jest dość pracochłonne i wymaga dużej zręczności przy wyrobie zarówno samego ciasta jak i zwijania w niego farszu. „Trzeba dobrze skleić brzegi i uważać, żeby się ser nie dostał między brzegi ciasta. Taki warkoczyk się robi z ciasta na około. No i nie za dużo wrzucać na raz do wrzątku przy gotowaniu i mieszać, żeby nie przywarły do dna” (Wywiad przeprowadzony z mieszkańcami gminy Bądkowo). Kujawskie pierogi z serem spożywane są zazwyczaj ze skwarkami ze słoniny, a także ze śmietaną i cukrem.", "url": "https://www.gov.pl/web/rolnictwo/kujawskie-pierogi-z-serem", "category": "kujawsko-pomorskie", "sub_category": "Gotowe dania i potrawy", "phrase": "Kujawskie pierogi z serem"}