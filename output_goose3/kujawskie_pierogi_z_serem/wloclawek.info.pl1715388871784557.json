{"meta_description": "Karp nakielski, kluski ziemniaczane z białym serem, kujawskie pierogi z kapustą i grzybami, poliwka oraz szczaniówka - to produkty z Kujaw i Pomorza wpisane ostatnio na ogólnopolską Listę Produktów Tradycyjnych. Wykaz prowadzony przez Ministerstwo Rolnictwa i Rozwoju Wsi zawiera już 70 wyrobów i potraw z naszego regionu. Zachęcamy do zgłaszania kolejnych.", "title": "Ponad 70 przysmaków na Liście Produktów Tradycyjnych", "content": "Karp nakielski, kluski ziemniaczane z białym serem, kujawskie pierogi z kapustą i grzybami, poliwka oraz szczaniówka - to produkty z Kujaw i Pomorza wpisane ostatnio na ogólnopolską Listę Produktów Tradycyjnych. Wykaz prowadzony przez Ministerstwo Rolnictwa i Rozwoju Wsi zawiera już 70 wyrobów i potraw z naszego regionu. Zachęcamy do zgłaszania kolejnych. Lista Produktów Tradycyjnych Ministerstwa Rolnictwa i Rozwoju Wsi jest przewodnikiem po regionalnej kuchni polskiej, a także źródłem informacji na temat tradycji, sposobów wytwarzania oraz wyjątkowych cech najstarszych polskich przysmaków. Produkty, które reprezentują województwo na ministerialnej Liście Produktów Tradycyjnych to część bogatego dziedzictwa kulinarnego Kujaw i Pomorza. Nasza żywność podbija podniebienia Polaków i Europejczyków, jest klasą dla siebie. Warto smakować jej tu, gdzie powstaje - także w Grucznie, podczas największego festiwalu smaku w województwie kujawsko-pomorskim, który odbędzie się już w najbliższy weekend – mówi marszałek Piotr Całbecki. W ostatnim czasie na Listę Produktów Tradycyjnych zostały wpisane: - Karp nakielski ze stawów rybackich w okolicach Ślesina (powiat nakielski) – zgłoszony przez Gospodarstwo Rybackie „Ślesin”.   - Kluski ziemniaczane z białym serem – zgłoszone przez Annę Patyk z KGW w Bronisławiu w gminie Dobre (powiat radziejowski).   - Kujawskie pierogi z kapustą i grzybami – zgłoszone przez Danutę Jaskólską z gminy Bądkowo (powiat aleksandrowski).   - Poliwka czyli niezbyt gęsta, zawiesista zupa o charakterystycznym kwaskowatym zapachu i smaku - zgłoszona przez Lucynę Zacharek z KGW w Bronisławiu.  - Szczaniówka/zupa szczawiowa – zgłoszona przez Renatę Dzik z KGW w Bronisławiu. Wśród 70 przysmaków z naszego województwa zarejestrowanych dotychczas na Liście Produktów Tradycyjnych jest 18 gotowych dań i potraw, 14 wyrobów piekarniczych i cukierniczych, 12 napojów, 8 produktów mięsnych, 6 warzyw i owoców oraz 5 produktów mlecznych. Produkty z Kujawsko-Pomorskiego wpisane na listę tutaj. Na listę mogą być wpisane produkty rolne, środki spożywcze i napoje spirytusowe, których jakość lub wyjątkowe cechy i właściwości wynikają ze stosowania tradycyjnych, tzn. wykorzystywanych od co najmniej 25 lat, metod produkcji; będące elementem dziedzictwa kulturowego regionu, w którym są wytwarzane lub stanowiące element tożsamości społeczności lokalnej. Wnioski o wpis produktu na listę składa się do Urzędu Marszałkowskiego, który dokonuje ich oceny. Pozytywnie zweryfikowane wnioski przesyłane są do Ministra Rolnictwa i Rozwoju Wsi, który jest odpowiedzialny za jej prowadzenie i uaktualnienie. Lista jest publikowana na bieżąco, na stronie internetowej Ministerstwa Rolnictwa i Rozwoju Wsi.", "url": "https://www.wloclawek.info.pl/wiadomosci/30752/ponad-70-przysmakow-na-liscie-produktow-tradycyjnych/", "category": "kujawsko-pomorskie", "sub_category": "Gotowe dania i potrawy", "phrase": "Kujawskie pierogi z serem"}