{"meta_description": "Produkt wpisany na listę produktów tradycyjnych w dniu 2016-07-18 w kategorii Gotowe dania i potrawy w woj. kujawsko-pomorskim.", "title": "Kujawskie pierogi z kapustą i grzybami - - Portal Gov.pl", "content": "Miękkie ciasto z farszem przygotowanym z grzybów i kapusty kiszonej. Pierogi z kapustą i grzybami od lat gościły na kujawskich stołach zazwyczaj podczas różnych świąt, np. Bożego Narodzenia. Kujawskie gospodynie wierzyły, że na wigilijnym stole powinny znajdować się potrawy przygotowane z produktów z upraw polowych oraz darów lasu. Miało to zapewnić dobry urodzaj w następnym roku. Kapusta kiszona, która jest jednym z głównych składników nadających specyficzny charakter pierogom, dawniej stanowiła strawę codzienną Kujawiaków. Uprawiana była niemal w każdym gospodarstwie, a kiszenie jej w okresie jesiennym stanowiło swego rodzaju rytuał i było jednym ze stałych punktów w roku kalendarzowym. Kujawskie lasy obfitowały w grzyby, dzięki którym pierogi nabierały odpowiedniego smaku i aromatu. Kujawskie pierogi z kapustą i grzybami to pożywne danie o delikatnym, miękkim, lekko słonawym cieście wypełnionym aromatycznym farszem, które od wielu lat nierozerwalnie związane jest z kuchnią kujawską. Przygotowywane są z lokalnych surowców według receptury przekazywanej z pokolenia na pokolenie między innymi na spotkaniach kół gospodyń wiejskich.", "url": "https://www.gov.pl/web/rolnictwo/kujawskie-pierogi-z-kapusta-i-grzybami", "category": "kujawsko-pomorskie", "sub_category": "Gotowe dania i potrawy", "phrase": "Kujawskie pierogi z serem"}