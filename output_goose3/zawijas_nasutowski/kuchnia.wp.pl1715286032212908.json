{"meta_description": "Zawijas nasutowski, zwany też pirogiem francuskim, od kilku pokoleń jest doceniany przez mieszkańców Nasutowa, w województwie lubelskim. Danie składające się z pszennego ciasta i ziemniaczanego nadzienia", "title": "Smaki Polski: Zawijas nasutowski. Przysmak z Lubelszczyzny", "content": "Zawijas nasutowski, zwany też pirogiem francuskim, od kilku pokoleń jest doceniany przez mieszkańców Nasutowa, w województwie lubelskim. Danie składające się z pszennego ciasta i ziemniaczanego nadzienia może dogodzić nie tylko miłośnikom regionalnych specjałów, ale też tym, którzy cenią proste i szybkie pomysły na obiad. Nazwa \"zawijas nasutowski\" wywodzi się od zawijania nadzienia w ciasto. Zawijas ma z reguły kształt prostokąta. Słony smak pszennego ciasta i placków ziemniaczanych doskonale łączy się z zapachem smażonej cebuli, przez co zawijas jest uwielbiany i wciąż podawany jako danie obiadowe w towarzystwie surówki z kiszonej kapusty lub ze skwarkami. Mimo że do tej pory możemy go poznać jako tradycyjny, regionalny obiad, według etnografów znany jest na tych terenach od niemal 200 lat. W XIX wieku w codziennym jadłospisie mieszkańców Lubelszczyzny można było znaleźć przede wszystkim wiele ziemniaczanych dań takich jak pampuchy, prażuchy, pierogi i właśnie zawijas. Za co cenią go mieszkańcy Nasutowa? Wypróbujcie nasz przepis i przekonajcie się. Przygotowanie: mąkę rozrobić z wodą i jajem. Ziemniaki obrać, zetrzeć na tarce o dużych otworach. Cebulę obrać, posiekać, obsmażyć na łyżce oleju, dodać ziemniaki i chwilę jeszcze smażyć. Wystudzić. Ciasto podzielić na dwie części. Rozwałkować na prostokąt, nałożyć połowę ziemniaczanego farszu i zwinąć tak, by powstała rolada. Końce dokładnie zlepić. Włożyć do osolonego wrzątku. Gotować 12-13 min. Następnie pokroić na 3-4 cm kawałki. Przed podaniem można obsmażyć. Tak samo postąpić z drugą częścią ciasta i farszu. Podawać z surówką z kiszonej kapusty, ze śmietaną lub skwarkami.", "url": "https://kuchnia.wp.pl/smaki-polski-zawijas-nasutowski-przysmak-z-lubelszczyzny-6266582382900865a", "category": "lubelskie", "sub_category": "Gotowe dania i potrawy", "phrase": "Zawijas nasutowski"}