{"meta_description": "", "title": "Rosół dworski", "content": "Oglądałam kiedyś program kulinarny T. Jakubiaka na Kuchni+, w czasie którego gotował rosół … dworski.  Wg informacji zamieszczonej na Kuchnia+, rosół dworski przyrządzany był według tradycyjnych receptur stosowanych w XIX i XX wieku na dworach szlacheckich, z mięsa kapłonów zielononóżek kuropatwianych, rodzimej rasy kur polskich oraz warzyw z lokalnych upraw.  Moją uwagę przyciągnęły składniki, których dodawał, a których ja nigdy do rosołu nie dodaję. Oprócz tego, że podstawą rosołu był kapłon, to jeszcze dodawał różyczki kalafiora, grzyby suszone oraz liść laurowy i ziele angielskie.   Ciekawość mnie zżerała i mimo, że nie dysponowałam kapłonem, pominęłam też kalafior /jakoś zupełnie mi nie pasował/, resztę wykonałam tak jak proponował p. Jakubiak. A i jeszcze jedno – makaron wykorzystałam normalny, jak zawsze, czyli nitki.  A jak mi smakował rosół dworski? smakował, a jakże, wszak rosół lubię, ale chyba jestem tradycjonalistką i wolę taki, jaki zawsze gotuję, choć innych smaków też warto spróbować.   kapłon /u mnie części rosołowe kurczaka i indyka/  włoszczyzna (pietruszka, seler, por, marchew, cebula)  3-4 suszone prawdziwki  łyżeczka czarnego pieprzu w ziarenkach  3-4 listki ziela angielskiego /dałam 2 listki laurowe i 4 ziarna ziela ang./  garść różyczek kalafiora /pominęłam/  kawałek kapusty włoskiej Mięso rosołowe zalać zimną wodą i gotować na wolnym ogniu przez 1-1,5 godziny.  Następnie dodać do wywaru pokrojoną włoszczyznę, suszone grzyby, pieprz w ziarnach, liście laurowe i ziele angielskie.  Połówki cebuli opalić nad ogniem i dodać ją do wywaru.  Rosół gotować na wolnym ogniu jeszcze przez godzinę.  Następnie dodać do niego różyczki kalafiora /pominęłam/ i kawałek kapusty włoskiej i gotować przez następne 2 godziny na małym ogniu.", "url": "http://www.almanka.pl/rosol-dworski/", "category": "mazowieckie", "sub_category": "Gotowe dania i potrawy", "phrase": "Rosół dworski z kapłona"}