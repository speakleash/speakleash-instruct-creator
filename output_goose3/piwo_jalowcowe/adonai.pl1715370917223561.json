{"meta_description": "Przepisy. Zbiór oryginalnych przepisów kulinarnych. Kuchnia polska i światowa. Smaczne potrawy, puszne desery i ciasta.", "title": "Piwo jałowcowe - Przepisy", "content": "Pani nam młodzież rozpija, pani Krzyżewska! - obruszyła się kiedyś na festynie jedna z członkiń kółka różańcowego. - Do czego to podobne, żeby piwem częstować! - A toć to tyło nas napój jełowcowy - śmieje się Janina Krzyżewska z Lipnik. - Wielokrotnie jeździliśmy z nim na różne konkursy regionalne i zawsze okazywał się przebojem. Mówi się, że chłopi kurpiowscy musieli niegdyś często zaglądać do dzbanów, bo za namową księży wyrzekli się picia alkoholu przez 50 lat. No, ale coś pić musieli. W zamian stworzyli sobie alternatywę: piwo jałowcowe, zwane też \"psiwem kozicowym\". - Nazwa wzięła się stąd, że jak chłop szedł na pastwisko po kozy, to zwykle wracał jeszcze z naręczem jałowcowych gałązek, a potem według sobie tylko znanej receptury przyrządzał miksturę z owoców jałowca, chmielu, miodu i cukru, który po dodaniu drożdży fermentuje - opowiada Janina Krzyżewska. To, że piwo jałowcowe wyjątkowego smaku nabiera tylko na Kurpiach, nie jest przesadą, bo jak do tej pory jedynie tam można go spróbować. A jeśli regiony kurpiowszczyzny słyną z wielkiej gościnności, to jak twierdzi pani Krzyżewska również przez swoją oryginalność i tajemniczość. Przepisów na charakterystyczne potrawy Kurpie bowiem nie zdradzają - przyjedź i sam się przekonaj! Co by to była za regionalna potrawa, jakby ją można było wszędzie dostać! - dodaje z tajemniczym uśmiechem Kurpsionka. Z trudem przyszło więc nam zdobycie przepisu. W ofercie mamy jednak niecodzienny, bo oryginalnie rymowany. Jeśli tylko zdobycie szyszkojagód jałowca pospolitego nie stanowi większego problemu, to takie psiwo można uwarzyć samodzielnie, a potem udać się na Kurpie i porównać z oryginałem. Najlepiej w Niedzielę Palmową. Wody ze źródła samego  Jagódek jałowca  Z lasu kurpiowskiego  Z wysokiej tyczki chmielu  Podpiwka  Drożdży  Cukru trochę chęci  I każda gospodyni najlepsze  psiwo kozickie  Uwarzy,  Że niejeden Kurp marzy  By wypić i ugasić pragnienie  A potem bajać  O kurpiowskiej krainie  I o tej dziewczynie Co piwo uwarzyła  I zawsze wesoła była SKŁADNIKI:  jagody jałowca 40 dag chmiel 2 dag drożdże 2 dag woda 10 L SPOSÓB PRZYRZĄDZENIA  Jałowiec rozdrobnić w moździerzu, wsypać do 10 litrów zimnej wody, bardzo wolno podgrzewać aż do wrzenia, wtedy wsypać chmiel, zmniejszyć ogień i gotować płyn jeszcze przez pół godziny, a wszystko pod przykryciem. Ostudzony płyn przecedzić, pozostałe paprochy przepłukać gorącą wodą, dodać cukier, wymieszać, wlać drożdże uprzednio rozmnożone w kilku łyżkach ciepłej wody doprawionej cukrem i szczyptą mąki, fermentować w temperaturze pokojowej przez 3-5 dni. Przecedzić przez płótno, wlać do butelek, zamknąć szczelnie i odstawić (w oryginale: do piwnicy). Nazajutrz można pić.", "url": "https://adonai.pl/przepisy/?id=21", "category": "podlaskie", "sub_category": "Napoje (alkoholowe i bezalkoholowe)", "phrase": "Piwo jałowcowe"}