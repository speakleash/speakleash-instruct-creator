{"meta_description": "Ziołowy miód z kwiatów mlecza nazwany Nektarem św. Eugeniusza powstaje w klasztorze Misjonarzy Oblatów w Kodniu (Lubelskie). Nektar, wpisany na Listę Produktów Tradycyjnych, jest pomocny m.in. przy schorzeniach wątroby i dróg żółciowych.", "title": "Nektar św. Eugeniusza, czyli miód z kwiatów mlecza", "content": "\"Właśnie teraz kwitną kwiaty mniszka i Nektar św. Eugeniusza jest robiony. Cieszy się on, tak jak i inne produkty tradycyjne wytwarzane u nas, dużym zainteresowaniem wśród odwiedzających nas pielgrzymów\" - powiedział o. Mirosław Skrzydło. Do produkcji Nektaru wykorzystywany jest kwiat mniszka lekarskiego, nazywanego też mniszkiem pospolitym lub mleczem, którego pełno na łąkach i trawnikach, a który kwitnie na przełomie kwietnia i maja. Żółte kwiaty, tylko w pełni rozkwitnięte, powinny być zrywane wczesnym rankiem w słoneczny dzień. Tradycja wyrobu Nektaru św. Eugeniusza sięga początków przybycia Misjonarzy Oblatów do Kodnia, gdzie mieści się sanktuarium maryjne, którego historia powstania sięga XVI wieku. Misjonarze Oblaci opiekują się nim od początku XX w. Zakonnicy w kodeńskim klasztorze z mniszka lekarskiego od dawna robili napój, który gotowali i osładzali miodem z własnej pasieki. Nazwa Nektaru pochodzi od imienia założyciela Zgromadzenia Misjonarzy Oblatów, świętego Eugeniusza de Mazenoda, żyjącego we Francji na przełomie XVIII i XIX w. Napój z rozcieńczonego Nektaru św. Eugeniusza, który ma słodkawy miodowy smak i cenne walory zdrowotne, podawany jest w klasztorze do posiłków. Tradycją jest picie go w Uroczystość św. Eugeniusza 21 maja. Nektar św. Eugeniusza, jako napój oferowany jest również pielgrzymom, którzy przybywają do Sanktuarium Matki Bożej w Kodniu, m.in. z okazji odpustów czy dożynek. Dla zakonników oblatów jak i mieszkańców Kodnia i okolic Nektar św. Eugeniusza jest nie tylko smacznym napojem do obiadu, ale pomocnym specyfikiem w leczeniu schorzeń dróg żółciowych czy wątroby. Ten ziołowy miód może być także dodatkiem do ciast, a piernik z dodatkiem Nektaru św. Eugeniusza podobno smakuje wybornie. Nektar św. Eugeniusza został wpisany na Listę Produktów Tradycyjnych woj. lubelskiego. Podstawą wpisu produktu na tę listę jest, co najmniej 25-letnia tradycja oraz szczególna i niepowtarzalna jakość związana z metodami produkcji, które gwarantują wyjątkowe cechy i właściwości otrzymanego wyrobu.", "url": "https://gotowanie.onet.pl/artykuly/nektar-sw-eugeniusza-czyli-miod-z-kwiatow-mlecza/vhsc7pc", "category": "lubelskie", "sub_category": "Napoje (alkoholowe i bezalkoholowe)", "phrase": "Nektar świętego Eugeniusza – miód ziołowy"}