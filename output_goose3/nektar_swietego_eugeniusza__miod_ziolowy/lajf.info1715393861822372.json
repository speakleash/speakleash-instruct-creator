{"meta_description": "Wielkimi krokami zbliża się data premiery Lubelskiego Święta Ziół \"Na Zielarskim Szlaku\". Festyn, nad którym patronat objął marszałek Sławomir Sosnowski, odbędzie się - jakżeby inaczej! - 15 sierpnia, a więc w Święto Matki Boskiej Zielnej. Symboliczny jest nie tylko termin, ale i miejsce premierowej edycji imprezy - Fajsławice. To właśnie ta gmina nosi miano zielarskiego zagłębia naszego", "title": "Na zielarskim szlaku - LAJF magazyn lubelski", "content": "Wielkimi krokami zbliża się data premiery Lubelskiego Święta Ziół “Na Zielarskim Szlaku”. Festyn, nad którym patronat objął marszałek Sławomir Sosnowski, odbędzie się – jakżeby inaczej! – 15 sierpnia, a więc w Święto Matki Boskiej Zielnej. Symboliczny jest nie tylko termin, ale i miejsce premierowej edycji imprezy – Fajsławice. To właśnie ta gmina nosi miano zielarskiego zagłębia naszego regionu, przyczyniając się do tego, że Lubelskie zajmuje dziś pierwsze miejsce pod względem powierzchni uprawy ziół w Polsce! W województwie dominują uprawy tymianku, rumianku, kozłka lekarskiego i melisy lekarskiej. Według najnowszych danych Urzędu Statystycznego w Lublinie (za rok 2014) areał uprawy ziół i przypraw sięga dziś w regionie niemal 5,2 tys. ha, a roczne zbiory – 6,8 tys. ton. Sprzyjają temu bardzo dobre warunki glebowe i klimatyczne, duża zasobność wód podziemnych i dolin rzecznych, a także, a może przede wszystkim: nieskażone środowisko – małe uprzemysłowienie regionu wpływa na bezpieczeństwo upraw w zakresie zawartości metali ciężkich. Produkowane w Lubelskiem zioła wpisują się więc w królujący obecnie trend EKO!  Rozkwit lubelskiego zielarstwa pociągnął za sobą potrzebę kształcenia profesjonalnej kadry doradców w zakresie pozyskiwania i przetwarzania surowców zielarskich. Nic więc dziwnego, że to właśnie tutaj, w sercu zielarskiego regionu powstał pierwszy w Polsce kierunek “Zielarstwo i terapie roślinne”. Do studiowania na nim zaprasza Uniwersytet Przyrodniczy w Lublinie.  Dodajmy, że lubelskie zioła mają wszechstronne zastosowanie tak w profilaktyce i lecznictwie, jak również w kosmetyce i dietetyce. Co ważne, oprócz swojej podstawowej funkcji, rośliny zielarskie mogą też tworzyć – i tworzą! – oryginalny element działalności agroturystycznej w województwie lubelskim. Na taką właśnie EKOagroturystykę postawiły już lokalne społeczności m.in. Fajsławic i Hołowna. Doskonałą promocją tych małych ojczyzn, a jednocześnie lokalnego zielarstwa okazały się:  → TYMIANKOWY SMAK FAJSAWIC (zorganizowany w ramach Centrum Edukacji Zielarskiej w Fajsławicach), który będzie można bliżej poznać podczas I Lubelskiego Święta Ziół,  → KRAINA RUMIANKU, wioska tematyczna w Hołownie koło Podedwórza, jednej z gmin współorganizujących Lubelskie Święto Ziół.  Zioła stanowią również atrakcyjny element promocji lokalnego dziedzictwa kulinarnego. Na Liście Produktów Tradycyjnych prowadzonej przez ministra rolnictwa wspólnie z marszałkami województw znajdują się 4 ziołowe specjały z regionu lubelskiego:  → Nektar św. Eugeniusza – miód ziołowy z kwiatu mlecza, czyli mniszka pospolitego (promujący okolice Kodnia),  → tymianek z Fajsławic,  → sery z ziołami, promujące powiat krasnostawski,  → zupa chłopska fajsławicka, w której charakterystycznym elementem – odróżniającym tę zupę od podobnych wyrobów – jest zastosowanie do jej przyprawiania ziół, specjalności gminy Fajsławice.  Ziołowe rarytasy będą stanowić jedną z atrakcji sierpniowego festynu. Ale nie tylko. Podczas Lubelskiego Święta Ziół zorganizowane zostanie eksperckie seminarium ) oraz przedstawiony “zielony” dorobek społeczności lokalnych, które zainicjowały współpracę w ramach zielarskiego szlaku. Oprócz Fajsławic tworzy go dziesięć gmin wymienionych na plakacie. I to właśnie one w następnych latach będą gościć kolejne edycje święta. Tymczasem zapraszamy do Fajsławic. Spotkajmy się w zielarskim zagłębiu regionu już 15 sierpnia!", "url": "https://lajf.info/na-zielarskim-szlaku/", "category": "lubelskie", "sub_category": "Napoje (alkoholowe i bezalkoholowe)", "phrase": "Nektar świętego Eugeniusza – miód ziołowy"}