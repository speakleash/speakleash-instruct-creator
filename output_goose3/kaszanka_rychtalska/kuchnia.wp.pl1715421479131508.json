{"meta_description": "W gotowaniu, jak i w innych dziedzinach życia, mieszają się ze sobą tradycja i nowoczesność. Dotyczy to zarówno stosowanych metod przyrządzania potraw, jak i wykorzystywanych do nich składników. Czy w tej", "title": "Nowoczesne przepisy wykorzystujące tradycyjne produkty", "content": "W gotowaniu, jak i w innych dziedzinach życia, mieszają się ze sobą tradycja i nowoczesność. Dotyczy to zarówno stosowanych metod przyrządzania potraw, jak i wykorzystywanych do nich składników. Czy w tej dziedzinie połączenie to wychodzi na dobre i w jaki sposób jest dziś stosowane? W gotowaniu, jak i w innych dziedzinach życia, mieszają się ze sobą tradycja i nowoczesność. Dotyczy to zarówno stosowanych metod przyrządzania potraw, jak i wykorzystywanych do nich składników. Czy w tej dziedzinie połączenie to wychodzi na dobre i w jaki sposób jest dziś stosowane? Zapewne każdy kucharz zapytany o obszar swoich kulinarnych zainteresowań wskaże inną dziedzinę. Dla jednego będzie to tradycyjna kuchnia polska, dla drugiego orientalna kuchnia wschodnia, a dla jeszcze innego kuchnia śródziemnomorska. Ilu kucharzy, tyle gustów dotyczących gotowania. Każda kuchnia ma jednak swoją tradycję, bez względu na to, z jakiego rejonu świata pochodzi. Tradycja ta stale obecna jest w sztuce kulinarnej i - choć pojawia się w niej na różne sposoby - w dużej mierze stanowi podstawę, na której tworzone są dania nowe i oryginalne. Jest modyfikowana i urozmaicana, jednak nie można z niej całkowicie zrezygnować. Wiadomo bowiem, że to, co tradycyjne, kojarzy się z dobrym smakiem i kulinarną klasyką - jest przewidywalne i stanowi wyznacznik jakości. Jednak nowoczesne akcenty dodają jej innego wyrazu, urozmaicają serwowane potrawy, pozwalają kreować nowe smaki i zaskakiwać delektujące się nimi wyrafinowane podniebienia. Sprytne połączenie kulinarnych tradycji ze współczesnymi trendami jest więc  nie tylko potrzebne, ale i interesujące - jego efekt często pozostaje zagadką. Nowoczesność i tradycja pojawiają się na talerzach w różnych odsłonach. Po pierwsze, gdy podczas przygotowywania posiłków korzystamy z produktów lokalnych, wywodzących się z określonego regionu i wpisanych na Listę Tradycyjnych Produktów. Co znajdziemy wśród tego typy wyrobów? Każde województwo może pochlubić się czymś wyjątkowym. Dolny Śląsk słynie np. z twarogu sudeckiego, milickiego karpia czy kilku różnych rodzajów miodu, w województwie lubelskim znajdziemy kraśnicką gruszkę suszoną, różne rodzaje oleju oraz ser z ziołami. Podlaskie z kolei słynie choćby z sera podlaskiego, twarogu hajnowskiego, słodkowodnych ryb wędzonych oraz nadbużańskich grzybów - suszonych i marynowanych. Każdy rejon Polski oferuje produkty, które na dobre zagościły w tradycyjnej kuchni regionalnej i które poza tradycyjnymi potrawami pojawiają się także w nowoczesnych, lekkich i zdrowych posiłkach. Wystarczy wspomnieć o pochodzącym z Podlaskiego serze korycińskim - jeśli podamy go z bazylią i suszonymi pomidorami, nabierze  nowoczesnego wyrazu. Podobnie skropiony oliwą i octem balsamicznym i podany w towarzystwie świeżych pomidorów. Można także z powodzeniem dodać go do dań na ciepło, jak np. pizzy czy zapiekanek. Kaszanka rychtalska, rodem z Wielkopolski, to produkt, który doskonale sprawdzi się przyrządzony na grillu i podany z orzeźwiającą sałatką ze świeżych warzyw. Będzie jednak również składnikiem zapiekanki z jabłkiem i serem, a także dodatkiem do makaronu. To tylko dwa przykłady na to, że typowe regionalne produkty można z powodzeniem łączyć z różnorodnymi dodatkami. Z większości z nich wyczarujemy dania, które odważną kompozycją smaków zaskoczą niejednego kulinarnego eksperta. Tradycyjne potrawy kuchni polskiej, jednak z nietypowymi dodatkami - to kolejna z odsłon połączenia tradycji z nowoczesnością. W kulinarnych programach, które przebojem wdarły się na ekrany naszych telewizorów, często prezentowane są właśnie tego typu dania: znane i lubiane, jednak nietypowe. I tak na przykład podlaskie kołduny tatarskie podawać można jako małe kluseczki w rosole bądź jako pierogi z dodatkiem sosu jogurtowo-czosnkowego. Tradycyjna (również podlaska) zupa grzybowa nabierze niecodziennego charakteru, gdy podamy ją z francuskimi kluseczkami albo zaserwujemy w formie kremu. Klasyczna babka ziemniaczana świetne smakuje w towarzystwie sosu grzybowego lub jako dodatek do mięsnego gulaszu. To znów jedynie kilka przykładów - nie sposób bowiem wyliczyć wszystkich wariacji na temat tradycyjnych potraw kuchni polskiej. Dania, jakich skosztować możemy w różnych regionach naszego kraju, w znacznej mierze czerpią z tradycji i lokalnych przysmaków. Dobra restauracja wystarczy, by móc posmakować wybornych serów, nalewek, wędlin, mięsiw oraz potraw przyrządzonych na ich bazie. W całej Polsce znajdziemy szlaki kulinarne oferujące rarytasy rodem z danego regionu. Wśród nich np. Smaki Podhala czy Kujawsko-Pomorski Gęsinowy Szlak Kulinarny. W Podlaskiem natomiast, podążając Białostockim Szlakiem Kulinarnym, skosztujemy tamtejszych cepelinów, blinów, kindziuka czy sękacza. Tam też zasoby naturalne- lasy, pastwiska i zbiorniki wodne - stanowią źródło wartościowych i aromatycznych produktów: ryb, mięsa, warzyw, owoców, ziół i przypraw. Nowoczesność wyraża się w sposobie podawania ich na talerzu, ale również w tym, że są one w pełni naturalne i pozbawione sztucznych dodatków, co stanowi przecież jeden z  najaktualniejszych kulinarnych trendów.", "url": "https://kuchnia.wp.pl/nowoczesne-przepisy-wykorzystujace-tradycyjne-produkty-6054909830259841a", "category": "wielkopolskie", "sub_category": "Mięso świeże oraz produkty mięsne", "phrase": "Kaszanka rychtalska"}