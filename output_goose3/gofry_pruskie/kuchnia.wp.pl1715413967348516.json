{"meta_description": "Gofry to jeden z ulubionych ulicznych deserów, zwłaszcza w sezonie wiosenno-letnim, gdy Polacy masowo zajadają się kratkowanymi waflami wzbogaconymi owocami i bitą śmietaną. Prawdziwe gofry powinny mieć", "title": "Jak zrobić chrupiące gofry? Smakują jak z budki nad morzem", "content": "Gofry to jeden z ulubionych ulicznych deserów, zwłaszcza w sezonie wiosenno-letnim, gdy Polacy masowo zajadają się kratkowanymi waflami wzbogaconymi owocami i bitą śmietaną. Prawdziwe gofry powinny mieć chrupiącą skórkę oraz delikatne, wilgotne wnętrze. Co zrobić, by taki efekt osiągnąć w domu? Gofry przybyły do nas z zachodniej Europy. W Belgii czy Francji już w średniowieczu ceniono płaskie ciastka wypiekane w żeliwnych formach ogrzewanych w gorącym popiele palenisk. Jednak specjał, który formą przypomina dzisiejsze gofry, narodził się dopiero w XVIII wieku, prawdopodobnie w belgijskim mieście Liège. Jego autorem miał być osobisty kucharz miejscowego biskupa, wielkiego miłośnika słodkości, znudzonego tradycyjnymi łakociami. Tutejsze gofry są dość ciężkie i mają charakterystyczny, zaokrąglony kształt. Muszą posiadać niezbędny składnik – granulki cukru perłowego, które podczas pieczenia topią się i nadają ciastkom karmelowego smaku i aromatu. Jeszcze sławniejsze są gofry brukselskie, lżejsze i delikatniejsze, ale również posiadające chrupiącą skórkę. Wbrew nazwie pochodzą z Gandawy, gdzie od 1839 r. były sprzedawane przez Maximiliena Consaela, właściciela obwoźnej, ale luksusowej cukierni. Prawdziwą furorę na całym świecie gofry brukselskie zaczęły robić w połowie XX w., zwłaszcza po wystawie EXPO w Nowym Jorku, na której po udekorowane bitą śmietaną i truskawkami wafle ustawiały się długie kolejki. W minionym stuleciu przysmak upowszechnił się również w Polsce, m.in. na Warmii i Mazurach, gdzie dużą popularnością cieszyły się gofry pruskie, dziś figurujące na liście produktów tradycyjnych ministerstwa rolnictwa. Wiele tutejszych gospodarstw posiadało żeliwne gofrownice, zwane żelazkami, składające się z dwóch płaskich, okrągłych form złączonych zawiasami, z wypustkami w fajerce, którą można umieścić bezpośrednio nad ogniem. Czas wypieku mierzono… modlitwą \"Zdrowaś Mario\" – po jej wypowiedzeniu przewracano formę na drugą stronę. Kluczowe znaczenie mają oczywiście składniki ciasta. Ważna jest nie tylko ich jakość, ale również temperatura. Użyte do przygotowania gofrów jajka czy mleko powinny mieć temperaturę pokojową. Dzięki temu wszystkie składniki idealnie się połączą, co później zaowocuje chrupiącymi goframi. Gofry możemy przygotować z mąki pszennej, owsianej, orkiszowej, migdałowej czy kukurydzianej. Im niższy typ mąki, tym gofry będą lżejsze i delikatniejsze. Warto pamiętać, że mąki bezglutenowe nie klei się tak dobrze jak pszenna. Istotne są też proporcje dodatków. W większości przepisów pojawia się taka sama ilość mąki i mleka, które jednak bywa też częściowo zastępowane gazowaną wodą mineralną, co ma zapewnić później gofrom pożądaną chrupkość. Mleko krowie możemy zastąpić napojem roślinnym - sojowym, owsianym czy migdałowym. Bardzo ważna jest również świeżość jajek. Jak ją sprawdzić? Wystarczy włożyć jajko do naczynia z wodą. Jeśli leży na dnie, nadaje się do przyrządzania gofrów. Wszystkie składniki należy zmiksować na gładką masę, jednak nie powinno to trwać zbyt długo, gdyż intensywne ubijanie powoduje wydzielanie glutenu, którego nadmiar sprawi, że wypiek stanie się ciężki i gumowaty. Pamiętajmy też, że pianę z ubitych białek dodajemy do ciasta na samym końcu. Po wymieszaniu warto je odstawić na pół godziny. Najważniejszy parametr to moc gofrownicy. Zasada jest prosta – im wyższa, tym efekt końcowy będzie bardziej zadowalający. Tanie urządzenia o mocy 500-600 W nie tylko długo się nagrzewają, ale również nie zapewniają zwykle wypiekom chrupiącej skórki. Pod tym względem najlepsze są gofrownice o mocy powyżej 1200 W. Warto zwrócić uwagę na materiał, z którego wykonano formy. Dobrze sprawdzają się powłoki teflonowe, ale jeszcze bardziej chrupiące gofry otrzymamy dzięki powłoce ceramicznej, znakomicie utrzymującej odpowiednią temperaturę. Ciekawym rozwiązaniem są urządzenia wyposażone w termostat dbający o stabilność temperatury podczas pieczenia.", "url": "https://kuchnia.wp.pl/jak-zrobic-chrupiace-gofry-6484574302288001a", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Gofry pruskie"}