{"meta_description": "", "title": "Gofr – Wikipedia, wolna encyklopedia", "content": "Gofr – rodzaj pulchnego lub chrupkiego wafla robionego w gofrownicy, gdzie nadawany jest mu charakterystyczny kształt – zazwyczaj jest to prostokąt lub kwadrat z kratownicą, rzadziej koło czy serduszka ułożone w kwiatek. Gofry podaje się na ciepło[1], często z różnymi słodkimi dodatkami, na przykład bitą śmietaną, owocami, dżemem, frużeliną, galaretką, lodami, cukrem pudrem lub polewą. Typowe gofry przygotowuje się z ciasta naleśnikowego[1]. Mąkę, cukier, stopione masło lub olej, żółtka jaj, mleko i sól miesza się razem, a następnie dodaje się białka jaj ubite na pianę. Specyficznymi odmianami gofrów są gofry drożdżowe. Do bardziej znanych należą gofry belgijskie: spopularyzowane w 2. połowie XX wieku gofry brukselskie (Gaufre de Bruxelles) o delikatnej strukturze oraz stosunkowo treściwe gofry leodyjskie (Gaufre liegeoise)[2]. 17 marca 2017 na Listę polskich produktów tradycyjnych Ministerstwa Rolnictwa i Rozwoju Wsi trafiły „gofry pruskie” wytwarzane na Warmii. Do ich wyrobu używa się mąki, mleka, jaj, masła oraz drożdży[3]. Wypiekane są w formach nadających ciastu kształt pięciu koncentrycznie ułożonych, kratkowanych serc[3]. W kuchni pomorskiej wystepują zaś „wafle gdańskie” o podobnym kształcie – zostały wpisane na listę 17 stycznia 2012[4].", "url": "https://pl.wikipedia.org/wiki/Gofr", "category": "warmińsko-mazurskie", "sub_category": "Wyroby piekarnicze i cukiernicze", "phrase": "Gofry pruskie"}