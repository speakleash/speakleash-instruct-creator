{"meta_description": "Prawo Unii Europejskiej chroni ten produkt regionalny od czterech lat.", "title": "Biała parzona z Wielkopolski. Certyfikat posiada osiem firm", "content": "Prawo Unii Europejskiej chroni ten produkt regionalny od czterech lat. Ten wielkopolski specjał kojarzony jest przede wszystkim z wielkanocnym stołem świątecznym, jednak dostępny jest przez cały rok. Latem 2017 roku Kiełbasa Biała Parzona Wielkopolska została zarejestrowana, jako produkt posiadający Chronione Oznaczenie Geograficzne. Według tego dokumentu tylko kiełbasa produkowana zgodnie z precyzyjnie opisaną recepturą i technologią na dokładnie określonym obszarze geograficznym kraju (Województwo Wielkopolskie oraz kilka powiatów z dwóch sąsiednich województw) ma prawo być nazywana kiełbasą białą parzoną wielkopolską. Zgodnie z określonymi normami, kiełbasa powinna mieć ok. 10-12 centymetrów długości i średnicę do 3,3 centymetrów. Wytwarzana jest wyłącznie z mięsa wieprzowego, wykrawanego w ciągu 48-72 godzin po uboju (co oznacza w praktyce, że musi być to mięso z Polski), średnio rozdrobnionego, uzyskiwanego z wykrawanych szynek i łopatek - przytaczają miejscy urzędnicy. Mięso I klasy musi stanowić 70% ogólnej masy, II klasy 20% a III klasy tylko 10%. Mięso użyte do produkcji jest niepeklowane, co nadaje charakterystyczny \"biały\" kolor. Znakiem rozpoznawczym jest zawartość majeranku - nie mniejsza niż 0,3 kg na 100 kg mięsa. Pozostałe przyprawy to: sól warzona, świeżo starty czosnek i świeżo zmielony pieprz czarny. Daje to niezwykłą kompozycję smakowo-aromatyczną, a także wizualną, nieporównywalną z żadną inną z kiełbas tego typu - dodają. Obecnie prawo produkowania kiełbasy białej parzonej wielkopolskiej posiada 8 firm posiadających certyfikat: Zakład Mięsny sp.j. Konarczak z Pogorzeli, Zakłady Mięsne Szajek sp. z o.o., sp. kom. z Granowa, Zakłady Mięsne Mielczarek sp. z o.o., sp. kom. z Komornik, Zakłady Przetwórstwa Mięsnego Dworecki sp. j. z Chojna, WALDI Zakłady Mięsne sp. z o.o., sp. kom z Grodziska Wielkopolskiego, AGRO-HANDEL Sp. z o.o. z Krzywinia, Zakłady Mięsne WIWA A.J. Wróblewscy Sp. Jawna z Dopiewa, Rzeźnictwo Zyguła Zbąszynek sp. z o.o., sp. kom ze Zbąszynka.", "url": "https://epoznan.pl/news-news-115971-biala_parzona_z_wielkopolski_certyfikat_posiada_osiem_firm", "category": "wielkopolskie", "sub_category": "Mięso świeże oraz produkty mięsne", "phrase": "Kiełbasa biała parzona wielkopolska"}