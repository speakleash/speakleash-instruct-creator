{"meta_description": "", "title": "Kiełbasa Biała Parzona Wielkopolska z certyfikatem", "content": "28 marca 2022 roku w siedzibie Wielkopolskiej Izby Rzemieślniczej w Poznaniu odbyła się certyfikacja kiełbasy białej parzonej wielkopolskiej. Należy tu przypomnieć, że kiełbasa biała parzona wielkopolska w roku 2017 została zarejestrowana w Unii Europejskiej jako produkt posiadający „Chronione Oznaczenie Geograficzne”. Oznacza to, że tylko kiełbasa biała produkowana zgodnie z precyzyjnie opisaną recepturą i technologią na dokładnie określonym obszarze geograficznym kraju (w tym przypadku Województwo Wielkopolskie oraz kilka powiatów z dwóch sąsiednich województw) ma prawo być nazywana „Kiełbasą Białą Parzoną Wielkopolską”. Firmy pragnące produkować kiełbasę białą z używaniem unijnego znaku muszą poddać się procedurze sprawdzającej przy Ogólnopolskim Cechu Rzeźników – Wędliniarzy oraz przed Wojewódzkim Inspektoratem Jakości Handlowej Artykułów Rolno-Spożywczych. Czym jest więc ta niezwykła kiełbasa ? Kiełbasa Biała Parzona Wielkopolska jest produktem regionalnym szczególnie popularnym w okresie Świąt Wielkanocnych, ale nie tylko. Specjał ten może poszczycić się piękną metryką: przynajmniej od XIX wieku była ozdobą stołów zarówno w ziemiańskich dworach, domach mieszczańskich i chłopskich zagrodach. Wielkopolska od wieków średnich słynęła z produkcji wieprzowiny, nic więc dziwnego, że na rozmaite uroczystości rodzinne przygotowywano wyroby z mięsa wieprzowego, wśród których szczególnie lubianą była właśnie biała kiełbasa. O jej unikalnej barwie decyduje fakt, że przy produkcji nie dodaje się saletry. Podkreślić też wypada, że „Kiełbasa Biała Parzona Wielkopolska” jest produktem wyjątkowo ekologicznym: mięso wieprzowe niepeklowane wysokiej klasy, tylko naturalne przyprawy, takie jak czosnek, majeranek i sól warzona oraz świeżo starty pieprz czarny (jedyny składnik spoza regionu!) sprawiają, że obok unikalnych walorów smakowych i zapachowych wielkopolski smakołyk był od początku traktowany jako potrawa lekkostrawna i dietetyczna. Do aktualnej certyfikacji przystąpiło 8 firm z terenu Wielkopolski, w tym dwie z powiatu poznańskiego : Zakłady Mięsne Mielczarek z Komornik i Zakłady Mięsne WIWA z Dopiewa. W komisji certyfikującej w imieniu Instytutu Skrzynki – operatora szlaku kulinarnego powiatu poznańskiego „Smaki Powiatu Poznańskiego” zasiedli Witold Wróbel i Zbigniew Kmieć. Wszystkie ubiegające się o certyfikat unijny firmy uzyskały go, co świadczy o bardzo wysokiej jakości ich produkcji. Pełna lista producentów certyfikowanej Kiełbasy Białej Wielkopolskiej Parzonej dostępna jest na stronie Ogólnopolskiego Cechu Rzeźników, Wędliniarzy, Kucharzy w Poznaniu: www.ocrwk.pl", "url": "https://smakipowiatupoznanskiego.pl/kielbasa-biala-parzona-wielkopolska-z-certyfikatem/", "category": "wielkopolskie", "sub_category": "Mięso świeże oraz produkty mięsne", "phrase": "Kiełbasa biała parzona wielkopolska"}