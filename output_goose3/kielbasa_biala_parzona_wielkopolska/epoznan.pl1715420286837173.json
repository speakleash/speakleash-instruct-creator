{"meta_description": "Oficjalnie dowiemy się tego już w poniedziałek.", "title": "Biała parzona z Wielkopolski. Która najlepsza?", "content": "Oficjalnie dowiemy się tego już w poniedziałek. Latem 2017 roku Kiełbasa Biała Parzona Wielkopolska została zarejestrowana, jako produkt posiadający Chronione Oznaczenie Geograficzne. Według tego dokumentu tylko kiełbasa produkowana zgodnie z precyzyjnie opisaną recepturą i technologią na dokładnie określonym obszarze geograficznym kraju (Województwo Wielkopolskie oraz kilka powiatów z dwóch sąsiednich województw) ma prawo być nazywana kiełbasą białą parzoną wielkopolską. W tej chwili taki certyfikat przyznano 8 producentom. A który z nich wytwarza najlepszą? Tego chcemy się dowiedzieć podczas specjalnej oceny zorganizowanej przez Wielkopolską Izbę Rzemieślniczą w Poznaniu, Ogólnopolski Cech Rzemieślników Wędliniarzy Kucharzy oraz grupę producencką. Jest to ocena przeprowadzana w ramach cyklu imprez Wielkanoc Mięsne Święta Polska Tradycja. Warto wspomnieć, że to właśnie podczas tych certyfikacji, organizowanych z myślą o przestrzeganiu starych receptur na kiełbasę białą, zrodziła się idea ubiegania się o unijne oznakowanie. Dziś już wiemy, że wieloletnie starania przyniosły wielkopolskim wędliniarzom ogromny sukces - mówią organizatorzy akcji. Prace komisji konsumenckiej odbędą się w najbliższy poniedziałek. O ich rezultatach będziemy informować. Obecnie prawo produkowania kiełbasy białej parzonej wielkopolskiej posiada 8 firm posiadających certyfikat: Zakład Mięsny sp.j. Konarczak z Pogorzeli, Zakłady Mięsne Szajek sp. z o.o., sp. kom. z Granowa, Zakłady Mięsne Mielczarek sp. z o.o., sp. kom. z Komornik, Zakłady Przetwórstwa Mięsnego Dworecki sp. j. z Chojna, WALDI Zakłady Mięsne sp. z o.o., sp. kom z Grodziska Wielkopolskiego, AGRO-HANDEL Sp. z o.o. z Krzywinia, Zakłady Mięsne WIWA A.J. Wróblewscy Sp. Jawna z Dopiewa, Rzeźnictwo Zyguła Zbąszynek sp. z o.o., sp. kom ze Zbąszynka. Zgodnie z określonymi normami, kiełbasa powinna mieć ok. 10-12 centymetrów długości i średnicę do 3,3 centymetrów. Wytwarzana jest wyłącznie z mięsa wieprzowego, wykrawanego w ciągu 48-72 godzin po uboju (co oznacza w praktyce, że musi być to mięso z Polski), średnio rozdrobnionego, uzyskiwanego z wykrawanych szynek i łopatek. Mięso I klasy musi stanowić 70% ogólnej masy, II klasy 20% a III klasy tylko 10%. Mięso użyte do produkcji jest niepeklowane, co nadaje charakterystyczny \"biały\" kolor. Znakiem rozpoznawczym jest zawartość majeranku - nie mniejsza niż 0,3 kg na 100 kg mięsa. Pozostałe przyprawy to: sól warzona, świeżo starty czosnek i świeżo zmielony pieprz czarny. Daje to niezwykłą kompozycję smakowo-aromatyczną, a także wizualną, nieporównywalną z żadną inną z kiełbas tego typu - przypominają miejscy urzędnicy.", "url": "https://epoznan.pl/news-news-127535-biala_parzona_z_wielkopolski_ktora_najlepsza", "category": "wielkopolskie", "sub_category": "Mięso świeże oraz produkty mięsne", "phrase": "Kiełbasa biała parzona wielkopolska"}