{"meta_description": "", "title": "Tradycyjna Biała Parzona Wielkopolska tylko z certyfikatem, ale która jest najlepsza?", "content": "Specjał znany jest od XIX wieku, choć niektórzy wskazują, że można znaleźć zapisy o nim jeszcze w czasach piastowskich. Tradycyjna Kiełbasa Biała Parzona Wielkopolska od 2017 roku jest produktem chronionym. Oznacza to, że tą nazwą można posługiwać się jedynie w stosunku do wyrobów, które zostały przygotowane w tradycyjny sposób, zgodny z wieloletnią recepturą. Gwarancją tegp są certyfikaty wręczane wytwórcom. Obecnie certyfikat posiada ośmiu producentów. Który z nich najlepiej radzi sobie z recepturą? „W tej chwili taki certyfikat przyznano 8 producentom. A który z nich wytwarza najlepszą? Tego chcemy się dowiedzieć podczas specjalnej oceny zorganizowanej przez Wielkopolską Izbę Rzemieślniczą w Poznaniu, Ogólnopolski Cech Rzemieślników Wędliniarzy Kucharzy oraz grupę producencką. Jest to ocena przeprowadzana w ramach cyklu imprez Wielkanoc Mięsne Święta Polska Tradycja. Warto wspomnieć, że to właśnie podczas tych certyfikacji, organizowanych z myślą o przestrzeganiu starych receptur na kiełbasę białą, zrodziła się idea ubiegania się o unijne oznakowanie. Dziś już wiemy, że wieloletnie starania przyniosły wielkopolskim wędliniarzom ogromny sukces” – mówią organizatorzy akcji Zgodnie z normami, tradycyjna Kiełbasa Biała Parzona Wielkopolska powinna mieć ok. 10-12 cm długości i średnicę do 3,3 cm. Wytwarzana jest wyłącznie z mięsa wieprzowego, wykrawanego w ciągu 48-72 godzin po uboju (co oznacza w praktyce, że musi być to mięso z Polski), średnio rozdrobnionego, uzyskiwanego z wykrawanych szynek i łopatek. Mięso I klasy musi stanowić 70% ogólnej masy, II klasy 20% a III klasy tylko 10%. Mięso użyte do produkcji jest niepeklowane, co nadaje charakterystyczny “biały” kolor. Znakiem rozpoznawczym jest zawartość majeranku – nie mniejsza niż 0,3 kg na 100 kg mięsa. Pozostałe przyprawy to: sól warzona, świeżo starty czosnek i świeżo zmielony pieprz czarny.", "url": "https://codziennypoznan.pl/artykul/2022-03-28/tradycyjna-biala-parzona-wielkopolska-tylko-z-certyfikatem-ale-ktora-jest-najlepsza/", "category": "wielkopolskie", "sub_category": "Mięso świeże oraz produkty mięsne", "phrase": "Kiełbasa biała parzona wielkopolska"}