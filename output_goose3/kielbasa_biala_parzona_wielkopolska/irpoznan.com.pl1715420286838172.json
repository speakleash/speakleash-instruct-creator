{"meta_description": "Ocena konsumencka w CK Zamek", "title": "Kto produkuje najsmaczniejsza Kiełbasę Białą Parzoną Wielkopolską ?", "content": "Kto produkuje najsmaczniejszą Kiełbasę Białą Parzoną Wielkopolską ? Tego usiłowano się dowiedzieć 13 marca 2018 w Sali Kominkowej Centrum Kultury Zamek w Poznaniu. Ocena konsumencka została zorganizowana przez Wielkopolską Izbę Rzemieślniczą w Poznaniu oraz Ogólnopolski Cech Rzeźników Wędliniarzy Kucharzy. Tego niełatwego wbrew pozorom zadania podjęli się przedstawiciele mediów, samorządowcy, a także smakosze. Wśród zaproszonych gości Prezes Jerzy Bartnik powitał między innymi Zastępcę Prezydenta Poznania Jędrzeja Solarskiego oraz Grzegorza Ganowicza przewodniczącego Rady Miasta Poznania. Ale aby certyfikacyjnym wymaganiom stało się za dość nad wszystkim czuwał dr Jerzy Mróz z Uniwersytetu Przyrodniczego, który tłumaczył jak należy porównywać i oceniać kiełbasy. Warto dodać , że degustatorzy nie wiedzieli, kto wyprodukował daną wędlinę. Wszystko po to, by zachować pełny obiektywizm. Oceniano nie tylko smak, ale i wygląd kiełbasy, którą degustowano zarówno na zimno, jak i na ciepło. Do tej oceny mógł przystąpić jedynie producent, który poddał się procedurze weryfikacyjnej. Przedstawiciele Wojewódzkich Inspekcji Jakości Handlowej Artykułów Rolno-Spożywczych po przeprowadzeniu szczegółowej kontroli w zakładzie określają czy dany produkt spełnia precyzyjne warunki nadania tego oznaczenia. W tej chwili certyfikat przyznano 8 producentom. Tylko te firmy mogą znakować swoją białą charakterystycznym żółto – grantowym symbolem Chronionego Oznaczenia Geograficznego. Przypomnijmy, że starania o przyznanie chronionego oznaczenia geograficznego UE dla naszego regionalnego specjału trwały wiele lat. Zaczęły się niemal 15 lat temu z inicjatywy Jacka Marcinkowskiego, wywodzącego się ze znanej rodziny poznańskich rzeźników i wędliniarzy, w której przepis na białą przekazywano sobie od kilku pokoleń. Nie mógł on pogodzić się z faktem, że rynek zalewają supermarketowe podróbki białej. Przez wiele lat Wielkopolska Izba Rzemieślnicza w Poznaniu organizowała więc certyfikację wędlin wielkanocnych, w tym też naszej słynnej białej. Z czasem wpisano ją na listę produktów regionalnych. Gdy wniosek przeszedł pomyślnie weryfikację w Ministerstwie Rolnictwa i Rozwoju Wsi, można go było wysłać do Brukseli. Te działania - również finansowo - wsparł Urząd Marszałkowski Województwa Wielkopolskiego. Wreszcie wiosną 2017 roku wniosek złożony przez Wielkopolską Izbę Rzemieślniczą w Poznaniu dostał pozytywną opinię i białej przyznano chronione oznaczenie geograficzne. Od 7 lipca 2017 decyzja Komisji Europejskiej jest prawomocna - Kiełbasa Biała Parzona Wielkopolska dołączyła do ekskluzywnego grona produktów, których jakość i smak są gwarantowane. Najważniejsze , że ta charakterystyczna wędlina może stać się nowym kulinarnym symbolem miasta i regionu. …”Certyfikat pomógł wypromować rogale świętomarcińskie w całej Polsce i na świecie - mówi Jędrzej Solarski, zastępca prezydenta Poznania. - Chcemy, by Kiełbasa Biała Parzona Wielkopolska była tak samo rozpoznawalna. Musimy zacząć jednak od siebie samych i przekonać najpierw mieszkańców Wielkopolski, a potem całego kraju, że nasza biała jest rzeczywiście niepowtarzalna i wyjątkowo smaczna”… Do konkursu przystąpili producenci, którzy wiedzieli już , że według opisu Chronionego Oznaczenia Geograficznego KIEŁBASA BIAŁA PARZONA WIELKOPOLSKA jest produkowana wyłącznie z świeżego mięsa wieprzowego, wykrawanego w przeciągu 48-72 godz. po uboju. Mięso użyte do produkcji jest niepeklowane, a jedynymi dodatkami są: sól warzona, pieprz czarny świeżo zmielony, świeży tarty czosnek oraz tarty majeranek, który do białej kiełbasy jest dodawany tylko w Wielkopolsce. Kiełbasa według normy powinna mieć 10-12 cm długości i średnicę do 3,3 cm. Chronionego Oznaczenia Geograficznego mogą po ocenie używać producenci z terenu całego województwa wielkopolskiego, a także 8 powiatów z województwa lubuskiego i 2 powiatów województwa kujawsko-pomorskiego. Są to odpowiednio powiaty: gorzowski, krośnieński, międzyrzecki, słubicki, strzelecko-drezdenecki, świebodziński, wschowski i zielonogórski z terenu Ziemi Lubuskiej. A z Kujaw – powiat mogileński oraz żniński. I jaki był werdykt? Końcowe zliczenie ostatecznej punktacji przyniosło z jednej strony pewne zaskoczenie ale z drugiej satysfakcję, że wielkopolscy wędliniarze – mówiąc kolokwialnie - trzymają poziom! Pomiędzy największą, a najmniejszą liczbą zdobytych punktów różnica była tak niewielka, że Kapituła Konkursowa uznała jednomyślnie przyznać WSZYSTKIM PRODUCENTOM ex aequo PIERWSZE MIEJSCE! Wręczenie pamiątkowych certyfikatów odbędzie się już w niedzielę 18 marca w południe na Placu Wolności w Poznaniu – zapraszamy!", "url": "https://www.irpoznan.com.pl/wiadomosc,kto-produkuje-najsmaczniejsza-kielbase-biala-parzona-wielkopolska-.html", "category": "wielkopolskie", "sub_category": "Mięso świeże oraz produkty mięsne", "phrase": "Kiełbasa biała parzona wielkopolska"}