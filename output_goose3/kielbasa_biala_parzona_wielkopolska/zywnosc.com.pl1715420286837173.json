{"meta_description": "", "title": "„Kiełbasa biała parzona wielkopolska”", "content": "Kiełbasa biała parzona wielkopolska jest już 39. polskim produktem objętym ochroną w ramach unijnego systemu chronionych nazw pochodzenia, chronionych oznaczeń geograficznych i gwarantowanych tradycyjnych specjalności. Oznacza to, że powyższa nazwa będzie mogła być używana jedynie przez producentów na ściśle określonym obszarze geograficznym, obejmującym województwo wielkopolskie oraz część powiatów w województwie lubuskim i kujawsko-pomorskim. Każdy producent chcący posługiwać się tą chronioną nazwą będzie musiał poddać się kontroli zgodności produktu z zarejestrowaną specyfikacją i otrzymać stosowany certyfikat. Kiełbasy parzone były znane na ziemiach polskich co najmniej od XIX w. Szczególnie na stołach mieszkańców Wielkopolski znajdowała się duża gama wyrobów przygotowywanych z mięsa wieprzowego, wśród których bezsprzecznie królowała kiełbasa biała wielkopolska. W kiełbasie białej parzonej wielkopolskiej dominuje smak zaparzonego mięsa wieprzowego z lekkim aromatem czosnku i pieprzu. Wyraźnie wyczuwalna jest również nuta tartego majeranku, podkreślająca jej smak oraz związek z regionem Wielkopolski. Wyjątkowość kiełbasy białej parzonej wielkopolskiej polega również na tym, że jest produkowana ze świeżego, schłodzonego, niepeklowanego mięsa w 70% pochodzącego z szynki, a także niedługi czas jej przygotowywania co wpływa na jej wysoką jakość.", "url": "https://www.zywnosc.com.pl/kielbasa-biala-parzona-wielkopolska/", "category": "wielkopolskie", "sub_category": "Mięso świeże oraz produkty mięsne", "phrase": "Kiełbasa biała parzona wielkopolska"}