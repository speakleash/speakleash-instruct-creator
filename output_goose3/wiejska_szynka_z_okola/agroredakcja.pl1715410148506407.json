{"meta_description": "Okół to wieś leżąca w otoczeniu pięknych lasów Puszczy Iłżeckiej nad zygzakowato płynącą rzeką Kamienną, niedaleko Bałtowa", "title": "Szynka z Okoła", "content": "Okół to wieś leżąca w otoczeniu pięknych lasów Puszczy Iłżeckiej nad zygzakowato płynącą rzeką Kamienną, niedaleko Bałtowa w województwie świętokrzyskim. To tam Ewa i Jerzy Walczykowie prowadzą swoje gospodarstwo rolne i robią wspaniałe swojskie wędliny. Wzbogacają tym samym ofertę produktów tradycyjnych powiatu ostrowieckiego. W Okole i okolicach gminy Bałtów tradycja wyrobu wędlin sięga bardzo odległych czasów. Po 1830 r. Bałtów i dobra bałtowskie przejęła rodzina książąt Druckich-Lubeckich, gdzie powstał murowany pałac. Na stoły arystokracji w pałacu trafiały kiełbasy, kaszanki i szynki z wędzarni okolicznych gospodarzy. Największy ruch był zwłaszcza na Wielkanoc i Boże Narodzenie, gdy ubijali świnie na świąteczne wyroby. Tyle historia, dziś zaś tradycja wyrobu swojskich wędlin wciąż jest w Okole podtrzymywana przez Jerzego Walczyka. Jerzy Walczyk wraz z żoną Ewą posiadają ponad 15 hektarów ziemi. W gospodarstwie uprawiają zboża, rośliny okopowe, maliny, trzymają też trzodę chlewną karmioną paszami naturalnymi. I z wieprzowiny pozyskiwanej z własnej hodowli robią swojskie wyroby. Kiełbasy, kaszanki, salcesony oceniane były już w kulinarnych konkursach. Ale najbardziej znana jest bodaj szynka z Okoła. Smak i zapach wędlin jest niepowtarzalny. Wpływają na to zarówno warunki klimatyczne gospodarstwa, jak i metoda wyrobu. A receptury, z których korzysta pan Jerzy, sięgają czasów jego dziadka. To on przekazał mu tajniki. Tradycja wytwarzania wiejskiej szynki z Okoła wiąże się z procesem konserwacji, którego odpowiedni przebieg nadaje mięsu trwałość, wzbogaca jego walory smakowe oraz nadaje odpowiedni charakterystyczny zapach. Niesłychanie ważne jest też wędzenie w tradycyjnej wędzarni opalanej drewnem dębowym. Ale smak – to również dodatki. A w tym konkretnym przypadku są to: tymianek, kolendra, ziele angielskie i liść laurowy. Jerzy Walczyk swoje produkty sprzedaje na lokalnym rynku. Ma swoich odbiorców. W marketingu bez wątpienia pomogły mu zdobywane nagrody w konkursie wojewódzkim Nasze Kulinarne Dziedzictwo – Smaki Regionów. W 2014 r. otrzymał wyróżnienie za wiejską szynkę z Okoła, w 2015 r. pierwsze miejsce za kiełbasę, a w 2017 r. wyróżnienie za kaszankę wiejską.", "url": "https://agroredakcja.pl/agroplatforma-odr/szynka-z-okola", "category": "świętokrzyskie", "sub_category": "Mięso świeże oraz produkty mięsne", "phrase": "Wiejska szynka z Okoła"}