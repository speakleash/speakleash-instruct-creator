{"meta_description": "Najlepsza, tradycyjna zupa fasolowa! To bardzo stary i sprawdzony przepis na zupę fasolową gotowaną na boczku, z kiełbasą i z ziemniakami. Zupa fasolowa wychodzi gęsta, sycąca i niezwykle aromatyczna.", "title": "Zupa fasolowa", "content": "Szklanka ma u mnie pojemność 250 ml.  Warzywa ważone były przed obraniem a składniki ułożyłam w kolejności dodawania ich do zupy.   Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ nawet kiełbasa użyta przez Ciebie może mieć o 100 kcal więcej lub mniej, niż kiełbasa której użyłam ja.   Zupę fasolową zacznij szykować dzień wcześniej. Najlepiej wieczorem odłożyć fasolę do namoczenia, by już rano dnia następnego móc zabrać się do gotowania. Uwielbiam gotować takie sycące i bogate w składniki zupy. Lubię, gdy w garnku pływa dużo pysznych warzyw oraz mięso. Zupa fasolowa to jedna z tych zup, przy których ciężko mi odmówić sobie dokładki. Też tak masz? :) Najważniejsza jest dobrej jakości, sucha fasola Jaś. W sklepie szukaj drobnej fasoli, której długość nie przekracza 2 cm. Fasolę trzeba najpierw namoczyć. Przygotuj sobie sporą miskę - szklaną lub ceramiczną. Wsyp pełną szklankę fasoli, czyli 200 gramów suchej fasoli i zalej zimną wodą. Woda powinna wystawać nawet 10 cm nad fasolę.   Fasola będzie pęcznieć i wchłonie większość wody z miski. Jeśli nalejesz za mało wody, to w każdej chwili możesz ją uzupełnić. Jeśli jednak zostawisz fasolkę na całą noc, to rano może się okazać, że zabrakło wody i wystające fasolki będą miały pomarszczoną skórkę/łupinkę. Fasolę polecam moczyć minimum 10 godzin. Najlepiej zalać fasolę wieczorem i zostawić ją tak do rana. Miskę odłóż na ten czas np. do szafki lub schowka/piwniczki.  Po minimum 10 godzinach moczenia możesz już odlać resztę wody z fasoli. Od razu zauważysz, że fasola napuchła i wypiła większość wody z miski.Przepłucz fasolę i umieść w garnku o pojemności około 4 litrów. Do fasoli wlej również minimum jeden litr domowego bulionu warzywnego lub drobiowego. Zupa fasolowa gotowana na litrze płynu będzie gęsta. Jeśli więc wolisz, gdy zupa nie jest bardzo gęsta, to dodaj jeszcze jedną szklankę bulionu.Zdarzało mi się gotować zupę fasolową bez bulionu, a tylko z samą wodą i też wyszła super. Czasem rozmroziłam np. 500 ml bulionu warzywnego i uzupełniałam go wodą. Smak zupy będzie bogaty, ponieważ dodasz do niej jeszcze wędzony boczek oraz kiełbasę. Do garnka dodaj też dwa listki laurowe oraz dwa ziarna ziela angielskiego. Przykryj garnek przykrywkową i zagotuj zupę. Gdy zupa fasolowa zacznie się gotować, zmniejsz moc palnika tylko do takiej, by zupa lekko mrugała i gotuj ją pod przykryciem przez 35 minut.W trakcie gotowania się fasoli w wywarze możesz zacząć szykować pozostałe składniki. Po 35 minutach do garnka dodaj też obrane i pokrojone w drobną kostkę: ziemniaki i marchew. Gotuj zupę tak samo pod przykryciem przez kolejne 20-25 minut do miękkości warzyw. Marchew będzie zapewne potrzebowała gotować się dłużej niż ziemniaki, więc będzie to bliżej 25 minut gotowania.Zupa fasolowa się gotuje, więc czas na boczek z cebulą. Boczek surowy wędzony lub gotowany wędzony bez skóry pokrój na drobną kosteczkę. Wrzucaj go na zimną jeszcze patelnię i pozwól, by tłuszcz stopniowo się wytapiał a boczek rumienił. Od czasu do czasu zamieszaj boczek drewnianą łyżką.Cebulę obierz i poszatkuj drobno. Dodaj ją do boczku dopiero wtedy, gdy większość tłuszczu z boczku już się wytopi. Kupując boczek do zupy fasolowej możesz zatem śmiało sięgać po te tłustsze kawałki. Jeśli nie masz kiełbasy podsuszanej i podwędzanej i planujesz dodać np. kiełbasę śląską, to podsmaż ją na patelni razem z cebulą. Całość podsmażaj tak do 15 minut, aż cebula się zeszkli i zarumieni.Gdy warzywa w garnku są już miękkie dodaj całą zawartość patelni z cebulą i boczkiem. Dodaj też kiełbasę pokrojoną w półplasterki (Jeśli masz kiełbasę podwędzaną i podsuszaną. Takiej kiełbasy nie podsmażaj wcześniej na patelni).Dodaj też płaską łyżkę słodkiej papryki lub papryki słodkiej wędzonej, 1/4 łyżeczki pieprzu i pół łyżeczki soli. Zamieszaj zupę i gotuj pod przykryciem przez pięć, do dziesięciu minut. Na tym etapie można już zakończyć gotowanie zupy fasolowej.Ja jednak zawsze dodaję na koniec łyżkę majeranku oraz dwie łyżki koncentratu pomidorowego. Zupa fasolowa jest jeszcze lepsza.. spróbuj koniecznie.Jeśli lubisz dania w stylu węgierskim, to zarówno fasolka po bretońsku , jak i moja zupa fasolowa przypadną Ci do gustu. Sprawdź też mój przepis grochówka na wędzonym boczku.", "url": "https://aniagotuje.pl/przepis/zupa-fasolowa", "category": "kujawsko-pomorskie", "sub_category": "Gotowe dania i potrawy", "phrase": "Zupa fasolowa po kujawsku"}