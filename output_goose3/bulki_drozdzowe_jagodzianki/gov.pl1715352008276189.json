{"meta_description": "Produkt wpisany na listę produktów tradycyjnych w dniu 2013-12-19\nW kategorii Wyroby piekarnicze i cukiernicze\nW województwie woj. mazowieckim", "title": "Bułki drożdżowe jagodzianki - - Portal Gov.pl", "content": "Rumiane bułeczki z widocznym w przekroju nadzieniem z jagód. Od ciemnozłocistej do jasnobrązowej, w przekroju kremowa z fioletowym nadzieniem. Bułki z ciasta drożdżowego są charakterystycznym wypiekiem na terenie wschodniego Mazowsza. Tradycji tego wypieku można się doszukiwać w zwyczajach ludowych w połowie XX wieku. W okolicznych parafiach tradycją było obchodzenie tzw. odpustów. W ten dzień w parafii urządzano kiermasz, który lud obchodził z zabawą, zapraszając znajomych i krewnych z innych parafii. Tradycją było obdarowywanie odjeżdżających gości jagodziankami, ponieważ bardzo dobrze znoszą transport i były smacznym wspomnieniem zabawy odpustowej. Lokalne obrzędy towarzyszące temu świętu, stały się dziedzictwem kulinarnym tutejszej społeczności. Sposób przygotowania jagodzianek jest bardzo prosty, choć wymaga sporo czasu i pracy. „Najpierw robię zaczyn z drożdży, niewielkiej ilości ciepłego mleka, kilku łyżek cukru i kilku łyżek mąki i odstawiam na kuchnię do wyrośnięcia. W tym czasie przesiewam mąkę do miski, robię dołek w mące i wlewam zagotowane mleko, dodaję żółtka i jaja kręcone z cukrem i wanilią, wyrośnięty zaczyn, roztopione masło, sól i wyrabiam ciasto do czasu, aż odstaje od ręki i jest gładkie. Miskę z ciastem odstawiam w ciepłe miejsce do wyrośnięcia. Następnie w jednym naczyniu przygotowuję jagody obtaczając je w mące, w drugim cukier. Wyrośnięte ciasto wykładam na stolnicę, wałkuję, wykrawam szklanką krążki, napełniam jagodami i posypuję cukrem, zlepiam i nadaję kształt okrągły. Uformowane bułki smaruję roztrzepanym jajkiem i układam na blasze wysmarowanej tłuszczem. Gdy podrosną wkładam do gorącego pieca” (Wywiad przeprowadzony z mieszkanką Tchórznicy Włościańskiej). Bułki drożdżowe jagodzianki należy piec około 30 minut, zwracając uwagę na ich kolor, aby się nie przypiekły. Obecnie tradycja domowego wypieku bułek drożdżowych powoli zanika, już tylko nieliczne gospodynie potrafią je przygotować.", "url": "https://www.gov.pl/web/rolnictwo/bulki-drozdzowe-jagodzianki", "category": "mazowieckie", "sub_category": "Wyroby piekarnicze i cukiernicze", "phrase": "Bułki drożdżowe jagodzianki"}