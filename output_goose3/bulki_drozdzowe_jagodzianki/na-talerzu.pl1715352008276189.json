{"meta_description": "Jest lato, muszą być jagodzianki! Nie znam nikogo, kto nie lubiłby tych słodkich, drożdżowych bułeczek wypełnionych pysznymi owocami. Sama je uwielbiam i", "title": "Jagodzianki - prosty przepis na pyszne bułeczki pełne jagód", "content": "Jest lato, muszą być jagodzianki! Nie znam nikogo, kto nie lubiłby tych słodkich, drożdżowych bułeczek wypełnionych pysznymi owocami. Sama je uwielbiam i aż wstydzę się przyznać, ile sztuk jestem w stanie zjeść za jednym razem. Są takie słodkości, które muszą się pojawić w konkretnych porach roku. Nie ma zimy bez pierników, jesieni bez szarlotki i jagodzianek w lato. Dlatego tak bardzo się ucieszyłam, gdy w końcu dorwałam jagody w sklepie (w 4 warzywniakach w mojej najbliższej okolicy nie pojawiły się ani razu!). Wzięłam od razu większą ilość, bo czułam, że nie tylko jedna runda tych drożdżowych bułeczek będzie pieczona. Każdy, kto przygotowywał kiedyś ciasto drożdżowe wie, że to dość kapryśny wypiek. Ważne jest praktycznie wszystko – od świeżości i odpowiedniej temperatury składników, po warunki atmosferyczne w ciągu dnia. Upieczenie klasycznego drożdżowego ciasta może się więc wydawać skomplikowane, a co dopiero przygotowanie napakowanych owocami bułeczek. Na szczęście jest kilka kluczowych zasad, których warto się trzymać, by jagodzianki wyszły idealnie – puszyste, miękkie i pełne jagód! Wszystkie składniki powinny być w temperaturze pokojowej. Drożdże nie lubią skrajnych temperatur, więc dodanie np. jajek prosto z lodówki może zaburzyć proces wyrastania ciasta i spowodować, że ciasto nie będzie odpowiednio puszyste i smaczne. Warto wyjąć składniki min. 3 godziny przed przygotowaniem ciasta. Składniki powinny być świeże. Może to banał, ale warto go przypomnieć. Często słyszę: “Dałam/dałem tyle drożdży, a ciasto nie wyrosło!”, a wystarczy, że drożdże nie były pierwszej świeżości i już to mogło spowodować taki efekt. Zarówno świeże drożdże, jak i te instant, nie mogą za długo czekać na zużycie, zwłaszcza po otworzeniu. SPRAWDŹ TEŻ: Inne sprawdzone przepisy na pyszne ciasta znajdziesz w zakładce CIASTO Cukier do jagód dodaj na sam koniec. Jeśli za wcześnie dodasz cukier do owoców, mogą puścić dużo soku i wylać się z jagodzianek. Mąkę i cukier dodaję tuż przed nadziewaniem bułeczek. Uważaj na mąkę przy lepieniu. Jeśli z jagodzianek wycieka trochę jagód, to znaczy, że robisz to dobrze 😉 Przy napakowanych owocami bułeczkach po prostu nie ma możliwości, by nie wyciekło troszkę nadzienia. Żeby jednak uniknąć jagodowej zupy na blasze do pieczenia, warto pamiętać o dobrym zlepieniu bułeczek. W miejscu zlepienia nie powinno być mąki. Ona utrudnia łączenie ciasta i bułeczki mogą się wtedy rozejść w piekarniku. Jeśli jednak mąka dostała się w miejsce łączenia, posmarujcie ten fragment ciasta jajkiem, który zadziała jak naturalny klej. Pamiętajcie też, żeby kłaść jagodzianki łączeniem do dołu. Szczegółowe porady na temat tego, jak upiec idealne ciasto drożdżowe, znajdziecie w moim poradniku: Podziel się efektem! Zostaw komentarz poniżej. Nie zapomnij też oznaczyć @przepisynatalerzu i dodać hashtag #przepisynatalerzu na Instagramie!", "url": "https://na-talerzu.pl/1894/jagodzianki-prosty-przepis-na-puszyste-buleczki-pelne-jagod/", "category": "mazowieckie", "sub_category": "Wyroby piekarnicze i cukiernicze", "phrase": "Bułki drożdżowe jagodzianki"}