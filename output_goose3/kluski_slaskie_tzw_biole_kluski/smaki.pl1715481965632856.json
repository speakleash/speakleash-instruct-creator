{"meta_description": "Kluski śląskie to tradycyjne polskie danie. Kluski z dziurką robi się z gotowanych ziemniaków i je m.in. z roladą wołową i czerwoną kapustą.", "title": "Kluski śląskie to tradycyjne polskie kluski z dziurką. Mój przepis jest prosty i zawsze wychodzi", "content": "Kluski śląskie (kluski białe, gumiklyjzy, kluski z dziurką) to tradycyjne polskie kluski, które robi się z gotowanych ziemniaków, a serwowane są m.in. z roladą wołową i czerwoną kapustą. W 2006 roku kluski śląskie zostały wpisane na listę produktów tradycyjnych województwa opolskiego i województwa śląskiego. Od dawna jest to popisowe danie na Górnym i Dolnym Śląsku, które stanowi dodatek do mięsa i sosów. Ja robię kluski śląskie według sprawdzonego przepisu, który zawsze wychodzi. To klasyczna wersja ciasta bez jajka. Według tej receptury kluseczki z dziurką wychodzą mięciutkie i elastyczne. Można je jeść same lub jako dodatek do obiadu. Pod przepisem znajduje się rada, kiedy do ciasta na kluski śląskie można dodać jajko. Kluski śląskie z jajkiem czy bez jajka? Aby zrobić kluski śląskie w wersji tradycyjnej, potrzebujesz jedynie ugotowane ziemniaki i mąkę ziemniaczaną oraz sól. Niektóre przepisy uwzględniają również jajko, jednak nie jest ono obowiązkowym składnikiem klusek śląskich. Co ważne – aby dobrać idealne proporcje składników, nie potrzeba wagi. 100 g klusek śląskich (około 5 sztuk) dostarcza do organizmu 155 kcal. 2 g białka i 37 g węglowodanów. Jak już pisałem kluski śląskie to jedno z tradycyjnych dań kuchni śląskiej. Białe kluski śląskie przygotowywane są z gotowanych ziemniaków – jak w moim przepisie, jednak można także przygotować kluski śląskie z dodatkiem surowych, startych ziemniaków (bez skrobi ziemniaczanej). Wtedy mówimy, że są to czarne kluski śląskie (czorne kluski). Kluski śląskie mają charakterystyczny wygląd. Powstają z ziemniaczanego ciasta, z którego formowane są kulki wielkości orzecha włoskiego. Po rozpłaszczeniu kulki ciasta powstaje około 4-centymetrowa kluska, która ma w środku wgłębienie. Robione palcem małe wgłębienie w kluskach śląskich zapobiega spływaniu z nich sosu lub omasty np. stopionego masła. Kluski śląskie wyróżniają się nie tylko kształtem, ale także ziemniaczano-maślanym smakiem i miękką konsystencją. Kluski śląskie tradycyjnie serwowane są z roladą, sosem i surówką, ale można podawać je z różnymi potrawami mięsnymi (np. gulaszem, bitkami), samym sosem (np. sosem grzybowym) i jedynie z omastą (np. polane masłem, posypane skwarkami lub usmażoną cebulką). Jeżeli nie jemy mięsa, to możemy podać kluski śląskie również z warzywną potrawką. Kluski śląskie nie dla każdego. Kto nie powinien ich jeść? Kluski śląskie to szybkie, sycące i smaczne danie, które może stanowić urozmaicenie jadłospisu zarówno dzieci, jak i osób dorosłych. Trzeba jednak pamiętać, że jest to potrawa, która składa się z ziemniaków oraz mąki ziemniaczanej, co sprawia, że szybko podnosi poziom glukozy we krwi i nie jest zalecana m.in. dla osób chorujących na cukrzycę.", "url": "https://smaki.pl/przepisy/obiady/10906123/kluski-slaskie-to-polskie-kluski-z-dziurka-prosty-przepis-ktory-zawsze-wychodzi.html", "category": "opolskie", "sub_category": "Gotowe dania i potrawy", "phrase": "Kluski śląskie (tzw. biołe kluski)"}