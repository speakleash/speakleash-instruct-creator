{"meta_description": "Najczęściej konserwujemy w ten sposób śledzie. Ale smaczne są też inne ryby w zalewie octowej – leszcz, płotka, szczupak, a nawet dorsz czy mintaj, które często marynuje się po uprzednim upieczeniu czy usmażeniu. Dietetyczka podpowiada, jak je przygotować, żeby nie szkodziły zdrowiu.", "title": "Ryba w occie – czy to wartościowa przekąska? | Naturalnie o Zdrowiu", "content": "Ryby, zwłaszcza morskie, to samo zdrowie. Ich delikatne mięso jest bogate w białko oraz nienasycone tłuszcze, zapobiegające chorobom serca i układu krążenia. Oprócz tego ryby zawierają witaminy A, D i E, witaminy z grupy B, a także jod, cynk, selen i żelazo (jest to tzw. żelazo hemowe, które nasz organizm doskonale przyswaja). Nic więc dziwnego, że dietetycy zalecają, by jeść ryby 2–3 razy w tygodniu. Warto przy tym pamiętać, że mięso ryb łatwo się psuje i nie nadaje się do długiego przechowywania, chyba że je zamrozimy albo zakonserwujemy w zalewie octowej. Marynowane i pasteryzowane ryby zachowują trwałość nawet przez kilka miesięcy. Należy trzymać je w chłodnym miejscu. Ryby w zalewie octowej niepasteryzowane można przechowywać w lodówce kilka tygodni. Do marynowania w occie nadają się właściwie wszystkie ryby. Za najsmaczniejsze uznaje się te o białym i zbitym mięsie, np. miruna, dorsz, morszczuk, mintaj, sandacz, szczupak. Można przyrządzać w ten sposób także mniej szlachetne gatunki, np. płoć i leszcze oraz karpie. Mniejsze ryby marynuje się w całości, większe można pokroić. Czy ryba w occie jest zdrowa? Konserwowanie ryb w zalewie octowej w zasadzie nie wpływa na pogorszenie ich wartości odżywczej. Ryby w occie mają sporo białka i są niskokaloryczne. Dodatek octu korzystnie wpływa na przemianę materii. Dlatego po marynowane ryby mogą sięgać osoby dbające o linię, oczywiście z umiarem. Dla większości zdrowych osób jedzenie ryb w zalewie octowej może być smaczną alternatywą dla wędlin. Ryb w occie powinny jednak unikać osoby cierpiące na choroby przewodu pokarmowego oraz te, które muszą stosować dietę lekkostrawną. Ocet może podrażniać śluzówkę przewodu pokarmowego i nasilać dolegliwości. Ostrożnie do marynowanych ryb powinny też podchodzić osoby chore na anemię i niedokrwistość, ponieważ ocet może niszczyć czerwone krwinki. Aby zrobić rybę w zalewie octowej, należy zacząć od sprawienia, przyprawienia i usmażenia ryby. Potem trzeba zrobić zalewę octową z wody, octu i przypraw, takich jak: liście laurowe, cebula, ziele angielskie, pieprz, sól i odrobina cukru. Zalewę zagotowujemy na małym ogniu. Przygotowaną wcześniej rybę układamy w czystych słoikach, zalewamy marynatą i pasteryzujemy przez ok. 15–20 min. Podstawowym składnikiem zalewy octowej jest ocet spirytusowy 10-procentowy. Można też sięgnąć po ocet winny lub jabłkowy. Ocet doskonale konserwuje rybę, nadaje daniu specyficzny smak, a także pomaga „zmiękczyć” ości, które dzięki temu nadają się do jedzenia. Aby ocet spełnił swoją rolę, trzeba przygotować zalewę o odpowiednim stężeniu. Zazwyczaj stosuje się następującą proporcję – 1 szklanka octu spirytusowego 10-procentowego na 4 szklanki wody. Rybę przeznaczoną do konserwowania octem warto przed marynowaniem usmażyć. Najlepiej panierować ją w samej mące, a potem usmażyć na dobrze rozgrzanym oleju – dzięki temu ma chrupiącą skórkę i jest soczysta w środku. Panierowanie ryby w jajku i tartej bułce sprawia, że chłonie ona sporo tłuszczu, przez co staje się ciężkostrawna. W wersji fit rybę można także udusić lub upiec w piekarniku. Świeżą rybę sprawić, umyć. Większe ryby pokroić w dzwonka, mniejsze smażyć w całości. Tuszkę rybną posolić, doprawić pieprzem, obtoczyć w mące. Położyć na rozgrzaną patelnię i usmażyć na złoty kolor. Cebulę pokroić w piórka. Zrobić zalewę octową: do garnka wlać wodę, ocet, dodać przyprawy, sól i cukier. Gotować pod przykryciem na średnim ogniu. Przestudzić. Usmażone ryby włożyć do czystych wyparzonych słoików, dodać cebulę, a potem zalać wrzącą zalewą octową. Pozostawić do ostygnięcia. Przechowywać w chłodnym miejscu. Filety śledziowe umyć i dokładnie osuszyć, pokroić na mniejsze kawałki. Przygotować zalewę: cebulę obrać i pokroić w piórka. Do garnka wlać wodę, dodać cebulę i przyprawy. Zagotować, lekko przestudzić, dodać ocet. W dużym słoiku ułożyć ciasno śledzie naprzemiennie z cebulą. Zalać przygotowaną wcześniej zalewą. Zakręcić słoik i ostawić do lodówki. Marynowane śledzie są gotowe do jedzenia po 3 dniach. Można je trzymać w lodówce 2–3 tygodnie.", "url": "https://naturalnieozdrowiu.pl/ryba-w-occie-czy-to-wartosciowa-przekaska/", "category": "lubuskie", "sub_category": "Produkty rybołówstwa, w tym ryby", "phrase": "Mieszanka rybna w zalewie octowej"}