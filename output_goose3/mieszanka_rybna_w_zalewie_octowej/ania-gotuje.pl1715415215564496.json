{"meta_description": "Ryba w zalewie octowej do słoika to pyszna, prosta i bardzo smaczna potrawa. Sprawdzi się na wigilijnym stole oraz bez okazji na śniadanie lub kolację.", "title": "Ryba w zalewie octowej do słoika - Ania gotuje", "content": "Ryba w zalewie octowej do słoika to pyszna, prosta i bardzo smaczna potrawa. Sprawdzi się na wigilijnym stole oraz bez okazji na śniadanie lub kolację. Jest tak dobra, że słoik ryby w occie znika w mgnieniu oka. Ryba w zalewie octowej zamknięta w słoiku, to niezapomniany smak z dzieciństwa. Jest twarda, jędrna i soczysta. Pamiętam jak tato w wakacje łowił ryby, a mama smażyła i nadmiar marynowała w occie. Takie przysmaki po otwarciu słoika jesienią oraz zimą, przypominały nam o minionym lecie. Ryba w occie to doskonała odmiana smażonej na co dzień potrawy. Posiada mniej ości, co ułatwia jedzenie. Dziś zapraszam na sprawdzony przepis na rybę w zalewie octowej z cebulką. Kaloryczność: kcal w 100 g. Szklanka to pojemność 250 ml. 1 kg ryby zmieściłam 2 słoikach o pojemności 0,7 litra. * Jaka ryba do zalewy w occie? Najsmaczniejsze są oczywiście białe i twarde ryby takie jak: miruna, dorsz, morszczuk, sandacz, szczupak lub okoń. Bardzo często w occie przyrządzam mniej szlachetne ryby takie jak płotka lub leszcz. Mniejsze ryby smażę i umieszczam w słoikach w całości. Natomiast większe ryby kroję w mniejsze płaty lub w dzwonki. * Ile octu do zalewy Moje proporcje octu są wyważone. Daję 1 szklankę octu spirytusowego 10% na każde 4 szklanki wody. Ryba w takiej zalewie ma wyważony smak. Nie jest za mało lub za bardzo kwaśna. Jeśli lubisz kwaśne smaki, to dodaj o pół szklanki octu więcej. Do przygotowania potrawy, potrzebować będziemy przede wszystkim: garnka oraz wymytych i wyparzonych słoików. Używam słoików o pojemności od 0,5 do 0,9 L. Świeżą rybę skrobię, patroszę i usuwam głowę. Oczyszczoną rybę kroję w dzwonki lub filetuję. Małe ryby pozostawiam w całości. Jeśli masz rybę zamrożoną, to odmroź i odcedź na durszlaku. Rybę oprószam solą oraz świeżo zmielonym pieprzem czarnym. Obtaczam lekko w mące, aby się nie przypalała. Na rozgrzaną patelnię wlewam olej na wysokość 1 cm i rozgrzewam. Następnie na rozgrzanym tłuszczu na średnim ogniu smażę kawałki ryb z obu stron na rumiano. Następnie odkładam na ręcznik papierowy, aby odsączyć nadmiar tłuszczu. W trakcie smażenia ryby, przygotowuję zalewę octową. W tym celu obieram cebulę z łupinek i kroję w pół plasterki. Wodę wlewam do garnka. Wsypuję także przyprawy: listki laurowe, ziarna ziela angielskiego oraz pieprzu, cukier i sól. Całość mieszam i zagotowuję. Następnie zmniejszam ogień i wlewam ocet. Gotuję na małym ogniu przez kilka minut pod przykryciem, aby nie unosił się zapach octu. Cebulkę możesz wrzucić do gotującej się zalewy i całość gotować na małym ogniu przez około 10 minut. Będzie wówczas miękka i mniej ostra. Możesz też wrzucić zaraz po pokrojeni do słoików z rybą. Będzie wówczas twardsza i aromatyczna. Gorącą rybę zaraz po usmażeniu i odsączeniu z tłuszczu, umieszczam do słoików jedna przy drugiej. Jednak nie za ciasno, abym potem mogła swobodnie wyjmować je ze słoika. Zalewam wrzącą zalewą octową, która musi całkowicie zakryć usmażoną rybę. Następnie zakręcam słoiki i odwracam do góry dnem. Przykrywam ściereczką kuchenna, ręcznikiem lub kocem i pozostawiam do ostudzenia. Następnie przenoszę do chłodnego miejsca. Rybę w zalewie octowej odstawiam w chłodne miejsce na minimum 3 dni, a najlepiej przez 5 – 7 dni. Dopiero po tym czasie smaki się przegryzą i można delektować się wykwintnym smakiem. Ile może stać ryba w zalewie octowej? Gorąca ryba umieszczona w słoiku zaraz po usmażeniu i zalana wrzącą zalewą octową, może postać w chłodnym miejscu przez kilka miesięcy. Zaraz po zakręceniu słoika, odwracam go do góry nogami i przykrywam ręcznikiem lub ścierką kuchenną. Pozostawiam tak do całkowitego ostudzenia. Dzięki temu mam pewność, że słoik dobrze zassał i potrawa jest zapasteryzowana. Cebula nie wpływa dobrze na trwałość potrawy. Dlatego jeśli planujesz przechowywać rybę w occie przez kilka miesięcy, to nie dodawaj plasterków cebuli do środka. Ja spożywam rybę w occie z cebulką na bieżąco kilka dni po zrobieniu, jak smaki się przegryzą. Najdłużej słoik z rybą w zalewie octowej zachował się u mnie przez około 6 miesięcy i potrawa była rewelacyjna. Ocet wraz z solą i cukrem są doskonałym konserwantem.", "url": "https://ania-gotuje.pl/przepis/ryba-w-zalewie-octowej-do-sloika/", "category": "lubuskie", "sub_category": "Produkty rybołówstwa, w tym ryby", "phrase": "Mieszanka rybna w zalewie octowej"}