{"meta_description": "Jaglaki, sójka głowaczowska i trepy po załawsku to tylko niektóre z dań, których nazwy zaskakują przybyszów z różnych zakątków świata. Mazowsze ma wiele potraw i produktów, które są wyjątkowe na tle całej Polski. Tamtejsza kuchnia chętnie korzysta z darów lasu i sezonowości. Można tu znaleźć potrawy pochodzące z Kurpiowszczyzny, z okolic Siedlec, a także z samej Warszawy. Zebraliśmy najciekawsze dania i produkty z województwa mazowieckiego.", "title": "Trepy, zupa z Jednorożca i pańska skórka. Kuchnia Mazowsza i Kurpiów zachwyca. Zobacz najciekawsze dania i produkty", "content": "W Warszawie warto spróbować słodkości określanej pańską skórką. Smakołyk przygotowywany jest z cukru, wody, syropu smakowego, ubitych białek i mąki ziemniaczanej. Kliknij w obrazek, aby zobaczyć inne ciekawe produkty i potrawy z woj. mazowieckiego. Jaglaki, sójka głowaczowska i trepy po załawsku to tylko niektóre z dań, których nazwy zaskakują przybyszów z różnych zakątków świata. Mazowsze ma wiele potraw i produktów, które są wyjątkowe na tle całej Polski. Tamtejsza kuchnia chętnie korzysta z darów lasu i sezonowości. Można tu znaleźć potrawy pochodzące z Kurpiowszczyzny, z okolic Siedlec, a także z samej Warszawy. Zebraliśmy najciekawsze dania i produkty z województwa mazowieckiego. W skład kuchni mazowieckiej wchodzi kuchnia Kurpiowszczyzny. To region Polski znajdujący się pomiędzy dwiema puszczami - Zieloną i Białą, słynący z charakterystycznego folkloru. W kuchni kurpiowskiej od dawien dawna korzystało się z darów natury. Rozwinięty był zwyczaj zbierania grzybów, jagód, a także pszczelarstwo. Gleby sprzyjały uprawie podstawowych produktów. Robert Makłowicz na swoim kanale na YouTube w odcinku „Kurpiowskie przebudzenie” pokazał np., jak przygotować kotlety z kaszy gryczanej i suszonych grzybów. W nagraniu przedstawił też gospodynię wiejską wyspecjalizowaną w wyrobie fafernuchów, ciastek o owalnym kształcie na bazie miodu z dodatkiem cynamonu. Przyznał, że pasowałoby do nich piwo kozicowe (na bazie jałowca i miodu). Oba produkty według znanego kucharza świetnie reprezentują wyjątkowość kuchni kurpiowskiej. Ponadto kuchnia Mazowsza kojarzona jest z zupą ze świeżych grzybów, które zbierane są w pobliskich lasach. Jaglaki Proste gołąbki nadziewane kaszą jaglaną i kapustą kiszoną to potrawa popularna na Mazowszu. Jaglaki wywodzą się z gminy Kozienice. Inne nazwy jaglaków to kapuścioki i zawijoki. W zależności od sezonu jaglanki przygotowuje się ze świeżych lub kiszonych liści kapusty. Receptura początkowo przekazywana była ustnie. Potrawa ta jest często pokazywana na dożynkach i festynach. Danie wpisano na Listę Produktów Tradycyjnych 17 września 2021 roku. Sójka głowaczowska Wypiek pochodzi z gminy Głowaczów. Pieczony pieróg nadziewany ugotowaną kaszą jaglaną i marchewką znany jest też pod nazwą marfianych pierogów. Najczęściej przygotowywane były przy okazji pieczenia chleba. Wierzch smarowano rozkłóconym jajkiem lub posłodzoną wodą, aby uzyskać połysk. Sójka głowaczowska jadana była przez cały rok. Można było jeść ją na ciepło lub na zimno. Podawana jest na lokalnych uroczystościach. Sójka głowaczowska została wpisana na Listę Produktów Tradycyjnych 2 września 2021 roku. Trepy po załawsku Ten rodzaj klusek ziemniaczanych nadziewanych mięsem pochodzi ze wsi Załawy na Mazowszu. Trepy faszerowane są cebulą, mięsem wieprzowym (karkówką) i ugotowaną wcześniej posiekaną kapustą kiszoną. Gotowane kluski podawane są z okrasą z boczku albo słoniny. Trepy po załawsku są na Liście Produktów Tradycyjnych od 14 czerwca 2019 roku. Bugaj groduski Danie z tartych ziemniaków, które wymieszane są z kawałkami boczku i kiełbasy. Od góry potrawa jest zarumieniona o zwartej konsystencji. Bugaj mieszało się ze startą cebulą i mięsem, a następnie wylewało do formy i zapiekało. W bogatszych gospodarstwach dodawano do masy ziemniaczanej żeberka. Bugaj groduski został umieszczony na Liście Produktów Tradycyjnych 27 sierpnia 2018 roku. Blaszak Placek ze startych ziemniaków z dodatkiem boczku i kiełbasy pieczony w blasze. Danie podawane jest w rejonie wschodniego Mazowsza. Inne nazwy blaszaka to dziad ziemniaczany, baba ziemniaczana, blacharz lub kartoflarz. Danie przyprawiane jest majerankiem. Spotkać je można na festynach, dożynkach i imprezach wiejskich oraz gminnych. Blaszak znajduje się na Liście Produktów Tradycyjnych od 24 lipca 2018 roku. Czytaj także: Pierekaczewnik, hałuszki i rejbak ze skwarkami. Oto 7 tradycyjnych dań do wypróbowania na Podlasiu. Fani ziemniaków będą wniebowzięci Bendzwały szlacheckie Rodzaj klusek ziemniaczanych wypełnionych mięsem, kiszoną kapustą i grzybami, popularnych we wschodniej części Mazowsza. Przygotowywane są na odpusty, spotkania rodzinne, festyny i dożynki. Nazwa bendzwały wzięła się od słowa określającego lenia, którego trzeba długo o coś prosić, tak jak ciasto długo formować. Danie podaje się ze skwarkami i cebulą. Bendzwały szlacheckie zostały wpisane na Listę Produktów Tradycyjnych 3 lipca 2015 roku. Jednorojski malón – zupa z dyni z Jednorożca Zupa pochodzi ze wsi Jednorożec na Kurpiowszczyźnie. Po wojnie zaczęto robić tam danie nazywane malonem lub malunem. Słowo malón w gwarze kurpiowskiej oznacza dynię. Zupa z dyni gotowana była na mleku z zacierkami. Potrawa była bazą do doprawienia według gustów na słodko lub na słono. Jednorojski malón został wpisany na Listę Produktów Tradycyjnych 6 września 2017 roku. Marchwianka Zupa-krem pochodzi ze wsi Maciejowice i przygotowywana jest na bazie fasoli, marchewki i ziemniaków na wywarze z żeberek i zaprawiana śmietaną. Podawana była od sierpnia do końca jesieni. Marchwianka została wpisana na Listę Produktów Tradycyjnych 26 października 2015 roku. Rejbak kurpiowski Rejbaki to placki ziemniaczane podawane na terenie Kurpiów. Nazwa pochodzi od słowa rejbowanie, czyli tarcie ziemniaków. Rejbak jest gotowy do zjedzenia zaraz po usmażeniu. Placki podaje się z kiszoną kapustą, ogórkami lub zsiadłym mlekiem. Przygotowywane są też w formie babki. Rejbak kurpiowski został wpisany na Listę Produktów Tradycyjnych 27 lutego 2018 roku. Koza prostyńska Pieczywo sprzedawane na odpustach w kształcie kozy. Do jej wykonania potrzebne są: mąką, woda, drożdże i sól. Pokrojone ciasto formuje się w wałki i nadaje mu kształt zwierzęcia. Piecze się w piecu chlebowym. Upieczone ciasto malowane jest barwnikami spożywczymi wymieszanymi z jajkiem i kaszą manną lub makiem. Na kozie prostyńskiej przy pomocy barwników pisze się imiona. Według tradycji zjedzenie kozy ma przynieść szczęście aż do następnego odpustu. Wypiek został wpisany na Listę Produktów Tradycyjnych 14 maja 2019 roku. Flaki po warszawsku W Warszawie w dwudziestoleciu międzywojennym były popularne flaki podawane z pulpetem i startym parmezanem. Potrawa była serwowana w renomowanych restauracjach. Obecnie wraca się do tej tradycji kulinarnej. Wuzetka Nazwa najprawdopodobniej wywodzi się od budowania trasy W-Z, choć według drugiej wersji jest to tylko skrót od wypieku z kremem (wu -zet-ka). Ciastko można zjeść w wielu kawiarniach, barach mlecznych i cukierniach w Warszawie.", "url": "https://stronakuchni.pl/trepy-zupa-z-jednorozca-i-panska-skorka-kuchnia-mazowsza-i-kurpiow-zachwyca-zobacz-najciekawsze-dania-i-produkty/ar/c17-16423625", "category": "mazowieckie", "sub_category": "Gotowe dania i potrawy", "phrase": "Bendzwały szlacheckie"}