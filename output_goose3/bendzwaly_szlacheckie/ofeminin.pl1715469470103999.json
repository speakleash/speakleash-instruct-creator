{"meta_description": "Nie ma znaczenia, czy jesteś nad morzem, w górach, na Dolnym Śląsku czy Mazurach. Na turystycznym szlaku zawsze znajdziesz kulinarną tandetę, ale jeśli chcesz zjeść coś lokalnego, to musisz się nieźle naszukać. Dlaczego samorządy oraz lokalna gastronomia nie chwalą się regionalnymi specjałami wpisanymi na ministerialną listę produktów regionalnych i tradycyjnych, a zamiast tego w całej Polsce karmią turystów kebabem, pizzą i pajdą ze smalcem?", "title": "Pajda ze smalcem i oscypek z żurawiną. \"Jedzeniowy paździerz na turystycznym szlaku\"", "content": "Nie ma znaczenia, czy jesteś nad morzem, w górach, na Dolnym Śląsku czy Mazurach. Na turystycznym szlaku zawsze znajdziesz kulinarną tandetę, ale jeśli chcesz zjeść coś lokalnego, to musisz się nieźle naszukać. Dlaczego samorządy oraz lokalna gastronomia nie chwalą się regionalnymi specjałami wpisanymi na ministerialną listę produktów regionalnych i tradycyjnych, a zamiast tego w całej Polsce karmią turystów kebabem, pizzą i pajdą ze smalcem? W kwietniu odwiedziłam Jarmark Wielkanocny, który odbywa się cyklicznie na ulicy Piotrkowskiej w Łodzi. Wydarzenie jest zawsze mocno promowane w lokalnych mediach, a organizatorzy zachęcają do odwiedzenia stoisk z kuchnią regionalną. Zawsze się na to nabieram i zawsze jestem zdziwiona, tym co zastaje na miejscu. Regionalne przysmaki województwa łódzkiego ograniczają się najczęściej do trzech stoisk - jednego z wędlinami, drugiego z miodami oraz trzeciego z piwami i kwasem chlebowym z browaru z powiatu łaskiego. Oprócz tego, \"regionalnymi\" specjałami okazały się, chałwy z Grecji (które przyjeżdżają ze Szczecina) i łakocie z Turcji. Na Jarmarku nie mogło, a jakże, zabraknąć dwóch najbardziej popularnych przekąsek \"kuchni regionalnej\" - pajdy ze smalcem i kiszonym ogórkiem oraz grillowanego oscypka z frużeliną żurawinową. Nie oczekuję od organizatorów fantazji, która pozwoliłaby im zaproponować odwiedzającym prawdziwe regionalne potrawy z Łodzi i okolic, takie jak kugiel z Przedborza, wędzonki z Księżych Młynów, dziad kapuściany czy kwosek z prażuchami, ale dlaczego zamiast tego nieszczęsnego oscypka, nie można pochwalić się czymś lokalnym? Na przykład kozimi twarogami z Eufeminowa, konfiturą z żurawiny z Osse, pikantną konfiturą z dzikiego wina, tatarczuchem z Radomska, napojem jałowcowym z Piotrkowa Trybunalskiego czy ratafią malinową z Nagawek - kulinarnymi przysmakami wpisanymi na ministerialną listę produktów tradycyjnych. Na problem związany z kuchniami lokalnymi zwróciła ostatnio uwagę Sylwia Majcher, edukatorka ekologiczna, dziennikarka i autorka kilku książek kulinarnych, która od kilku lat zajmuje się popularyzowaniem kuchni wegetariańskiej oraz zachęca do gotowania bez resztek. Sylwia ostatni miesiąc spędziła na Dolnym Śląsku i przekonała się, że na turystycznym szlaku prędzej dostanie pajdę ze smalcem, oscypka z żurawiną, atlantyckiego dorsza, kebaba czy tajskiego loda niż prawdziwe przysmaki lokalnej kuchni tego regionu, których w tym regionie nie brakuje. Dziennikarka wymienia, co chciałaby znaleźć w zamian. \"Zamiast czeskiego piwa wolałabym kupić likier karkonoski, w którym są jagody i zioła zbierane w okolicznych lasach. Mieć obok sery lutomierskie, ślubowskie, Wańczykówki, a nie Owcze z Podhala.\" W komentarzach pod postem pojawiły się kulinarne historie z różnych zakątków Polski. Jedna z obserwatorek przyznała, że będąc w Korycinie nie mogła nigdzie znaleźć słynnych korycińskich serów i nikt nie potrafił powiedzieć, gdzie można je kupić. Inna napisała, że spędziła kilka dni w Sobieszowie obok zamku Chojnik i na miejscu mogła przebierać w pizzeriach, ponieważ w pobliżu nie było żadnej regionalnej restauracji. \"Moje podróże po Polsce często kończą się rozczarowaniem gastronomicznym - skomentowała jedna z obserwatorek - wszędzie jedno i to samo: pizza, kebab, karkówka, schab, burgery...wszystko utopione w litrach oleju. Brakuje kuchni regionalnej, pomysłowości, wykorzystania regionalnych składników i sezonowych produktów...oczywiście są wspaniałe miejsca, ale trzeba się naszukać i postarać, a na wyciągnięcie ręki jest dziadostwo\". Na kulinarnym szlaku Polski łatwiej o kebaba niż regionalne przysmaki Zaglądam na ministerialną listę produktów regionalnych, które wytwarzane są tradycyjnymi metodami. Na stworzenie takiej listy i opracowanie przepisów ochraniających regionalne potrawy, w latach 30. XX w. wpadli Francuzi. Na stronie Ministerstwa Rolnictwa i Rozwoju Wsi, które co roku aktualizuje listę, można przeczytać, że \"produkt, którego pochodzenie jest gwarantowane przez Unię współtworzy wizerunek obszaru, z którego się wywodzi i tym samym zachęca do odwiedzenia danego regionu (przyczyniając się do rozwoju turystyki). Warto zwrócić uwagę, że konsument mający dostęp do produktu wyższej jakości, zapoznaje się jednocześnie z jego producentem oraz środowiskiem naturalnym i kulturowym, w którym wyrób powstawał.\" No właśnie, regionalna potrawa ma być zachętą do lokalnych kulinarnych podróży, ale ze świecą można szukać jarmarków i stoisk, na których można byłoby znaleźć begle, bałkańską pitę z Lipian, kysielnicę, popiołek z Krupego, golasy izbickie, trepy po załawsku, bendzwały szlacheckie, bryndzę łemkowską, amoniaczki korniaktowskie, bandurzaka czy herbatki z ziołowych wianków. Czy to rynek ukształtował nasze gusta czy miejscowi sprzedają to, czego oczekują turyści? A może turyści kupują to, co im się oferują, a gdyby mieli wybór prawdziwie regionalnych potraw, rzadziej sięgaliby po kebaba czy pajdę ze smalcem? Lekka i dietetyczna zupa krem z cukinii. Pół godziny gotowania i gotowe", "url": "https://www.ofeminin.pl/swiat-kobiet/to-dla-nas-wazne/kuchnia-regionalna-to-nie-pajda-ze-smalcem-i-oscypek-z-zurawina/zz4prjy", "category": "mazowieckie", "sub_category": "Gotowe dania i potrawy", "phrase": "Bendzwały szlacheckie"}