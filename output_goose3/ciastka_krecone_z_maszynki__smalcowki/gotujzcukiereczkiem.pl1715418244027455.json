{"meta_description": "» Smalcówki | i rozwiń swoje kulinarne umiejętności!", "title": "Smalcówki", "content": "Witam w \"Weekendowej Cukierence\" 🙂 Zapraszam na pyszne ciasteczka, których głównym składnikiem jest smalec 🙂 To najlepsze kruche ciasteczka jakie znam, a w dodatku są bardzo tanie do przygotowania. Przepis na nie jest bardzo stary, jest przekazywany z pokolenia na pokolenie. Ciastek wychodzi dość sporo, najlepiej smakują z marmoladą, ale można również użyć jako nadzienia konfitury. W miseczce drożdże rozcieramy z cukrem. Do miski wbijamy jajka, dodajemy śmietanę i chwilę ucieramy. Dodajemy drożdże, mieszamy. Na stolnicę wysypujemy mąkę i proszek do pieczenia. Robimy dołek i wlewamy masę jajeczną. Siekamy chwilkę nożem. Następnie dodajemy zimny smalec, dalej siekamy nożem, a następnie rękoma zagniatamy ciasto. Ciasto rozwałkowujemy na prostokąt. Przy brzegu smarujemy je marmoladą. Ciasto zwijamy dwa razy w rulon i resztę ciasta odcinamy. Rulon tniemy na małe kawałki (można na wprost lub pod skosem), aby uzyskać małe ciasteczka. Ciasteczka układamy na blaszce. Resztę ciasta smarujemy marmoladą, znów zwijamy w rulon i tniemy na małe kawałki. Postępujemy tak do wykończenia ciasta. Ciastka pieczemy około 30 minut w 180 stopniach, powinny się ładnie zarumienić. Po wystudzeniu oprószamy je cukrem pudrem.", "url": "https://gotujzcukiereczkiem.pl/ciasteczka/smalcowki/", "category": "lubuskie", "sub_category": "Wyroby piekarnicze i cukiernicze", "phrase": "Ciastka kręcone z maszynki - smalcówki"}