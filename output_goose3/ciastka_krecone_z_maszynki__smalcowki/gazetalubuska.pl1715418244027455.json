{"meta_description": "Ciastka kręcone z maszynki tzw. smalcówki przybyły w okolice Mycielina i Długiego wraz z napływającą po wojnie ludnością z Polesia. Poleska ludność przeniosła ze sobą swoją kulturę...", "title": "Ciastka kręcone z maszynki – smalcówki", "content": "Ciastka kręcone z maszynki tzw. smalcówki przybyły w okolice Mycielina i Długiego wraz z napływającą po wojnie ludnością z Polesia. Poleska ludność przeniosła ze sobą swoją kulturę i zwyczaje, w tym przepisy kulinarne, które pomimo przesiedlenia były nadal wykorzystywane w codziennej kuchni. Jedną z takich tradycji był wypiek kruchych ciastek tzw. „smalcówek”. Ciastka te swoją potoczną nazwę zawdzięczały mieszance tłuszczu użytego do ich wypieku, tj. masła i smalcu. To dzięki tym składnikom zachowywały charakterystyczną dla nich, bardzo kruchą strukturę. Jako formy do wyrobu ciastek, która nadawała im odpowiedni kształt,używano maszynki do mięsa ze specjalną nakładką o kilku wzorach. W maszynce, w której po przesunięciu metalowego paska, uzyskiwano różne wzory ciastek. Do wyrobu tych ciastek potrzebne były dwie osoby. Jedna osoba kręciła korbką i wkładała do maszynki ciasto, a druga podkładała dłonie, żeby wychodzące z maszynki ciasteczka delikatnie opadły na nie z zachowaniem odpowiedniego kształtu. Po przepuszczeniu ciasta przez maszynkę, gotowe paski ciastek przekładano na blachę do pieczenia i cięto na mniejsze paseczki. Smalcówki były pieczone w każdą sobotę i niedzielę. W wolnym czasie gospodynie wraz z dziećmi spotykały się na ławeczkach przed domami, częstując się wzajemnie przygotowanymi przez siebie ciastkami, opowiadając o tradycji ich wytwarzania.  Producent: „Biały Tulipan” Rękodzieło Jerzy Krzywda, Zielona Góra Tradycja pieczenia pierników sięga odległych lat. Pierniki swój początek wywodzą z tzw. miodowników wielkich, czyli bochnów chleba robionych na miodzie. Były symbolem dobrobytu i wysokiego statusu społecznego ze względu na koszty importu przypraw korzennych i miodu, który nie był produktem powszechnym. Na Ziemi Lubuskiej wiele gospodarstw wiejskich posiadało własne ule (małe lub większe pasieki), w związku z tym miód był produktem łatwo dostępnym dla wszystkich, a pierniki stały się ciastkami przygotowanymi w każdym wiejskim gospodarstwie jak i w mieście. Tradycja pieczenia pierników w okolicy Zielonej Góry sięga kilku pokoleń. Pierniki wypiekane były zawsze na Boże Narodzenie, nie były jednak tylko okazjonalnym przysmakiem, lecz stanowiły również dekorację lub podarunek dla bliskich osób. Pierniki lubuskie przygotowuje się z masy miodowej składającej się z miodu, tłuszczu z dodatkiem karmelu oraz cukru. Masę tę należy połączyć z mąką pszenną, kakao, jajkami, sodą oczyszczoną oraz przyprawami korzennymi. Należy je wyrabiać do czasu, aż ciasto będzie miało jednolitą, elastyczną konsystencję. Następnie ciasto należy pozostawić do wyrośnięcia w chłodnym miejscu. Dawniej gospodynie przechowywały je w kamiennym pojemniku w spiżarni, obecnie przechowane jest w piwnicy lub na dolnej półce w lodówce. Na minimum 2 godziny przed pieczeniem pierników, misę z dojrzałym ciastem należy ogrzać do temperatury pokojowej, ponieważ ciasto cieplejsze łatwiej się wałkuje. Ciasto należy rozwałkować na placki grubości ok. 0,5 cm, wykrawać pierniki, układać je na blaszce i piec dostosowując czas pieczenia do wielkości pierników. Przez kolejne pokolenia kształt pierników lubuskich ulegał zmianom, od pierników wytłaczanych w drewnianych formach miodownika wielkiego po wykrawane szklanką pierniczki w kształcie kółek, księżyców, czy ciętych radełkiem ciastek. Dopiero z czasem, gdy na ziemiach lubuskich pojawiały się foremki, bogactwo piernikowych kształtów ulegało zwiększeniu. Upieczone pierniki zdobione są kolorowym lukrem lub cukrowymi posypkami.  Producent: „Biały Tulipan” Rękodzieło Jerzy Krzywda, Zielona Góra Lubiechnia Wielka to wieś typowo rolnicza położona w gminie Rzepin, w pasie środkowym województwa lubuskiego. Dawniej, głównym źródłem utrzymania mieszkańców była uprawa zbóż, a co za tym idzie produkcja dobrej jakości mąki. Mąkę mieszkańcy przeznaczali przede wszystkim na wypiek różnego rodzaju pieczywa, na co dzień, a od święta była podstawą tradycyjnych świątecznych wypieków takich jak np. faworki czy pączki. Tradycja wypieku pączków w Polsce sięga XIX wieku, a na terenie gminy Rzepin przygotowywane były od 1947 roku. Przepis i umiejętności w przygotowywaniu pączków lubuskich gospodynie zdobywały podczas licznych warsztatów i kursów organizowanych przez koła gospodyń wiejskich. W tradycji przetrwał zwyczaj smażenia i spożywania pączków w ostatni czwartek karnawału, tzw. „tłusty czwartek”. Pączki zawsze musiały posiadać nadzienie z własnoręcznie przygotowanych przez gospodynie konfitur. Były to konfitury z wiśni, śliwki lub róży. Dzięki niezwykłemu smakowi, aromatowi oraz perfekcji w wykonaniu, pączki lubuskie cieszą się dużą popularnością nie tylko podczas „tłustego czwartku”, ale także podczas różnych festynów, dożynek czy odpustów.  Producent: Gospodarstwo Rolno-Agroturystyczne „Dereniówka”, Lubiechnia Wielka Paska Bukowińska (Pascha, Chleb Bukowiński) jest tradycyjnym wypiekiem górali czadeckich, którzy w XIX wieku wyemigrowali na wschód Karpat do Bukowiny Rumuńskiej. W latach 1945-1946 górale czadeccy wrócili w ojczyste strony i osiedlili się w zwartych grupach na Ziemiach Odzyskanych. Kontynuują oni tradycje regionalne i folklor swoich ojców, dziadów i pradziadów. Paska jako chleb weselny, służący do błogosławieństwa pary młodej, znajduje się na zdjęciach rodzinnych sprzed ponad 50 lat. W protokołach „Konkursu na ludowe pieczywo artystyczne” organizowanego od wielu lat przez Żagański Pałac Kultury, wypiek ten pojawił się w latach 70. ubiegłego stulecia. W maju 1978 roku, góralki prezentowały paski podczas imprezy „Wiosna nad Nysą – 78” w Gubinie. Do dzisiaj gospodynie wypiekają je na święta oraz wesela w swojej wsi (Wichów, Stanów gm. Brzeźnica). Aby tradycja ta nie została zapomniana, cały proces, począwszy od przygotowania ciasta, poprzez wypiek, po degustację, przedstawicielki górali czadeckich prezentują w Muzeum Etnograficznym w Ochli (koło Zielonej Góry) podczas corocznego „Żniwowania”. Producent: Zakład Piekarsko -Cukierniczy ANTERS, Jabłonów", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/11", "category": "lubuskie", "sub_category": "Wyroby piekarnicze i cukiernicze", "phrase": "Ciastka kręcone z maszynki - smalcówki"}