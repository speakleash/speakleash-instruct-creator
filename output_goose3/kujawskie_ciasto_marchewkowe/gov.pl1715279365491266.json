{"meta_description": "Produkt wpisany na listę produktów tradycyjnych w dniu 2017-03-03 w kategorii Wyroby piekarnicze i cukiernicze w woj. kujawsko-pomorskim.", "title": "Kujawskie ciasto marchewkowe - - Portal Gov.pl", "content": "Pulchne ciasto z widocznymi na przekroju nieregularnymi porami oraz drobinkami marchwi, polukrowane na wierzchu białym lukrem. W zależności od formy, w której jest pieczone: prostokątne lub okrągłe. Jasnobrązowe na wierzchu, na przekroju pomarańczowo-brązowe z drobinkami marchwi. Marchew należy do popularnych warzyw często wykorzystywanych w kuchni polskiej. Może być przygotowywana pod różnymi postaciami: ugotowana jako danie obiadowe, w postaci surówki, a także jako składnik wypieków, m.in. ciasta marchewkowego. Przepis na ciasto marchewkowe był znany w niejednym domu na Kujawach. Gospodynie piekły go według znanego sposobu przekazywanego z pokolenia na pokolenie. „Jak pamiętam, to robiło się kiedyś drożdżowe, szary i ten z marchwią, czasami babkę” (Wywiad przeprowadzony z mieszkanką Bronisławia gm. Dobre). Podstawowym składnikiem ciasta marchewkowego jest starta na tarce marchewka z kujawskich pól, najlepiej świeżo zebrana na jesieni, taka zawiera dużo soku i wartościowych składników. Ważny jest również dodatek cynamonu, który nadaje ciastu charakterystyczny aromat. Do ciasta dodaje się również mąkę, jajka, olej i cukier oraz startą skórkę z cytryny. Ciasto marchewkowe piekło się na co dzień, na rodzinne spotkania i uroczystości lub odpusty. „(…) jedzono samo do herbaty albo kawy zbożowej, posypywało się cukrem pudrem ale najczęściej polukrowane” (Wywiad przeprowadzony z mieszkanką gm. Dobre). Tradycja pieczenia ciasta marchewkowego na Kujawach przetrwała do dnia dzisiejszego. Obecnie ciasto z dodatkiem marchwi wystawiane jest na konkursach kulinarnych, m.in. „Od zakwasu do żurku kujawskiego” oraz „Marchewkowe szaleństwa”. W konkursie „Marchewkowe szaleństwo” ciasto marchewkowe otrzymało dyplom za najsmaczniejsze danie z dodatkiem marchewki.", "url": "https://www.gov.pl/web/rolnictwo/kujawskie-ciasto-marchewkowe", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Kujawskie ciasto marchewkowe"}