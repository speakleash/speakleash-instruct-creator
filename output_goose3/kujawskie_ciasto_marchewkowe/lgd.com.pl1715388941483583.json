{"meta_description": "", "title": "Posmakowaliśmy Kujawskiej Tradycji | Lokalna Grupa Działania | RAZEM DLA POWIATU RADZIEJOWSKIEGO", "content": "W poniedziałek, 11 marca 2024 r., odbyło się ostatnie ze spotkań z mieszkańcami powiatu radziejowskiego w ramach projektu współpracy „Apetyt na Kujawską Tradycję”. Ten projekt to mnóstwo fantastycznych spotkań, rozmów, wymiana doświadczeń, poznawanie tradycji kulinarnej Kujaw oraz odkrywanie atrakcyjnych zakątków naszego powiatu. W sierpniu 2023 r., podczas XX Inscenizacji Bitwy pod Płowcami, wspólnie z paniami z KGW Bronisławianki, przypominaliśmy Państwu tradycyjne smaki Kujaw. Na stoisku do degustacji były między innymi kluski ziemniaczane z białym serem, kujawska parzybroda, czarnina kujawska, żur kujawski, placek drożdżowy, jabłecznik kujawski, kujawskie ciasto marchewkowe, kujawiok – wielkanocna baba drożdżowa, chleb z szarym smalcem po kujawsku i ogórki kiszone. Wszystko przyrządzone zgodnie z tradycyjną recepturą. We wrześniu, podczas Dożynek Gminno-Parafialnych Gminy Choceń, razem z Kołem Gospodyń Wiejskich Opatowice, promowaliśmy dziedzictwo kulinarne Kujaw. Wydarzenie odbyło się na obszarze działania Lokalnej Grupy Działania Dorzecza Zgłowiączki, z którą nasz projekt współpracy pn. był realizowany. Uczestnicy dożynek mieli okazję spróbować dań tradycyjnej kuchni regionalnej, które były dostępne na stoiskach promocyjnych LGD oraz podziwiać ich piękny wystrój. W listopadzie zaprosiliśmy mieszkańców powiatu radziejowskiego do wspólnego zwiedzania Kujawsko-Dobrzyńskiego Parku Etnograficznego w Kłóbce. Wycieczkę zakończyliśmy obiadem, na którym ponownie spotkaliśmy się z partnerem naszego projektu – LGD Dorzecza Zgłowiączki oraz z mieszkańcami powiatu włocławskiego. W międzyczasie utworzyliśmy w świetlicy wiejskiej w Bronisławiu Centrum Produktu Lokalnego. Z nowoczesnym wyposażeniem mogliśmy zapraszać mieszkańców powiatu do kulinarnych spotkań z kuchnią kujawską. I zaprosiliśmy! Zainteresowanie warsztatami przerosło nasze oczekiwania i udowodniło, że trafiliśmy w potrzeby mieszkańców. W grudniu, wspaniała cukierniczka – Gosia Rybacka uczyła dzieci i młodzież pieczenia i dekorowania muffinek oraz pierniczków. Zaraz po spotkaniach z młodym pokoleniem, przyszedł czas na dorosłych. Panie przygotowały z Gosią pyszne pączki oraz pierniczki. Wszystkie warsztaty były zakończone degustacją. Było pysznie i wesoło. Od stycznia do marca spotykaliśmy się na warsztatach Kuchnia kujawska w nowoczesnym wydaniu. Naszym kulinarnym guru był Piotr Wróblewski – kucharz z ogromną pasją, talentem i doświadczeniem. Podczas 9 spotkań wspólnie stworzyliśmy ponad 40 przepysznych dań. Spotkania zakończyły się nie tylko zdobyciem wiedzy kulinarnej, ale nawiązaniem relacji między uczestnikami. W ramach projektu wydaliśmy publikację „Apetyt na Kujawską tradycję”, w której pokazujemy piękne zakątki powiatu radziejowskiego oraz włocławskiego. Dzielimy się w niej również przepisami na tradycyjne dania kuchni kujawskiej. Projekt promowały również kalendarze na 2024 rok, które zdobią zdjęcia ze wszystkich gmin powiatu radziejowskiego. Kończy się nasza projektowa przygoda z Apetytem na Kujawską tradycję. Dziękujemy wszystkim, którzy wzięli w niej udział. Wasze zaangażowanie, uśmiech, dobre słowo jest dla nas ogromną motywacją do dalszego animowania lokalnej społeczności. Do zobaczenia w kolejnych projektach! Zadania były realizowane w ramach projektu współpracy pn. „Apetyt na kujawską tradycję” współfinansowanego ze środków Unii Europejskiej w ramach poddziałania 19.3 „Przygotowanie i realizacja działań w zakresie współpracy z lokalną grupą działania” objętego Programem Rozwoju Obszarów Wiejskich na lata 2014-2020”.", "url": "https://lgd.com.pl/posmakowalismy-kujawskiej-tradycji/", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Kujawskie ciasto marchewkowe"}