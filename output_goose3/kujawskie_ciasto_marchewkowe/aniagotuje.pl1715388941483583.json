{"meta_description": "Najlżejszy przepis na ciasto marchewkowe. To niesamowite ciasto marchewkowe z mascarpone można podać nawet jako tort lub wyjątkowe ciasto na przyjęcia. Ciasto marchewkowe można piec przez cały rok. Polecam!", "title": "Ciasto marchewkowe", "content": "Jajka i masło i serek na kerem maślany wyjmij wcześniej z lodówki. Masło zostanie użyte do zrobienia kremu. Musi być zatem idealnie miękkie. Forma do pieczenia: dwie tortownice o średnicy 22 cm lub większa blaszka o wymiarach około 35 x 25 cm. Ponieważ nie każdy ma w domu dwie tortownice o takiej samej średnicy, polecam użyć (tak jak ja) jednej blaszki, by potem tylko przekroić ciasto na dwa równe kawałki. Na jeden kawałek wykładasz krem a potem drugi kawałek ciasta i znowu krem.. gotowe :) Pieczenie: 175 stopni, środkowa półka z opcją pieczenia góra/dół lub 160 stopni z termoobiegiem.  Czas pieczenia: około 30-35 minut, do suchego patyczka. Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Przed szykowaniem ciasta polecam przeczytać najpierw cały przepis, by móc odpowiednio przygotować wszystkie składniki. W treści przepisu podaję bowiem zamienniki oraz porady dotyczące poszczególnych składników oraz ich ilości. Zapraszam! Do jednej miski przesiej 250 gramów mąki pszennej tortowej. Dodaj też 2 łyżeczki proszku do pieczenia (płaskie) oraz jedną łyżeczkę sody oczyszczonej (płaska) i pół łyżeczki soli. Z przypraw korzennych dorzuć także 1,5 łyżeczki cynamonu, pół łyżeczki imbiru oraz 1/4 łyżeczki gałki muszkatołowej.   W składnikach podałam też łyżeczkę ekstraktu z wanilii. Możesz też użyć pasty waniliowej lub wydrążyć odrobinę nasion prosto z laski wanilii. Składniki sypkie wymieszaj dokładnie, np. przy pomocy małej trzepaczki.  Obierz kilka marchewek i zetrzyj je na tarce, na grubych oczkach. Potrzebujesz 300 gramów startej marchewki. Jeśli marchew była soczysta, to odciśnij ją dodatkowo z nadmiaru soku. Jeśli nie masz wagi, to potrzebujesz zetrzeć trzy szklanki marchewki (szklanka o pojemności 250 ml. Startej marchewki nie ubijasz w szklance i nie umieszczasz jej nigdy do pełna. Ma zostać od wewnątrz około 1 cm wolnej przestrzeni przy rantach).Do miski ze startą marchewką wbij cztery duże lub pięć małych jajek (temperatura pomieszczenia). Wsyp też łącznie około 250 gramów cukru. Może to być mieszanka cukru zwykłego i brązowego lub jasnego trzcinowego. Tak naprawdę, to można też użyć wyłącznie zwykłego cukru. W oryginalnym przepisie jest aż 400 gramów cukru, co jak dla mnie byłoby stanowczo za dużo.Do miski wlej nie więcej niż 3/4, czyli około 180 ml oleju roślinnego. Może to być delikatna oliwa lub olej ryżowy, czy też olej z pestek winogron. Może być też popularny olej kujawski.Na koniec jeszcze mus jabłkowy niesłodzony. Potrzebujesz około 120 gramów musu z jabłek bez dodatku cukru. Możesz tutaj sięgnąć po domowy dżem bez cukru lub samodzielnie zrobić mus. Wystarczy zetrzeć na tarce jabłko i gotować je w małym rondelku przez kilka minut. Taki mus gotujesz bez przykrywania przykrywką. Ciągle też trzeba go mieszać. Po kilku minutach gotowania należy poczekać, aż całkowicie ostygnie i dopiero dodać go do miski ze składnikami na ciasto marchewkowe. 120 gramów to będzie nie więcej niż 1/3 szlaki musu.Porada: Być może uda Ci się zakupić mus jabłkowy niesłodzony w tubce. Takie tubki sprzedawane są w dziale produktów dla małych dzieci. Można też dostać czysty mus jabłkowy w słoiczkach przeznaczonych dla maluchów.Mokre składniki na ciasto marchewkowe wymieszaj tylko dokładnie przy pomocy łyżki lub szpatułki. Następnie wsyp też mieszankę sypkich składników.Ciasto wymieszaj dokładnie. Do upieczenia ciasta wybrałam jedną, większą formę o wymiarach około 35 x 25 cm. Dno wyłożyłam papierem do pieczenia a boki tylko wysmarowałam cienką warstwą oleju. W ten sposób piekę ciasto tylko w jednej formie, by potem przekroić je na dwa równe kawałki. Na jeden kawałek wykładasz krem a potem drugi kawałek ciasta.Jeśli masz dwie takie same tortownice o średnicy 22 cm każda, to możesz część ciasta przelać do jednej formy a część ciasta do drugiej. Tortownice umieszczasz wówczas na jednym poziomie w piekarniku i pieczesz oba ciasta na raz. Otrzymasz wówczas dwa osobne blaty. Dna tortownic również wykładasz wcześniej papierem a wewnętrzne boki smarujesz tylko tłuszczem.Ciasto jest dość rzadkie. Formy/formę z przelanym ciastem umieść na środkowej półce w piekarniku nagrzanym do 175 stopni, środkowa półka z opcją pieczenia góra/dół lub 160 stopni z termoobiegiem. Ciasto jest dość niskie, więc nie powinno się piec dłużej niż 30 do 35 minut.Po około 30 minutach sprawdź, czy ciasto jest już upieczone. Ostrożnie uchyl drzwi piekarnika i wbij w ciasto drewniany patyczek do szaszłyków. Jeśli po wyjęciu patyczek jest suchy, to znaczy, że ciasto marchewkowe jest już upieczone. Nie obawiaj się tego, że ciasto bardzo nie wyrosło. To mokre ciasto z dużą ilością marchewki. Będzie puszyste, ale nie będzie mocno napowietrzone. Po wyłączeniu piekarnika, lekko uchyl drzwi piekarnika. Polecam zablokować drzwiczki rękawicą kuchenną, by zrobić tylko małą szparkę. Po 10 minutach otwórz drzwi do połowy a po chwili wyjmij ciasto z pieca. Uwolnij ciasto z boków formy. Po lekkim przestudzeniu przekrój je idealnie na pół. Jeśli ciasto było pieczone w tortownicach, to wystarczy wyjąć je z foremek i odłożyć na kratkę do przestudzenia. W trakcie studzenia się ciasta marchewkowego, przygotuj sobie krem waniliowy. Możesz go też zrobić już w trakcie pieczenia się ciasta.To tylko trzy składniki plus odrobina nasion wanilii. Do zrobienia kremu możesz użyć serka Philadelphia lub też innego serka śmietankowego, kremowego. Serek kremowy można też zastąpić serkiem mascarpone. używamy 250 gramów serka - wyjęty wcześniej z lodówki razem z masłem.Potrzebujesz też 150 gramów miękkiego masła, czyli 3/4 kostki o standardowej wadze 200 gramów. Masło powinno być tak miękkie, jak do szykowania kremu budyniowego. Warto pokroić je wcześniej na mniejsze kawałki.Do zrobienia kremu niezbędne jest użycie cukru pudru w ilości 150 gramów (nieco ponad pół szklanki). W oryginalnym przepisie zostało użyte aż 240 gramów cukru pudru. Według mnie krem wychodzi zdecydowanie za słodki.Aby krem miał przyjemny, waniliowy smak oraz drobinki nasion wanilii polecam dodać do niego jedną łyżeczkę ekstraktu z wanilii lub płaską łyżeczkę pasty waniliowej. Możesz też wydobyć trochę nasionek wanilii ze środka laski wanilii i dokładnie wymieszać nasionka z cukrem pudrem, jeszcze przed zmiksowaniem wszystkich składników.Serek śmietankowy zacznij ubijać mikserem na średnich obrotach, by zaczął się robić puszysty. Stopniowo dodawaj tej masło. Zwiększ obroty miksera do wysokich i ubijaj serek z masłem do całkowitego połączenia i napuszenia się kremu. Zapewne wystarczy ubijać całość przez jedną minutą lub odrobinę dłużej.Dodaj też całą porcją cukru pudru w wanilią i ubijaj krem do momentu, gdy wszystkie składniki połączą się ze sobą na gładki i puszysty krem.Porada 1: Jeśli z jakiegoś powodu masa nie ubija się na gładko i widać np. kawałki masła (za zimne masło), to można raz jeszcze cały krem zmiksować przy pomocy blendera ręcznego. Taki krem może nie być ładnie napowietrzony, ale zrobi się gładki i będzie można go śmiało użyć do przełożenia ciasta. Krem miksowany blenderem będzie z początku rzadki, jednak z czasem zacznie gęstnieć.Porada 2: Krem można też przygotować w inny sposób. Najpierw miękkie masło miksujesz na puszystym krem. Następnie stopniowo dodajesz cukier puder, ciągle miksując masę. Na koniec, bardzo powoli, łyżka po łyżce, dodajesz też serek mascarpone. Serek warto wcześniej osobno chwilę miksować lub nadać mu więcej puszystości mieszając go chwilę łyżką.Na jeden blat przestudzonego ciasta wyłóż połowę kremu waniliowego. Na blacie z kremem umieść drugi blat ciasta. Górę drugiego blatu ciasta obłóż resztą kremu.Ponieważ u mnie były to dwie części prostokątnej formy, otrzymałam ciasto marchewkowe w kształcie zgrabnego prostokąta. Takie ciasto kroi się w kostkę. Na każdej kostce ciasta marchewkowego polecam ułożyć odrobinę pokruszonych orzechów włoskich lub orzechów pekan.", "url": "https://aniagotuje.pl/przepis/ciasto-marchewkowe", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Kujawskie ciasto marchewkowe"}