{"meta_description": "", "title": "Aktywna Wieś", "content": "Marchew należy do warzyw często wykorzystywanych w kuchni kujawskiej. Gospodynie wykorzystywały to warzywo nie tylko w daniach obiadowych czy w surówkach, ale także przy wypieku ciasta. Piekło się je zarówno na co dzień, jak i na rodzinne uroczystości czy święta. Jego podstawowym składnikiem jest starta na tarce marchewka z kujawskich pól. Najsmaczniejsze i najbardziej aromatyczne ciasto upieczecie z marchewki świeżo zebranej na jesieni - taka zawiera bowiem szczególnie dużo soku i wartościowych składników. Kluczowym składnikiem jest także cynamon – to on dodaje ciastu charakterystyczny aromat. Pozostałe składniki nie są już specjalnie zaskakujące - mąka, jajka, olej, cukier, starta skórka z cytryny. Na Listę Produktów Tradycyjnych ciasto marchewkowe zostało zgłoszone przez gospodynie z Koła Gospodyń Wiejskich w Bronisławiu w gminie Dobre (powiat radziejowski). Wykaz prowadzony przez Ministerstwo Rolnictwa i Rozwoju Wsi zawiera już 76 wyrobów i potraw z naszego regionu. Wśród nich są 22 gotowe dania i potrawy, 15 wyrobów piekarniczych i cukierniczych, 13 napojów, 8 produktów mięsnych, 6 warzyw i owoców oraz 5 produktów mlecznych.", "url": "http://www.aktywnawies.pl/kujawskie-ciasto-marchewkowe,p84,l1.html", "category": "kujawsko-pomorskie", "sub_category": "Wyroby piekarnicze i cukiernicze", "phrase": "Kujawskie ciasto marchewkowe"}