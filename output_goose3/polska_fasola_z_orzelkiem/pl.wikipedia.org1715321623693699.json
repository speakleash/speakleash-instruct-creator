{"meta_description": "", "title": "Polska fasola z orzełkiem – Wikipedia, wolna encyklopedia", "content": "Polska fasola z orzełkiem, fasola niepodległości[1] – karłowa odmiana, kultywar fasoli zwykłej (łac. Phaseolus vulgaris), uprawiana dawniej na terenie trzech zaborów[2]. 21 września 2010 r. wpisana na listę produktów tradycyjnych Ministerstwa Rolnictwa i Rozwoju Wsi[3]. W 2017 roku została zarejestrowana w Arce Smaku Slow Food jako odmiana lokalna, zanikająca, wymagająca ochrony i ściśle związana z kulturą polską[4]. Nasiona są długości od 15 do 20 mm, w przekroju od 8 do 10 mm. Masa tysiąca nasion to około 640 g. Nasiona o owalnym, podłużnym kształcie, lekko spłaszczone o barwie białej, błyszczące. Suche są śliskie i twarde. Najbardziej charakterystyczną cechą odmiany jest plama w okolicy znaczka od strony brzusznej w kolorze wiśniowo-czerwonym, w kształcie orła. W przekroju nasiona biało-kremowe. Smak typowy dla fasoli[3]. Nie krzyżuje się łatwo z innymi odmianami. Przy niesprzyjających warunkach uprawy może tracić swoje charakterystyczne znamię[5]. Badania prowadzone przez specjalistów ze Slow Food Dolny Śląsk wskazują, że w XIX wieku ta odmiana fasoli (w zakresie formy znamienia) była już wyodrębniona na terenie Europy Wschodniej, Środkowej i Południowej. Obecnie znana jest na Łotwie i w Polsce. Na Sycylii jest uprawiana podobna odmiana[6] i prawdopodobnie stąd przywędrowała ona na teren Polski, gdzie zyskała nową narrację patriotyczną. Ani na Łotwie, ani na Sycylii, odmiana ta nie ma skojarzeń z patriotyzmem i jest to konotacja wyjątkowa dla Polski[5]. Z powodu skojarzenia kształtu znamienia z wizerunkiem ptaka z rozpostartymi skrzydłami, a tym samym z polskim godłem orła z koroną, polska drobna szlachta i chłopi uprawiali ją w geście patriotycznym, co w zaborze rosyjskim spowodowało zakaz ze strony caratu. Konspiracyjna kontynuacja upraw pomiędzy zagonami ziemniaków była przyczyną kar chłosty. Fasola ta występowała w XIX wieku w różnych regionach dawnej Rzeczypospolitej, a także na obszarze Dolnego Śląska i Łużyc oraz na terenie Kresów Wschodnich i na Łotwie, gdzie jest do dziś uprawiana. Jako odmiana o tym wyglądzie nie jest znana w Meksyku, skąd m.in. pochodzi gatunek fasoli zwykłej (łac. Phaseolus vulgaris)[5]. Uprawy odnaleziono w XX wieku w kilku regionach Polski. Niektóre z nich zostały udokumentowane przez ekspedycję naukową Zakładu Zasobów Genowych Instytutu Ogrodnictwa w Skierniewicach. Obecnie Polska Fasola z Orzełkiem uprawiana jest w różnych regionach Polski, a nasiona pochodzą z różnych źródeł. Nasiona z paszportem są w posiadaniu Zakładu Zasobów Genowych Instytutu Ogrodnictwa oraz uprawnionych gospodarstw rolnych. Fasola o tym wyglądzie uprawiana jest obecnie na przykład na Lubelszczyźnie, Mazowszu, Wielkopolsce[7], Sądecczyźnie, Małopolsce[3], Kujawach i Dolnym Śląsku[5]. W handlowym obrocie znajduje się kilka odmian fasoli nazywanej „fasola orzełek”, „fasola patriotyczna”, z których większość nie jest Polską Fasolą z Orzełkiem[5]. Najczęściej są to odmiany meksykańskie lub niekontrolowane mieszańce.", "url": "https://pl.wikipedia.org/wiki/Polska_fasola_z_orze%C5%82kiem", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Polska fasola z orzełkiem"}