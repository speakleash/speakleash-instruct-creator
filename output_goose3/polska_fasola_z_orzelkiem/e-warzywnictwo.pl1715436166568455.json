{"meta_description": "", "title": "Polska fasola z orzełkiem na Podegrodziu - E-warzywnictwo.pl - informacyjne wsparcie branży warzywniczej", "content": "Małopolska rada gospodarcza - organ doradczy marszałka województwa - jednogłośnie zdecydowała, żeby wpisać podegrodzką fasolę (z charakterystycznym bordowym znamieniem przypominającym orzełka) na listę produktów tradycyjnych. Fasola będzie chroniona przepisami Unii Europejskiej i promowana europejskim znakiem Gwarantowanej Tradycyjnej Specjalności, który zapewnia ochronę prawną produktu przed podróbkami. Wolę rady gospodarczej wypełni teraz minister rolnictwa i lada dzień polska fasola z orzełkiem (taka jest jej oficjalna nazwa) trafi na tę samą listę,na której figuruje oscypek, bryndza podhalańska, krakowski obwarzanek i kiełbasa lisiecka. Z decyzji doradców marszałka cieszy się najbardziej Zenon Szewczyk z Podegrodzia, autor książki \"Chleb nasz powszedni, czyli kuchnia Lachów sądeckich\". On to bowiem fasolę z orzełkiem ocalił od zapomienia. Jeszcze kilka lat temu jako jedyny miał nasiona z charakterystycznym znamieniem. Była ich zaledwie garść. Po dwóch latach z garści udało się wyhodować kilka kilogramów nasion. Sadził je, pielęgnował rośliny, pomnażał plony i rozdawał ziarna za darmo wszystkim, którzy chcieli. Przekonywał, że warto. Do dziś przekonał ponad tysiąc osób. W gminie Podegrodzie uprawa rozrasta się z roku na rok, a między innymi za sprawą publikacji w \"Gazecie Krakowskiej\" fasolka zyskała sławę w Polsce. Do pana Zenona przychodzą listy z całego kraju z załączonym znaczkiem zwrotnym i prośbą o nasiona. Wysyła więc szczęśliwy, że misję, jaką mu powierzono, udaje się z powodzeniem wypełniać. Skąd tylu zainteresowanych wyhodowaniem rośliny? Z szacunku dla historii i z pobudek patriotycznych. Bo fasola z orzełkiem, niegdyś bardzo popularna (głównie na Kresach Wschodnich w czasach zaborów) niemal przestała istnieć. Jej uprawa była wówczas zakazana. Traktowano ją jak manifestację patriotyzmu niepokornych Polaków. Za posiadanie ziaren groziły represje. Gatunek fasoli uprawiany w tajemnicy między innymi roślinami stopniowo zanikał. Garść nasion przetrwała jako patriotyczna pamiątka w rodzinie Bulzaków ze Świniarska. To od nich właśnie podczas zbierania materiałów do \"Kuchni Lachów\" Zenon Szewczyk dostał kilka \"orzełków\", przywiezionych przed laty z Kresów. Przez 10 lat realizował misję - zasiej, zbierz i podziel się z ludźmi. Dziś marzy mu się, aby ktoś z głową do rolniczego biznesu pomyślał o uprawie na skalę przemysłową, aby fasola z orzełkiem mogła trafić nie tylko okazyjnie na targi, ale do sprzedaży w każdym warzywniaku. Fasola z orzełkiem to odmiana karłowata, niewymagająca trudnych zabiegów mocowania do tyczek podczas uprawy. Ziarna ma dosyć długie, białe, bardzo charakterystyczne, dzięki bordowemu znaczkowi orła.", "url": "https://www.e-warzywnictwo.pl/polska-fasola-z-orzelkiem-na-podegrodziu,71,artykul,1,6635", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Polska fasola z orzełkiem"}