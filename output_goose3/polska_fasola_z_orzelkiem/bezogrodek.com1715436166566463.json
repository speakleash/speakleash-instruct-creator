{"meta_description": "Najciekawszy blog ogrodniczy! Ciekawostki ze świata roślin, relacje z wydarzeń, porady i inspiracje", "title": "Fasola niepodległości z orzełkiem", "content": "Podobnie jak wszystkie inne odmiany, także fasola niepodległości nie jest naszym rodzinnym skarbem z dziada pradziada, bo przecież w Polsce fasole dziko nie rosną - jest im u nas po prostu za zimno zimą (chyba zresztą nie tylko im). Musiała kiedyś przywędrować zza oceanu i zadomowić się na dobre. Kiedy dokładnie ta odmiana trafiła do Europy - trudno powiedzieć. Możliwe, że już w czasach Krzysia Kolumba. Na korzyść tej hipotezy może przemawiać fakt, że również w innych europejskich krajach można jeszcze odnaleźć fasole o nasionach ze znaczkiem mniej lub bardziej przypominającym orła (lub anioła, zależnie od kraju). Natomiast chyba nigdzie, tak jak u nas, fasola z orzełkiem nie odegrała tak ważnej historycznie roli: nie tylko dostarczała niezawodnie wspaniałych zbiorów nasion, ale w czasach zaborów podtrzymywała w rozproszonym i udręczonym narodzie ducha patriotyzmu. Uprawiano ją potajemnie, bo za jej posiadanie groziły wtedy surowe represje - stąd sadzono ją pomiędzy ziemniakami, by trudniej było ją odnaleźć. A zimą, w czasie świąt, przygotowywano z niej wigilijne potrawy. No, prawie tak im powiedziałem :) Dorota i Marysia stanęły na wysokości zadania i zaserwowały: Oto tradycyjna, polska fasola niepodległości z orzełkiem przyrządzona w nowoczesny, inspirujący sposób! Bo teraz możemy już uprawiać tę odmianę bez obaw i do woli i przyrządzać z niej prawdziwe cuda. Warto, by na powrót pojawiła się na naszych stołach a nawet by stała się naszym daniem narodowym, które przygotujemy przynajmniej jeden raz w roku - 11 listopada, na Święto Niepodległości. Fasola z orzełkiem w 2010 roku została zarejestrowana w Ministerstwie Rolnictwa i Rozwoju Wsi i wpisana na listę produktów tradycyjnych i funkcjonuje pod nazwami \"polska fasola z orzełkiem\" lub \"fasola niepodległości\". Jej nasiona są gładkie, śliskie i podłużne; białe z charakterystycznym ciemnobordowym znakiem po stronie brzusznej w kształcie orła w koronie. Czasami niektóre nasiona mają ponad \"koroną\" dodatkowo podłużną kreskę. Co ciekawe, sam znak orła nie jest jednolity, można na nim zobaczyć przebarwienia przywodzące na myśl pióra. Orzełek jak malowany! Jeśli do tej pory uprawiałeś inne odmiany fasoli na suche nasiona w swoim warzywniku, fasola niepodległości rzuci im niezłe wyzwanie! Zanim wysiałem ją po raz pierwszy byłem przekonany, że nie może być taka święta, jak ją malują i na pewno ma jakieś wady, np. słabo plonuje, choruje, albo jest po prostu niedobra. Ale szczerze mówiąc byłem zdumiony jak nigdy obserwując, jak fasola z orzełkiem poradziła sobie z suszą (jako jedyna tak dobrze ze wszystkich odmian, które w tym roku miałem). Nasiona polskiej fasoli z orzełkiem wysiej po 2-3 sztuki do jednego dołka na głębokość ok. 5 cm, w rozstawie co 20-30cm. Koniecznie wybierz dla niej słoneczne stanowisko, gdzie będzie pięknie i bujnie rosła. Kwiaty tej odmiany są biało-kremowe, a po zapyleniu zastępują je długie, smukłe strąki, które dojrzewają we wrześniu i październiku, po około trzech miesiącach od wysiewu nasion.     Nasiona fasoli niepodległości i jak je zdobyć? Szukając nasion fasoli z orzełkiem pamiętaj, by nie pomylić ją z fasolą 'Orzełek', która chociaż nazywa się bardzo podobnie, nie jest tak fantastyczna jak fasolka niepodległości z orzełkiem - jej nasiona są bordowo-białe w ciapki, bez określonego wzoru.", "url": "http://www.bezogrodek.com/2015/11/fasola-niepodleglosci-z-orzelkiem.html", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Polska fasola z orzełkiem"}