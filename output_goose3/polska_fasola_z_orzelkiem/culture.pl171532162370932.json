{"meta_description": "Orzełek, czasem nawet w koronie, naturalna pieczątka, którą natura dała odmianie fasoli, sprawił, że w czasach zaborów stała się ona narodowym skarbem i symbolem patriotyzmu. Żywność powiązana w ten czy inny sposób z ideą państwowości w czasach zniewolenia miała wpływ na pogłębienie tożsamości narodowej i pokrzepienie nie tylko ciała, ale i ducha.", "title": "Fasola z orzełkiem", "content": "Polacy w XIX wieku, w czasie zaborów, serwowali na przyjęciach rosół i barszcz jako symbole flagi Polski, aby kraj, który nie mógł istnieć na mapie, istniał choć pomiędzy ludźmi, którzy pragnęli wyrazić swoje przywiązanie do ojczyzny i nadzieję na wolność. Podobną rolę spełniała tzw. fasolka z orzełkiem. \"Jak potrzebna i ważna była ta symbolika, i jak ją pielęgnowano, niech świadczy fakt, że po powstaniu styczniowym w wielu regionach dawnych ziem polskich ostentacyjnie hodowano w ogrodach pewien gatunek fasoli, której naturalny wzór (wybarwienie) przypomina orła\" – pisze prof. Anna Rosner w pracy \"Prawnoustrojowe symbole Rzeczpospolitej Szlacheckiej na Ziemiach polskich w początkach XIX wieku\" (Studia Iuridica XLII/2003). Wszelkie symbole patriotyczne były tępione przez zaborcę, więc fasolka nabrała nieoczekiwanej rangi i uprawiano ją w konspiracji. W XIX wieku ta odmiana fasoli była znana w całej Europie, na Sycylii jest uprawiana podobna odmiana i prawdopodobnie stamtąd przywędrowała ona na teren Polski, gdzie zyskała nową narrację patriotyczną. Ani na Łotwie, ani na Sycylii nakrapiana fasolka nie ma skojarzeń z patriotyzmem, ale jest wyjątkowa dla Polski.", "url": "https://culture.pl/pl/dzielo/fasola-z-orzelkiem", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Polska fasola z orzełkiem"}