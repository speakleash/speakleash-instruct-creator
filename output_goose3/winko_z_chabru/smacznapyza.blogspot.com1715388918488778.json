{"meta_description": "lemoniada chabrowa, napój bławatkowy, winko modrakowe, wino z modraków, wino chabrowe, domowy napój fermentowany, chaber bławatek, modrak, wawer, kwiaty jadalne, płatki kwiatów, chwasty, przetwory domowe, napoje na lato, wyroby domowe", "title": "Lemoniada chabrowa. Napój bławatkowy", "content": "Dzisiaj chabrów już mniej bo pola nawozi się różnymi środkami ochrony roślin, a chabry to ponoć zwykłe chwasty. Poza tym mało komu chce się iść na pole i skubać delikatne płatki. Przecież lepiej pójść do sklepu i kupić gotową oranżadę czy colę, prawda? Otóż wcale nieprawda! Taka domowa lemoniada jest lepsza i dużo zdrowsza. Też zawiera cukier, ale nie jest niczym nasycana tylko przez kilka dni naturalnie, lekko fermentuje więc wykazuje właściwości probiotyczne. Jeśli postoi dłużej i mocniej sfermentuje to będzie zawierać także nieco alkoholu.Jeśli tylko traficie gdzieś z dala od miasta i uczęszczanych dróg na łąkę czy pole z chabrami to poświęćcie trochę czasu na zebranie płatków. Naprawdę warto! Możecie zrobić lemoniadę albo ususzyć płatki i dodawać je do parzonych herbat. Płatki obrywa się z koszyczków w pogodny dzień, kiedy obeschnie rosa. Suszyć trzeba szybko, w przewiewnym i cienistym miejscu, żeby zachować kolor bo razem z nim kwiaty tracą właściwości lecznicze.Kiedyś z płatków chabra bławatka wytwarzano niebieski barwnik i barwiono nim m.in. wełnę. Sokiem można zabarwić papier i wyroby spożywcze.jest rośliną miododajną, jadalną i leczniczą. Zbiera się same płatki, bez kielicha kwiatowego. Te niebieskie, delikatne płateczki zawierają dużo antycyjanidów, flawonoidów, cychorynę, centaurynę i sole mineralne, szczególnie dużo manganu. Wykazują działanie moczopędne, przeciwzapalne, żółciopędne. Napar stosuje się zewnętrznie do przemywania oczu podczas zapalenia spojówek, przy leczeniu trudno gojących się ran i wrzodów. Można pić go przy chorobach nerek oraz problemów z krążeniem. Osoby cierpiące na łupież i grzybicę skóry głowy mogą płukać włosy z naparze chabrowym.czas przygotowania: kilka dniKwiaty zbierałam w pogodny, suchy dzień. Zrywałam same niebieskie płatki z korony koszyczków chabrowych.Płatki przesypałam do wyparzonych słoików, mniej więcej do 1/3-1/2 ich wysokości. Wodę przegotowałam, rozpuściłam w niej cukier i ostudziłam. Zimną wodą zalałam płatki nalewając jej prawie do pełna w słoiki. Dolałam sok z cytryny i wymieszałam wyparzoną łyżką. Słoiki zakręciłam i odstawiłam w słoneczne, ciepłe miejsce. Najlepiej postawić je na parapecie okna od słonecznej strony.Już następnego dnia kolor płynu w słoikach zaczyna zmieniać kolor na różowy i ten kolor z dnia na dzień staje się intensywniejszy. Napój jest gotowy po kilku dniach kiedy lekko sfermentuje. Taki lekko gazowany napój zlałam do butelek odcedzając płatki. Butelki szczelnie zakręciłam i odstawiłam. Może stać kilka dni, im dłużej tym mocniej będzie fermentował i nabierał mocy.Napój bławatkowy jest najlepszy schłodzony. Ma smak słodko-kwaskowy, jest pyszny i orzeźwiający. W ciemnym i chłodnym miejscu można go przechowywać nawet kilka miesięcy. W tym czasie będzie dojrzewał, z czasem stanie się bardziej wytrawny i mocniej gazowany.Czasami fermentacja takich napoi jest dość gwałtowna i niektórzy obawiają się, że zamknięte naczynie może eksplodować. Jest takie niebezpieczeństwo, ale możemy je zminimalizować. Obserwujcie swoje słoiki czy butelki, w których trwa proces fermentacyjny. Jeśli jest naprawdę gorąco i burzowo to przestawcie je do cienia. Można też poluzować nieco zakrętki, a nawet odkręcić je na chwilę zupełnie, i uwolnić część gromadzących się w środku gazów. To nie powinno zaszkodzić przetworowi, a uspokoi nieco sytuację w środku naczynia.Nie polecam kiszenia w plastikowych butelkach czy baniakach. Plastik w kontakcie z kwasem, choćby takim lekkim jak w przypadku napoju fermentowanego, może wchodzić w niekorzystne reakcje chemiczne. Dlatego wszystkie kiszonki umieszczam w naczyniach szklanych bo szkło jest neutralne. Ogórki czy inne warzywa kiszę też w kamionkowym garnku bo beczki, niestety, nie posiadam, a dodatkowo nie miałabym jej gdzie postawić.", "url": "https://smacznapyza.blogspot.com/2017/07/lemoniada-chabrowa-napoj-blawatkowy.html", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Winko z chabru"}