{"meta_description": "", "title": "Kujawskie przysmaki na Liście Produktów Tradycyjnych | Województwo Kujawsko-Pomorskie", "content": "Na prowadzonej przez Ministerstwo Rolnictwa i Rozwoju Wsi ogólnopolskiej Liście Produktów Tradycyjnych znajdują się już 74 wyroby z naszego regionu. W lutym trafiły na nią dwa produkty z Kujaw: pampuchy, czyli bułki na parze oraz winko z chabru. Zachęcamy do zgłaszania kolejnych. Lista Produktów Tradycyjnych Ministerstwa Rolnictwa i Rozwoju Wsi jest przewodnikiem po regionalnej kuchni polskiej, a także źródłem informacji na temat tradycji, sposobów wytwarzania oraz wyjątkowych cech najstarszych polskich przysmaków. – Produkty, które reprezentują województwo na ministerialnej Liście Produktów Tradycyjnych to część bogatego dziedzictwa kulinarnego Kujaw i Pomorza. Nasza żywność podbija podniebienia Polaków i Europejczyków, jest klasą dla siebie. Warto smakować jej tu, gdzie powstaje – mówi marszałek Piotr Całbecki. We lutym na Listę Produktów Tradycyjnych zostały wpisane dwa produkty z Kujaw, zgłoszone przez gospodynie z gminy Dobre w powiecie radziejowskim : • Pampuchy z Kujaw, czyli bułki na parze – zgłoszone przez gospodynię z Koła Gospodyń Wiejskich w Szczeblotowie – więcej, • Winko z chabru – zgłoszone przez gospodynię z Koła Gospodyń Wiejskich w Bronisławiu – więcej. Wśród 74 przysmaków z naszego województwa zarejestrowanych dotychczas na Liście Produktów Tradycyjnych jest 21 gotowych dań i potraw, 14 wyrobów piekarniczych i cukierniczych, 13 napojów, 8 produktów mięsnych, 6 warzyw i owoców oraz 5 produktów mlecznych. Produkty z Kujawsko-Pomorskiego wpisane na listę tutaj. Na listę mogą być wpisane produkty rolne, środki spożywcze i napoje spirytusowe: • których jakość lub wyjątkowe cechy i właściwości wynikają ze stosowania tradycyjnych, tzn. wykorzystywanych od co najmniej 25 lat, metod produkcji, • będące elementem dziedzictwa kulturowego regionu, w którym są wytwarzane, Wnioski o wpis produktu na listę składa się do Urzędu Marszałkowskiego, który dokonuje ich oceny. Pozytywnie zweryfikowane wnioski przesyłane są do Ministra Rolnictwa i Rozwoju Wsi, który jest odpowiedzialny za jej prowadzenie i uaktualnienie. Lista jest publikowana na bieżąco, na stronie internetowej Ministerstwa Rolnictwa i Rozwoju Wsi (Szczegóły jak zarejestrować produkt tradycyjny).", "url": "https://kujawsko-pomorskie.pl/aktualnosci/kujawskie-przysmaki-na-liscie-produktow-tradycyjnych/", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Winko z chabru"}