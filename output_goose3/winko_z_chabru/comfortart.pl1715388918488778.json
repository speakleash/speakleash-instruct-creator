{"meta_description": "Przepis na nalewkę chabrową :\r\nTak więc zrodził się pomysł nie na spożywanie samych kwiatów, czy też herbatek z chabrów, ale na nalewkę chabrową", "title": "Blog - Przepis na nalewkę chabrową ComfortArt - Black and White Rose", "content": "Kilka lat temu, kiedy miałem problemy z nerkami, kiedy tworzyły mi się kamienie, mój znajomy lekarz - urolog zapytał czy wiem, jak wygląda chaber. Pytanie dość nietypowe, ale rozwinąwszy temat naświetlił mi właściwości moczopędne i zapobiegające tworzeniu się kamieni w nerkach. Jeśli ktoś rodził kamienie nerkowe, to wie, że człowiek po takim porodzie sięga po wszystko, co może zapobiec kolejnym, a moich porodów było już kilka :) Tak więc zrodził się pomysł nie na spożywanie samych kwiatów, czy też herbatek z chabrów, ale na nalewkę chabrową, jako przyjemny w spożyciu produkt, który może i w czymś pomaga, a może tylko jest to efekt placebo?... Niezależnie od podejścia warto tę nalewkę mieć w swojej piwniczce z uwagi nawet na nietypowy, delikatny smak... Na pewno jest mało popularna, ale warta spróbowania i poświęcenia kilku godzin na obieranie płatków. • None Z około 1000 kwiatów zebranych w słoneczny dzień obrywam same płatki, trochę zajmuje to czasu, ale jest to przecież praca ucząca cierpliwości :) • None Do słoja, najlepiej 2-litrowego, wsypuję płatki, zalewam ostudzonym syropem z 300 g cukru, 0,5 L wody przegotowanej i 7 łyżek stołowych miodu - ja używam wielokwiatowego. • None Wstrząsając codziennie zawartością odstawiam na 3 tygodnie na słoneczny parapet, słój nie jest zakręcony szczelnie. • None Po 3 tygodniach dolewam 0,5 L spirytusu, zakręcam, wstrząsam zawartością i odstawiam na 3 miesiące w ciemne miejsce na półkę. • None Po 3 miesiącach odcedzam nalewkę, filtruję i zlewam do butelek. Nalewkę z chabrów można pić od razu, ale zwyczajowo odkładają na jeden sezon, daję możliwość nabrania odpowiednich walorów smakowych. Oczywiście jeśli preferujesz mniej słodkie nalewki, ja akurat lubię słodsze, to cukru możesz dać mniej, wg swojego uznania. Dla mnie proporcje, które podaję są odpowiednie.", "url": "https://comfortart.pl/pl/n/23", "category": "kujawsko-pomorskie", "sub_category": "Napoje (alkoholowe i bezalkoholowe)", "phrase": "Winko z chabru"}