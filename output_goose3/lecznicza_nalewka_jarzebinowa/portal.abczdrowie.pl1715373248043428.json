{"meta_description": "Nalewka z jarzębiny jest świetna na biegunki i przy chorobach pęcherzyka żółciowego. W zimowe wieczory zaś doskonale rozgrzewa. Jak ją przygotować?\nJagody tego...", "title": "Nalewka z jarzębiny - właściwości i przepis", "content": "Nalewka z jarzębiny jest świetna na biegunki i przy chorobach pęcherzyka żółciowego. W zimowe wieczory zaś doskonale rozgrzewa. Jak ją przygotować? Jagody tego drzewa są nie tylko piękną jesienną dekoracją. Owoce jarzębiny mają właściwości zdrowotne i świetnie nadają się do przetworów. Z czerwonych jagód można przygotować soki, musy, galaretki do mięs, konfitury, dżemy oraz nalewkę. Do przetworów nadają się tylko dojrzałe owoce. Warto je jednak na dwa dni zamknąć w zamrażalniku lub zbierać dopiero po jesiennych przymrozkach. Są wtedy łagodniejsze w smaku i mniej gorzkie. By ją przygotować, potrzebujemy 30 dag owoców jarzębiny, kilka suszonych daktyli, rodzynki, 100 ml spirytusu 96 proc., 100 ml brandy i 900 ml wódki. Umyte owoce zasypujemy cukrem, spirytusem, połową wódki i brandy. Po czterech tygodniach zlewamy alkohol, a owoce zalewamy resztką wódki i znów odstawiamy (tym razem na tydzień). Potem łączymy zlane płyny, filtrujemy i odstawiamy na kilka miesięcy. Istnieje rownież inny sposób na przygotowanie tego specyfiku. Szklankę dojrzałych owoców jarzębiny zalewamy na dwa tygodnie 0,5 l wódki. Przelewamy do butelki, odstawiamy. Pozostałe owoce zalewamy kolejną porcją wódki i znów pozostawiamy na dwa tygodnie. Potem oba płyny zlewamy do garnka i dodajemy kilka łyżek miodu. Nalewka nabierze smaku i charakteru po kilku tygodniach. Jarzębinówkę stosować można przy nieżytach jelit, biegunkach i chorobach pęcherzyka żółciowego. Jarzębina (właściwie jarząb pospolity) zawiera sporą dawkę witaminy C, tak potrzebnej w leczeniu przeziębień, oraz witaminy A, E, K, P. Owoce dodaje się do mieszkanek ziołowych stosowanych w dolegliwościach pęcherza i nerek, bowiem jarzębina działa moczopędnie. Stosowana jest również w zaburzeniach jelitowych, zaparciach i wzdęciach. Ze względu na zawartość garbników ma właściwości przeciwbakteryjne i przeciwzapalne. Obecność flawonidów wspomaga serce i uszczelnia naczynia krwionośne. Ma dwa razy więcej beta-karotenu niż marchewka. Potrzebujesz konsultacji z lekarzem, e-zwolnienia lub e-recepty? Wejdź na abcZdrowie Znajdź Lekarza i umów wizytę stacjonarną u specjalistów z całej Polski lub teleporadę od ręki.", "url": "https://portal.abczdrowie.pl/nalewka-z-jarzebiny-wlasciwosci", "category": "pomorskie", "sub_category": "Napoje (alkoholowe i bezalkoholowe)", "phrase": "Lecznicza nalewka jarzębinowa / jarzębiak"}