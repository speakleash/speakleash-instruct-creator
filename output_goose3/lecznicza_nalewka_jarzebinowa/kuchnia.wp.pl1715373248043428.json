{"meta_description": "Dobrze nam znana jarzębina to nie tylko roślina ozdobna z charakterystycznymi, czerwonymi lub pomarańczowoczerwonymi owocami. Wykazuje też działanie lecznicze ? zawiera przede wszystkim sporo witamin i", "title": "Poznaj zalety jarzębiny", "content": "Dobrze nam znana jarzębina to nie tylko roślina ozdobna z charakterystycznymi, czerwonymi lub pomarańczowoczerwonymi owocami. Wykazuje też działanie lecznicze ? zawiera przede wszystkim sporo witamin i kwasów organicznych. Może być również z powodzeniem stosowana w kuchni. Świetnie smakuje w postaci dżemu, nalewki, wina czy musu do mięs. Jarzębiny nie należy jednak jeść na surowo! Jarzębina, czyli jarząb pospolity jest rośliną wieloletnią. Kwitnie w maju i czerwcu, na biało i pachnie gorzkimi migdałami. Owoce ma karminowe lub pomarańczowe – drobne i kuliste, które w smaku są cierpko-kwaśne. W Polsce występuje pospolicie. Często sadzi się ją w parkach i ogrodach. Spotkać można ją też w lasach, zaroślach i na polach. Co ciekawe, jarzębina jest odporna na zanieczyszczenia. Jarzębina zawiera kwasy organiczne (winowy, sorbowy, bursztynowy, jabłkowy, cytrynowy), garbniki, związki cukrowe, pektyny, śladowe ilości olejku eterycznego, alkohol (sorbit), karoteny (dwukrotnie więcej od marchwi), witaminę C (35-45 mg w 100 g, czyli mniej więcej tyle, co w cytrusach), a także E, A, K, PP. Do celów leczniczych zbiera się głównie owoce i kwiaty, czasem też liście. Ale uwaga – świeże, surowe owoce zawierają trujący kwas parasorbinowy, który może wywołać nudności, wymioty i biegunkę. Jednak ich suszenie w piekarniku, przemrożenie lub zanurzenie we wrzątku powoduje rozkład tego związku. Ważne, by poddać je działaniu wysokiej lub niskiej temperatury. Dlatego też jarzębinę często zbiera się po pierwszych przymrozkach – wraz w goryczą traci też toksyczne właściwości. To właśnie z jarzębiny po raz pierwszy poprzez ekstrakcję otrzymano kwas sorbinowy (E200), który hamuje rozwój drożdży. Obecnie na skalę przemysłową uzyskuje się go syntetycznie, a stosowany jest jako konserwant i środek utrzymujący wilgotność. Często wykorzystuje się go w produkcji serów, serników, nadzień do ciast, syropów czekoladowych, a także przy wyrobie pieczywa, lemoniady, wina, cydru. Jarzębina działa żółciopędnie, moczopędnie i ściągająco. Pozytywnie wpływa na pracę układu pokarmowego i na błony śluzowe. Pomaga w nieżytach jelit, schorzeniach wątroby i pęcherzyka żółciowego, a także w nieżytach żołądkach i dwunastnicy. Działa przeciwbiegunkowo, przeciwbakteryjnie, przeciwzapalnie i przeciwszkorbutowo. Związki obecne w owocach jarzębiny korzystnie działają w przypadku stanów zapalnych żył kończyn dolnych oraz górnych. Spożywanie przetworów z jarzębiny wspomaga leczenie anemii. Owoce jarzębiny są bardzo dobre na przetwory. Można z nich zrobić dżem, marmoladę, sok, nalewkę, wino, syrop, mus. Popularny jest szczególnie jarzębiak – wódka z nalewu jarzębinowego o barwie jasnobrązowej. Specyficznym gatunkiem jest jarzębiak na winiaku – wysokogatunkowa wódka typu koniakowego. Leżakowana w beczkach dębowych uzyskuje barwę jasnobrązową oraz zapach i smak jarzębinowo-winiakowy. Nalewka z jarzębu pospolitego wzmacnia pracę serca i jest pomocna w zaburzeniach trawienia. Napar z owoców jarzębiny działa moczopędnie, pomaga przy kamicy nerkowej, zaburzeniach trawienia, w nieżycie żołądka i schorzeniach wątroby. By go przygotować, łyżkę rozdrobnionych owoców należy zalać półtorej szklanki wody i podgrzewać do zagotowania. Odstawić od razu, przykryć i czekać, aż napar naciągnie i się przestudzi. Następnie przecedzić i pić 2-3 razy na dzień, po pół szklanki. Składniki: zmarznięte grona jarzębiny, cukier (na 0,5 kg cukru – 1 kg owoców), sok z cytryny (na 1 kg owoców – sok z 1 cytryny), mocna wódka zrobiona ze spirytusu (powyżej 45 proc.).  Wykonanie: zebrane po pierwszym silniejszym przymrozku grona jarzębiny ułożyć na brytfannie i upiec w piekarniku, jak jabłka, uważając, by się nie przypaliły. Upieczone przełożyć do gąsiora warstwami na przemian z cukrem, w proporcji pół kilograma cukru na kilogram owoców. Gąsior napełnić do trzech czwartych. Na każdy kilogram jarzębiny wycisnąć sok z jednej cytryny. Zalać do pełna mocną wódką i postawić w słońcu albo w cieple na dwa, trzy tygodnie. Następnie zlać płyn z owoców, owoce wycisnąć wałkiem, przefiltrować przez bibułę. Połączyć ze zlanym napojem, przelać do butelek i przechowywać mocno zakorkowane (najlepiej z korkami zalanymi parafiną). Pić po łyżce zmieszanej z małą ilością przegotowanej wody. Składniki: 2 kg jarzębiny, litr wody, 3 kg cukru.  Wykonanie: lekko przemarzniętą jarzębinę przebrać, umyć, sparzyć wrzącą wodą, odcedzić. Wodę zagotować z cukrem, przygotować syrop, włożyć jarzębinę, chwilę pogotować i odstawić na 12 godzin. Zagotować, odstawić, ponownie zagotować i gotować na małym ogniu (ok. 95 stopni) do chwili, aż owoce będą przezroczyste. Po ugotowaniu przełożyć do słoików typu twist, zakręcić i zapiec przez chwilę w piekarniku.", "url": "https://kuchnia.wp.pl/poznaj-zalety-jarzebiny-6054910472131201a", "category": "pomorskie", "sub_category": "Napoje (alkoholowe i bezalkoholowe)", "phrase": "Lecznicza nalewka jarzębinowa / jarzębiak"}