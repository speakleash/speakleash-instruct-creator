{"meta_description": "", "title": "Mazowsze: Zaprezentuj swój produkt i zdobądź Laur Marszałka! – BŁĘKITNE GRANIE", "content": "Chleby, sery, wędliny, oleje, powidła czy miody – Mazowsze słynie ze zdrowych i smacznych produktów. Świetnie smakują i wyglądają, cechuje je wysoka jakość, naturalne składniki, a także pasja z jaką są przygotowywane. Każdy z nich jest wyjątkowy, a receptury często przekazywane są z pokolenia na pokolenie. Które z nich zdobędą Laur Marszałka jubileuszowej – X edycji? Tradycje kulinarne Mazowsza są niezwykle bogate. Od lat na mazowieckich stołach królują swojskie wędliny, sery, przetwory, a także pachnące ciasta. Nie dość, że są pyszne to również zdrowe. Najlepsze z nich należy promować. – Konkurs jest doskonałą okazją na docenienie przedsiębiorców i producentów regionalnych produktów. A na Mazowszu mamy bardzo dobre produkty, zdrowe, naturalne. Trzeba się nimi chwalić – zachęca marszałek Adam Struzik. Dziewięć edycji to około 800 zgłoszonych produktów i ponad 120 przyznanych Laurów. W ubiegłym roku komisję konkursową zachwyciły m.in. buła drożdżowa z kruszonką, pierniczki staropolskie, szynka dębowa z tynki, pasztet z soczewicy, ogórki kiszone z chili czy kajmakówka. O tym, które specjały zwyciężą w tym roku, komisja rozstrzygnie na przełomie I i II kwartału br. Należy przy tym pamiętać, że każdy uczestnik może zaprezentować tylko jeden produkt w danym roku, a specjały nagrodzone w poprzednich edycjach nie mogą być powtórnie zgłaszane. Do konkursu mogą zgłaszać się zarówno przedsiębiorcy, jak i producenci indywidualni, którzy rywalizować będą w ośmiu kategoriach: wyroby piekarnicze, cukiernicze, przetwory mięsne (produkty pochodzenia zwierzęcego), ryby i przetwory rybne, przetwory owocowe i warzywne (produkty pochodzenia roślinnego), produkty mleczarskie, miody, napoje. Zgłoszenia można przesyłać do 28 lutego br. Wystarczy wypełnić formularz dostępny TUTAJ oraz przesłać go na adres: Urząd Marszałkowski Województwa Mazowieckiego w Warszawie, Departament Rolnictwa i Rozwoju Obszarów Wiejskich, ul. Skoczylasa 4, 03-469 Warszawa.", "url": "https://radioniepokalanow.pl/mazowsze-zaprezentuj-swoj-produkt-i-zdobadz-laur-marszalka/", "category": "mazowieckie", "sub_category": "Mięso świeże oraz produkty mięsne", "phrase": "Szynka dębowa z tynki"}