{"meta_description": "", "title": "Bałabuchy i szneka z glanca - kolejne produkty tradycyjne Pomorza / Aktualne wiadomości z Polski, informacje rolnicze z kraju, wydarzenia / Agropolska", "content": "Bałabuchy marzęcińskie, gruszka gdańczonka, amoniaczki, szneka z glanca, pulwerkuch, ryba na kwaśno i żur z Kaszub - to kolejne produkty tradycyjne Pomorza wpisane na listę resortu rolnictwa. Bałabuchy marzęcińskie, gruszka gdańczonka, amoniaczki, szneka z glanca, pulwerkuch, ryba na kwaśno i żur z Kaszub - to kolejne produkty tradycyjne Pomorza wpisane na listę resortu rolnictwa.    Na listę produktów tradycyjnych prowadzoną przez ministerstwo rolnictwa i rozwoju wsi wpisywane są produkty stanowiące element dziedzictwa kulturowego regionu, które wytwarzane są tradycyjnymi metodami wykorzystywanymi co najmniej od 25 lat. W całym kraju zarejestrowanych jest już 1346 produktów tradycyjnych.    Obecnie na ministerialnej liście jest 158 produktów tradycyjnych z woj. pomorskiego. Pod względem liczby zarejestrowanych produktów, Pomorskie jest na drugim miejscu w kraju, po woj. podkarpackim, które zarejestrowało 173 produkty.    Małgorzata Polak z Urzędu Marszałkowskiego woj. pomorskiego w Gdańsku poinformowała PAP, że wnioski o wpisanie produktu na listę składają głównie gospodynie, gospodarstwa agroturystyczne i Koła Gospodyń Wiejskich z całego Pomorza. Jak podkreśliła, zarejestrowanie produktów na liście nie daje wnioskodawcy wyłącznego prawa na ich wytwarzanie. Rejestracja służy wyłącznie tworzeniu dziedzictwa kulinarnego regionu i każdy ma prawo korzystać z receptur.    Przyznała, że obecnie największy problem stanowi udokumentowanie receptury i tradycji przygotowywania potrawy. \"Staramy się potwierdzać to wywiadami etnograficznymi przeprowadzanymi przez wykwalifikowanych etnografów\" - dodała. Wyjaśniła, że etnografowie w miejscu przygotowywania danego produktu próbują odnaleźć osoby, które są w stanie zaświadczyć, że od co najmniej 25 lat był on w danym regionie wytwarzany i ma swoją historię.    Bałabuchy marzęcińskie zarejestrowane na wniosek Stowarzyszenia Przyjaciół Marzęcina to pieczywo pochodzące z Ukrainy. Na Żuławy receptura przybyła wraz z osadnikami ukraińskimi po II wojnie światowej, w ramach tzw. akcji \"Wisła\". Bałabuchy we wsi Marzęcino wypieka się do chwili obecnej.    Gruszka gdańczonka to stara, lokalna odmiana gruszy wpisana na listę na wniosek Koła Gospodyń Wiejskich w Górkach w powiecie kościerskim. Koło od kilku lat popularyzuje powrót do uprawy tej odmiany niedużych, bardzo słodkich i soczystych gruszek. Obecnie w Górkach rośnie około 25 grusz.    Amoniaczki - ciasteczka na niedzielę, zostały wpisane na listę na wniosek Genowefy Kramek z Sasina w gminie Choczewo.    Szneka z glanca (drożdżówka z lukrem), wpisana na wniosek Koła Gospodyń Wiejskich w Loryńcu, to wypieczone, rumiane, okrągłe ciastka z rodzynkami, w postaci zwiniętych ruloników na kształt ślimaków, polane białym lukrem.    Pulwerkuch to wypieczone, rumiane ciasto na zewnątrz karbowane, w środku z otworem, posypane na wierzchu cukrem pudrem. Zostało wpisane na listę na wniosek Mirosławy Gawryszewskiej-Górczyńskiej z gospodarstwa agroturystycznego w Sasinie. Ciasto z dodatkiem proszku spulchniającego na Kaszubach nazywane jest też desznym kucha, czyli szybką babką.    Ryba na kwaśno, czyli z dodatkiem kiszonej kapusty, została wpisana na listę na wniosek Teresy Piechowskiej z gminy Konarzyny. Do przygotowania potrawy potrzebne są: kawałki filetowanej ryby pokrojonej na małe kawałki, kiszona kapusta drobno posiekana lub zmielona oraz przyprawy.    Żur z Kaszub, czyli tradycyjna potrawa spożywana na Kaszubach w okresie Wielkiego Postu, został wpisany na listę na wniosek Małgorzaty Brunka z miejscowości Skorzewo gm. Kościerzyna.    Polak poinformowała, że do urzędu marszałkowskiego wpłynęło kolejnych ponad 20 wniosków o rejestrację produktów na ministerialnej liście. Wśród produktów, które ubiegają się o wpisanie, są m.in. buraczarz żuławski, kiełbasa choczewska, nalewka \"Malinówka\" z malin leśnych ze Wzgórz Szymbarskich, pierogi dębnickie z kapustą i kurkami oraz z podrobami jagnięcymi, szynka z kołnierzykiem i zupa bursztynowa.    Natomiast w ministerstwie na rejestrację czekają m.in. smalec ze skwarkami (Smołt ze szperkama), syrop z pędów sosny i ocet z powiślańskiej śliwki.    Pomorski Ośrodek Doradztwa Rolniczego w Gdańsku szacuje, że w województwie jest ok. 800 producentów żywności lokalnej i tradycyjnej. Działa też ok. 600 gospodarstw ekologicznych.", "url": "https://www.agropolska.pl/aktualnosci/polska/balabuchy-i-szneka-z-glanca-kolejne-produkty-tradycyjne-pomorza,204.html", "category": "pomorskie", "sub_category": "Gotowe dania i potrawy", "phrase": "Pierogi dębnickie z jagnięcymi podrobami"}