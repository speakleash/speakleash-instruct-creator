{"meta_description": "Produkt wpisany na listę produktów tradycyjnych w dniu 2014-04-29\nW kategorii Produkty rybołówstwa\nW województwie woj. pomorskim", "title": "Rolmopsy ze śledzia bałtyckiego w zalewie słodko-kwaśnej - - Portal Gov.pl", "content": "Rulonik z filetów śledziowych, na przekroju zbliżony do okrągłego. Szerokość około 4 cm, na przekroju około 5 cm. Na zewnątrz srebrzystoszara, w środku jasnoszara z ciemnozielonymi fragmentami nadzienia z ogórka. Łąg to niewielka wieś położona w gminie Czersk w województwie pomorskim w rejonie Borów Tucholskich. Obszar ten słynie z bogatej flory i fauny. Ponadto tereny te nie posiadają rozwiniętego przemysłu, dzięki czemu gleby pozostają nieskażone, a powietrze czyste. W dawnych czasach ludność tych terenów trudniła się pasterstwem, bartnictwem, łowiectwem oraz, ze względu na położenie nadmorskie oraz liczne jeziora i rzeki obfitujące w ryby, rybołówstwem. W „Zarysie etnografii kaszubskiej” można przeczytać: „Kaszub odżywia się skromnie, głównym jego pożywieniem są ziemiopłody i ich przetwory, np. mleko (…) dochodzą do tego ryby, także śledzie solone są ulubioną i bodaj jedyną potrawą, kupowaną przez Kaszubów”. Śledzie bałtyckie goszczą na pomorskich stołach od wieków, stanowiąc nieodłączny element kuchni pomorskiej. Początkowo przede wszystkim suszono je i wędzono, natomiast dziś przyrządzane są również na wiele innych sposobów. Rolmopsy ze śledzia bałtyckiego w zalewie słodko-kwaśnej przygotowane są ze śledzia bałtyckiego odławianego w okresie od listopada do końca kwietnia. „Do przygotowania rolmopsów najlepsze były mięsiste i duże śledzie. Mogły być świeże lub solone. Rolmops jest nadal wielkim przysmakiem nie tylko na Kaszubach. Ryby patroszono, odcinano łby i ogony, rozkrajano wzdłuż i filetowano. W środku smarowano ostrą musztardą, wkładano kiszonego ogórka, kawałek cebuli, pieprzono, zwijano i wszystko spinano patyczkiem. Zalewę robiono z octu i wody w stosunku 1:2 z dodatkiem cukru, soli i gorczycy. Rolmopsy przygotowywano zawsze w dużych ilościach i przechowywano w kamiennych garnkach”. (W. Niemiec, „Tradycyjna kuchnia kaszubska”).", "url": "https://www.gov.pl/web/rolnictwo/rolmopsy-ze-sledzia-baltyckiego-w-zalewie-slodko-kwasnej", "category": "pomorskie", "sub_category": "Produkty rybołówstwa, w tym ryby", "phrase": "Śledź pomorski solony z beczki w zalewie słodko-kwaśnej"}