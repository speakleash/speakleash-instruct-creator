{"meta_description": "Pomorska kuchnia ma wiele przepisów, które już znalazły się na liście produktów tradycyjnych Ministerstwa Rolnictwa.  Nasze województwo znajduje się na trzecim miejscu w Polsce.", "title": "Zatrzęsienie specjałów", "content": "Pomorska kuchnia ma wiele przepisów, które już znalazły się na liście produktów tradycyjnych Ministerstwa Rolnictwa. Nasze województwo znajduje się na trzecim miejscu w Polsce. Tylko Bernadeta Puzdrowska z Ostrzyc na Kaszubach ma już w zanadrzu kolejnych ponad 120 przepisów, które zamierza zgłosić jako tradycyjne potrawy. A to nie koniec... Kulinarny boom - tak można nazwać to, co się dzieje w kuchni regionalnej na Pomorzu. Gospodynie z wszystkich zakątków województwa przeszukują babcine kuferki, strychy w poszukiwaniu starych tradycyjnych przepisów. Efekty niekiedy przechodzą najśmielsze oczekiwania, chociaż, jak podkreślają zgłaszający, wcale nie jest łatwo sprostać wymogom stawianym produktom tradycyjnym. - To wyszukiwanie i próbowanie wciąż nowych - starych przepisów bardzo mnie wciągnęło - śmieje się Bernadeta Puzdrowska z Ostrzyc. - Te, które już zgłosiłam, wyszperałam między innymi z książki kucharskiej, jaką w XIX wieku napisała Lucyna Ćwierczakiewiczowa. Wychowałam się na potrawach rodem z kuchni dworskiej z Mirachowa. Dziadek przebywał tam z państwem Wardynów, a potem, to co tam jadał, przekazywał u siebie w domu... O walorach regionalnych, tradycyjnych potraw mówią wszyscy smakosze. - Te potrawy to nie tylko wspaniały smak, aromat, ale i okazja, aby wspólnie z innymi spędzić czas - mówi Krystyna Gierszewska z Lignów Szlacheckich na Kociewiu. - We wsi wspólnie przygotowujemy na przykład nasze sztandarowe potrawy, czyli grochowinki (popularne faworki czy chrusty - przyp. red.) czy fefernuski (kociewskie pierniczki). Tyle okazji do śmiechu, zacieśniania więzów pomiędzy ludźmi, jak podczas rządzenia w kuchni trudno znaleźć. Wystarczy, że z kuchni zacznie się rozchodzić aromat pieczonych ciast, a już co chwilę zagląda do nas jakiś łakomczuszek. Kociewską kuchnię rozsławia również Dagmara Mazurek z Mermetu. Ma już zarejestrowanych 6 produktów: Żurawinówkę po mermecku, Konfiturę leczniczą z Żurawiny po mermecku, Syrop leczniczy z Żurawiny po mermecku, Sok leczniczy z żurawiny po mermecku, Mermecką galaretkę z żurawiny oraz Mermecką przystawkę z żurawiny do mięs. Ruch w związku z listą tradycyjnych produktów panuje w Pomorskim Urzędzie Marszałkowskim w Gdańsku. - Obecnie na rejestrację czeka około 40 nowych wniosków, a wciąż dosyłane są nowe - mówi Magdalena Loose z PUM. - Najwięcej problemów jest z udokumentowaniem przepisu. Może to być na przykład stara książka kucharska lub inny dokument, który potwierdzałby nazwę potrawy. Jako pierwsza 28 lutego 2006 roku zarejestrowana została przez Jolantę Myszk ze Stężycy - Kiszka kaszubska.", "url": "https://gdansk.naszemiasto.pl/zatrzesienie-specjalow/ar/c8-6632535", "category": "pomorskie", "sub_category": "Produkty rybołówstwa, w tym ryby", "phrase": "Śledź pomorski solony z beczki w zalewie słodko-kwaśnej"}