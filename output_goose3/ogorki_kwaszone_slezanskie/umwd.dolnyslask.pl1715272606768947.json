{"meta_description": "", "title": "DOLNY ŚLĄSK > Rozwój Obszarów Wiejskich > Aktualności Wydział Obszarów Wiejskich", "content": "Podczas trwającej dziewięć dni imprezy, w 26 halach wystawienniczych swoje produkty spożywcze pokazują firmy z całego świata. Na stoisku naszego województwa prezentuje się ze swoimi słodyczami Manufaktura Draży Czekoladowych DOTI ze Smolca. Kandyzowane owoce w czekoladzie o tradycyjnych smakach polskiego ogrodu reprezentowały polskie produkty podczas przewodnictwa naszego kraju w UE. Teraz ponownie czekoladki DOTI w słodki sposób promują Dolny Śląsk na arenie międzynarodowej. Zdrowym, tłoczonym na zimno sokiem jabłkowym chwali się rodzina Karczewskich prowadząca Maciejowy Sad w Lutyni pod Wrocławiem. Firma Asperfield z Tyńca Małego prezentuje marynowane patisony, szparagi i pomidory. Pojawiła się również spółka Stawy Milickie z Rudy Sułowskiej. Do Berlina przywiozła ze sobą karpia milickiego wędzonego i faszerowanego oraz wędzonego suma i jesiotra. Zakład Handlu i Przetwórstwa Owocowo-Warzywnego ze Ścinawy częstuje przetworami owocowo-warzywnymi. A w gablotach prezentowane są chrupki kukurydziane Boramex. Na stoisku Dolnego Śląska swoją ofertę prezentuje również Stowarzyszenie Ślężanie Lokalna Grupa Działania, które przygotowało chleb żytni na zakwasie z młyna w Jordanowie Śląskim, nagrodzony w konkursie Nasze Kulinarne Dziedzictwo. Ponadto Ślężanie wystawili wyroby wędliniarsko-garmażeryjne z rodzinnej Masarni Galicja, miód pszczeli z gospodarstwa pasiecznego oznaczony certyfikatem jakości wydanym przez Polski Związek Pszczelarstwa i naturalną niskozmineralizowaną wodę Ślężanka czerpaną z podziemnego źródła w nieczynnej kopalni magnezytu. Nieodzownymi są ślężańskie ogórki i kapusta kwaszona z Maniowa wpisane na listę tradycyjnych i regionalnych produktów Dolnego Śląska oraz Smalczyk Czarownic Ślężańskich, Pstrąg Ślężański wędzony, jak i wędzonki kanoników.  Oleofarm z Pietrzykowic prezentuje produkty do diety dr. Budwig:  - olej lniany budwigowy nieoczyszczony produkowany tradycyjną metodą tłoczenia na zimno z nasion lnu charakteryzujących się wysoką zawartością Niezbędnych Nienasyconych Kwasów Tłuszczowych (NNKT) z rodziny omega-3;  - len mielony stanowiący idealny dodatek do codziennej, zbilansowanej diety; - siemię lniane budwigowe złociste.  W ofercie firmy są również 100% soki z malin, żurawiny i z rokitnika.  Szeroką gamę produktów wytwarzanych na Pogórzu Izerskim prezentuje Lokalna Grupa Działania „Partnerstwo Izerskie”. Są to lokalne wędliny i przetwory, miody oraz chleb ze smalcem i ogórkiem. W ofercie Dolnego Śląska znalazły się również sery Łomnickie z Gospodarstwa Ekologicznego „Kozia Łąka”. Degustować można ser kozi dojrzewający EKO, ser kozi Ritta Łomnicka EKO, ser kozi Twarożek Łomnicki EKO oraz jogurt kozi naturalny. Ponadto wystawę uświetnił występ lokalnego zespołu muzycznego z Partnerstwa Izerskiego. A chętni nauki filcowania mogą wziąć udział w pokazie przygotowanym przez Agatę Kowal-Ruschil z Gospodarstwa Ekologicznego „Kowalowe Skały” z Wrzeszczyna koło Jeleniej Góry, która prezentuje filcowanie na mokro wełny z owcy wrzosówki.  LGD Qwsi prezentuje miody (lipowy, rzepakowy, gryczany, wielokwiatowy) i pyłek pszczeli. Odwiedzający w dniach 20-28 stycznia hale Messe Berlin mogą również skosztować konfitur owocowo-warzywnych, kapusty z chrzanem, przetworów z aronii, cukinii w marynacie z chili i pierników ozdobnych. Ponadto mają możliwość zobaczenia ozdób z makaronu, drewnianych rzeźb cystersów, wyrobów z ceramiki (aniołki, figurki, patery), serwetek i wycinanek z papieru.  Oprócz międzynarodowej oferty artykułów spożywczych, na targach zobaczyć można maszyny rolnicze, urządzenia stosowane w ogrodnictwie, nasiona, szklarnie i bydło hodowlane. Część wystawy jest też poświęcona sprzętowi kuchennemu. W ofercie targów znalazły się również nowoczesne usługi świadczone przez rolników, np. wypoczynek i zakupy na wsi oraz informacje na temat energii odnawialnych. Udział naszego województwa w Międzynarodowych Targach Rolno-Spożywczych Internationale Grüne Woche 2012 jest współfinansowany ze środków Programu Rozwoju Obszarów Wiejskich na lata 2007-2013 i budżetu państwa.  Więcej: www.gruenewoche.de", "url": "https://umwd.dolnyslask.pl/obszarywiejskie/aktualnosci-wydzial-obszarow-wiejskich/artykul/wojewodztwo-dolnoslaskie-na-gruene-woche/?no_cache=1&cHash=690a01d4361367007eb0ef1dfd3974c8", "category": "dolnośląskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kwaszone ślężańskie"}