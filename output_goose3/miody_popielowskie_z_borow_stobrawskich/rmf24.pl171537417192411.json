{"meta_description": "", "title": "Kulinarna Lista RMF FM i RMF24: Opolskie smakołyki", "content": "Opolszczyzna to region, który ma aż 52 oficjalnie zarejestrowane produkty regionalne. Niektóre z nich - jak pieróg postny - przywędrowały na te tereny wraz z przesiedleńcami ze wschodu. Inne, jak rolada czy kołocz niewiele różnią się od potraw z sąsiadującego z Opolszczyzną Górnego Śląska. Pieróg postny to potrawa związana z okresem Wielkiego Postu. Pieczono go w Wielki Czwartek, a spożywano jako danie główne w Wielki Piątek i Wielką Sobotę. W Wielkanoc często zastępował pieczywo. W innych okresach był też traktowany jako jednodaniowy obiad. Pieróg postny to potrawa pochodząca z kresów wschodnich, znana także w kuchni rosyjskiej. Śląskie niebo lub śląski raj składa się z gotowanego, uprzednio uwędzonego mięsa, które polewa się sosem z suszonych śliwek robionym na wywarze z wędzonki. Danie podawane jest z buchtami śląskimi, czyli drożdżowymi, parowymi kluskami. Ścierka opolska - nazwa tego dania pochodzi od wyrazu \"ścierać\" tj. od czynności \"ścierania\" rękami jajka z mąką do uzyskania ciasta zbliżonego konsystencją do sproszkowanych posypek. Zupa-ścierka gotowana na mleku lub wodzie jest gęsta, zawiesista, z widocznymi żółtymi drobnymi grudkami mączno-jajecznymi. Niektórzy nazywają tę potrawę zacierką, zaścierką, ścieranką, sulą. Kretowina to biszkoptowe ciasto czekoladowe z nadzieniem. Jego odmienność polega na zastosowaniu miski w celu uzyskania kształtu półkuli wzorowanej na francuskiej Charlotte. Ponieważ kształtem ciasto przypomina kopczyk, nazwano je kretowiną. Wypełnione jest masą kakaowo-czekoladową, oblane polewą czekoladową i posypane siekanymi migdałami. Kołocz śląski to ciasto drożdżowe o różnych smakach w zależności od użytego nadzienia (jabłko, mak, ser). Najstarszą tradycję posiadają kołocze z makiem, serem oraz posypką. Kołocz był pierwotnie pieczony w kształcie koła, stąd też pochodzi jego nazwa. Dziś robi się go w prostokątnych blachach. Nalewka orzechowa to alkohol o barwie ciemnozielonej lub brązowej. Wyróżnia się niepowtarzalnym gorzkawo-korzennym smakiem niedojrzałych orzechów, ma specyficzny zapach i smak z cierpkawą nutą. Zielone orzechy są najbogatszym naturalnym źródłem witaminy C, co świetnie wyczuwa się podczas degustacji nalewki.Jest ona produkowana na bazie orzechów włoskich, które zbiera się dwa tygodnie po świętym Janie. Rolada to danie mięsne wytwarzane od wielu lat przez opolskie gospodynie z płatu mięsa zwiniętego i upieczonego na jasnobrązowy kolor. Rolada nadziewana jest ogórkami kiszonymi, cebulą i boczkiem wędzonym. Na Śląsku rolady podane z kluskami śląskimi i modrą kapustą kojarzą się przede wszystkim z niedzielnym obiadem. Miód z Popielowa - bogactwo miodu w Popielowie zawdzięczamy lasom i uprawom polowym. W okolicach rosną aleje lipowe, są skupiska akacji, leśne maliny i jeżyny, na polach siany jest rzepak, koniczyna czerwona, powraca się do gryki. Miód kwiatowy w większości wypadków jest jasny, a tylko nieliczne jego rodzaje mają zabarwienie w odcieniu od ciemnożółtego do brązowego. Na ogół miody nektarowe odznaczają się wyraźnym aromatem. Tej ziołowy to napój herbaciany z mieszanki suszonych ziół, których zbiór zaczyna się wczesną wiosną, a kończy jesienią. Nazbierane zioła często stosuje się w celach leczniczych. By przygotować tej, szczyptę mieszanych ziół wkłada się do garnka i zalewa wrzątkiem. Po zaparzeniu nalewamy napój do szklanek i słodzimy miodem lub cukrem. Pańczkrautem nazywana jest gotowana kapusta kiszona wymieszana z tłuczonymi ziemniakami. W niektórych regionach Śląska zwana też pańćkrautem (np. w miejscowości Daniec w województwie opolskim), kartofelkrautem, ciapkrautem lub ciaper kapustą. Przed laty było to danie obiadowe. Potrawa ta znana jest i przyrządzana po dziś dzień na tzw. \"beztydzień\", czyli w powszedni dzień tygodnia.", "url": "https://www.rmf24.pl/fakty/polska/news-kulinarna-lista-rmf-fm-i-rmf24-opolskie-smakolyki,nId,628984", "category": "opolskie", "sub_category": "Miody", "phrase": "Miody Popielowskie z Borów Stobrawskich"}