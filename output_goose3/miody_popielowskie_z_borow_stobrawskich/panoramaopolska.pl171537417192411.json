{"meta_description": "Na Opolszczyźnie funkcjonuje regionalna sieć", "title": "Tropem opolskich kulinariów", "content": "Zrzesza ona producentów, przetwórców i restauratorów, których celem jest promowanie tradycji kulinarnych. Smakoszy jedzenia oraz znawców produktów regionalnych łączy Opolski Festiwal Smaków, cyklicznie organizowany na Rynku w Opolu. Na straganach oferowane są wyroby pszczelarzy, cukierników, masarzy czy piekarzy. Można wówczas nabyć produkty regionalne, charakterystyczne dla regionu i wytworzone według tradycyjnych przepisów. Należą do nich m.in.: Kołocz śląski To pierwszy na Opolszczyźnie produkt z certyfikatem Chronionego Oznaczenia Geograficznego Unii Europejskiej. Ciasto drożdżowe z kruchą posypką. Piecze się je z makiem, serem, jabłkami lub wyłącznie z posypką. Chleb gogoliński Pieczywo robione jest z zakwasu z żyta, pszenicy, siemienia lnianego, słonecznika i jęczmienia. Ma charakterystyczny gorzkawy smak, który powstaje dzięki wypiekowi w tradycyjnym piecu ceramicznym. Jabłka Kilka rodzajów jabłek na Opolszczyźnie zyskało status produktu regionalnego. Odmianę Königin, winną w smaku, zbiera się we wrześniu. Berlepsch są intensywnie czerwone i doskonale nadają się do wypieków. Jeż Biszkoptowe ciasto tortowe, przekładane czterema warstwami masy kremowej z czarnej porzeczki, przypomina kształtem jeża. Na podstawie starych przepisów odtworzyły go mieszkanki wsi Kazimierz koło Głogówka. Kluski śląskie Kluski w kształcie spłaszczonych kulek z ziemniaków z jednej strony mają wgłębienie, tzw. dziurkę. Podawane z roladą wołową i modrą kapustą stanowią najbardziej rozpoznawalną potrawę Śląska Opolskiego. Miody popielowskie Miód popielowski z Borów Stobrawskich posiada niepowtarzalny smak i aromat, który zawdzięcza roślinności lasu i okolicznych pól uprawnych. Miody mają kolor od ciemnożółtego do brązowego. Rolada wołowa Opolska rolada wołowa robiona jest ze zwiniętego płata mięsa nadziewanego ogórkami kiszonymi, cebulą i boczkiem wędzonym. Najczęściej podawana jest z kluskami śląskimi i modrą kapustą. Śląski żur na maślance Żur na maślance to jedna z najbardziej tradycyjnych potraw na Śląsku Opolskim. Robiony jest na naturalnym zakwasie z mąki, ma gęstą konsystencję. Często dodaje się do niego ziemniaki i kawałki grzybów.", "url": "http://panoramaopolska.pl/artykul/opolskie_na_weekend/657,tropem-opolskich-kulinariow", "category": "opolskie", "sub_category": "Miody", "phrase": "Miody Popielowskie z Borów Stobrawskich"}