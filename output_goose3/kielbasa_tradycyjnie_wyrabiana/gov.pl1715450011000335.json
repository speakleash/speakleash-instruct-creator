{"meta_description": "Produkt wpisany na listę produktów tradycyjnych w dniu 2018-06-19 w kategorii: Mięso świeże oraz produkty mięsne w województwie małopolskim", "title": "Kiełbasa tradycyjnie wyrabiana - - Portal Gov.pl", "content": "Kiełbasa w jelicie naturalnym, w formie typowym wianków, delikatnie podsuszana, na przekroju widoczne kawałki mięsa i tłuszczu. Batony układające się w wianki o średnicy ok. 30 cm, jednostronnie skręcone. Na przekroju owalne plastry. Zewnętrzna od jasnobrązowej do ciemnobrązowej, na przekroju różowo-kremowa, z widocznym pieprzem w kolorze czarnym oraz szarym „oczkiem”. Aromatyczny smak i zapach wędzonego mięsa wieprzowego z wyraźnym posmakiem czosnku i pieprzu. Tradycje masarskie w gminach Liszki i Czernichów związane są z szeroko rozpowszechnioną na tych terenach produkcją żywca wieprzowego. W tych dwóch gminach Liszki i Czernichów, w roku 1894 prowadziło działalność masarską prawie tylu rzeźników, co w Krakowie. Od II połowy XIX w. był to drugi, po Krakowie, ośrodek produkcji wyrobów wędliniarskich w powiecie. Tradycja prowadzenia działalności gospodarczej na tym terenie w zakresie rzeźnictwa i wędliniarstwa kontynuowana była nieprzerwanie do wybuchu II wojny świtowej. Od tego czasu na terenie gminy Liszki i Czernichów kultywowana jest lokalna tradycja wyrobu kiełbas i wędlin bazując na tradycyjnych recepturach i sposobach produkcji. Do produkcji kiełbasy tradycyjnie wyrabianej wykorzystuje się ciepłe mięso ze świeżo zabitych świń z szynki, łopatki, karkówki i proste przyprawy takie jak sól, grubo mielony czarny pieprz i czosnek. W kiełbasie tradycyjnie wyrabianej bardzo ważne jest, aby po przekrojeniu kiełbasy pokazało się charakterystyczne dla niepeklowanego mięsa tzw. „szare oko”. Świadczyło to o tradycyjnym sposobie wyrobu tej kiełbasy. Podczas wyrobu tej kiełbasy masarze sprawdzali także czy kiełbasa „rechce”, tzn. czy przy dotknięciu wydaje charakterystyczny dźwięk, co było oznaką, że kiełbasa była już gotowa.", "url": "https://www.gov.pl/web/rolnictwo/kielbasa-tradycyjnie-wyrabiana", "category": "małopolskie", "sub_category": "Mięso świeże oraz produkty mięsne", "phrase": "Kiełbasa tradycyjnie wyrabiana "}