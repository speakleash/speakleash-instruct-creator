{"meta_description": "Grochówka z kiszoną kapustą to kolejna pyszna pozycja w kaszubskim menu. Lubię grochówki, zwłaszcza takie, w których można wyczuć połówki grochu.", "title": "Kaszubska grochówka z kiszoną kapustą", "content": "Grochówka z kiszoną kapustą to kolejna pyszna pozycja w kaszubskim menu. Kuchnia kaszubska kryje dla mnie wiele niespodzianek i nieznanych smaków, które odkrywam z przyjemnością. Dlatego też wśród wielu przepisów kaszubskich wybrałam właśnie ten na grochówkę z kapustą. Zawsze intrygował mnie groch z kapustą, którego nigdy nie jadłam, bo to danie nie pojawiało się na naszym wigilijnym stole. W tygodniu kuchni kaszubskiej nadarzyła się więc świetna okazja, żeby tego połączenia spróbować. Kaszubska grochówka z kiszoną kapustą była gęsta, sycąca, każdy chciał dokładkę, tak posmakowała domownikom w tej niecodziennej nadmorskiej wersji. Do zupy dodałam groch łuskany, którego nie trzeba wcześniej namaczać, ale oczywiście niełuskany też się świetnie nadaje po kilkunastogodzinnym namoczeniu (najlepiej zalać go wodą dzień wcześniej). Grochówkę ugotowałam bazując na przepisie z książki Tradycyjna kuchnia kaszubska pod redakcją Jarosława Ellwarta.", "url": "https://www.winiary.pl/przepisy/kaszubska-grochowka-z-kiszona-kapusta-zwz/", "category": "pomorskie", "sub_category": "Gotowe dania i potrawy", "phrase": "Zupa kaszubska"}