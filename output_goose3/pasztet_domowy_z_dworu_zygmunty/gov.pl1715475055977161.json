{"meta_description": "Produkt wpisany na listę produktów tradycyjnych w dniu 2018-03-29\nW kategorii Produkty mięsne\nW województwie woj. mazowieckim", "title": "Pasztet domowy z Dworu Zygmunty - - Portal Gov.pl", "content": "Wyrób mięsny z chropowatą zarumienioną powierzchnią, na przekroju widoczne zmielone mięso z kawałkami warzyw i przypraw. Najczęściej prostokątny w zależności od formy, w której był pieczony. Smak delikatny z wyczuwalnym aromatem przypraw i grzybów oraz pieczonego mięsa. Pasztet na terenie powiatu garwolińskiego był produktem bardzo rozpowszechnionym. Należał do potraw tradycyjnych, wyrabianych w każdym gospodarstwie, głównie przed Wielkanocą i Bożym Narodzeniem. Przygotowanie pasztetu zaczynano od przygotowania mięsa. W zależności od rodzaju pasztetu, różnego rodzaju mięsa (wieprzowe, drobiowe, zajęczaków) krojono w kostkę i układano w garnku, tzw. gęsiarce. Do pokrojonych mięs dodawano warzywa, suszone grzyby, przyprawy oraz niewielką ilość wody. Zawartość gęsiarki gotowano do miękkości przez około godzinę. Na patelni podsmażano wątróbkę, do której dodawano ugotowane w gęsiarce mięsa. Bułkę tartą moczono w sosie powstałym po gotowaniu mięs. Kolejnym krokiem było przekręcenie wszystkiego przez maszynkę dwu- lub trzykrotnie. Do przemielonej masy dodawano jaja, sól kamienną, świeżo zmielony pieprz oraz gałkę muszkatołową. Przygotowaną masę wkładano do blaszki wyłożonej papierem do pieczenia, wierzch lekko posypywano bułką tartą, wstawiano do nagrzanego piekarnika na około godzinę i pieczono do uzyskania złotego koloru oraz chrupiącej skórki. Pasztet, jako przystawkę, podawano z żurawiną, ćwikłą, ogórkiem kiszonym lub marynowanymi grzybkami. W konkursie pn. „Najlepszy produkt tradycyjny wschodniego Mazowsza” w 2017 roku, pasztet domowy z Dworu Zygmunty zdobył I miejsce.", "url": "https://www.gov.pl/web/rolnictwo/pasztet-domowy-z-dworu-zygmunty", "category": "mazowieckie", "sub_category": "Mięso świeże oraz produkty mięsne", "phrase": "Pasztet domowy z Dworu Zygmunty "}