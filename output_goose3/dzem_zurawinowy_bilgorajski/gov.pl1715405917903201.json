{"meta_description": "Produkt wpisany na listę produktów tradycyjnych w dniu 2016-07-18\nW kategorii Warzywa i owoce\nW województwie woj. lubelskim", "title": "Dżem żurawinowy biłgorajski - - Portal Gov.pl", "content": "Żurawina to krzewinka, która występuje w podmokłych lasach, a jej owoce przybierają formę kulistych, czerwonych o kwaśnym smaku jagód. Popularność owoców żurawiny na terenie Ziemi Biłgorajskiej potwierdza fakt powstania na tym terenie szlaku rowerowego nazwanego „Szlakiem Żurawinowym”, którego trasa w większości prowadzi przez Puszczę Solską położoną na Równinie Biłgorajskiej. Bogactwo występowania na tych terenach żurawiny sprawiła, że mieszkańcy przygotowywali na jej bazie przeróżne przetwory, np. dżemy. Dżem żurawinowy biłgorajski produkowany jest z najlepszej jakości owoców żurawiny bagiennej, pozyskiwanej z podmokłych i bagnistych lasów biłgorajskich i janowskich. Do jego wytworzenia wykorzystywany jest lokalny przepis przekazywany od pokoleń: „w moim domu dżem żurawinowy był przygotowywany od około 48 lat” (Wywiad przeprowadzony z mieszkańcami powiatu biłgorajskiego). Do przygotowania dżemu wykorzystuje się jedynie dwa składniki: żurawinę oraz cukier, dzięki czemu dżem zyskuje pełnię smaku tych unikalnych owoców. Jego jakość i wyjątkowość oddaje ciemnowiśniowa barwa oraz wyraźny słodko-kwaśny smak żurawin. Wykorzystywany jest jako dodatek do przeróżnych potraw. „Dżem żurawinowy dodaję najczęściej do mięs. Najlepiej smakuje z dziczyzną. Sprawdza się również jako dodatek do drobiu np. kaczki. Dżem żurawinowy dobrze smakuje dodany do naleśników, jako dodatek do chleba z masłem. W dzieciństwie dodawany również do klusek własnej roboty”. Ze względu na smakowe właściwości dżem żurawinowy jest przygotowywany do dnia dzisiejszego w wielu domach znajdujących się na terenie powiatu biłgorajskiego, a tradycja jego wytwarzania przekazywana jest kolejnym pokoleniom.", "url": "https://www.gov.pl/web/rolnictwo/dzem-zurawinowy-bilgorajski", "category": "lubelskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Dżem żurawinowy biłgorajski"}