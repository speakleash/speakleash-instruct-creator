{"meta_description": "Bacowie nie kwapią się z legalizacją oscypka, o którego rejestrację w Unii Europejskiej walczyli przez trzy lata. Rynek zalewają podróbki", "title": "Europejski oscypek jest pucony w bólach", "content": "Na targu pod Gubałówką każdy ser wędzony, także z mleka krowiego, nazywany był dawniej oscypkiem. Teraz pojawiły się etykiety: ser maślany, tradycyjny, kanapkowy, dobry do grilla, bacowski. – Panie, one są robione jak oscypki. Ale nazwać ich tak nie można, bo to grozi więzieniem – tłumaczy gaździna sprzedająca serki. Unijną ochronę jako produkt regionalny oscypek uzyskał z końcem lutego. W kwietniu bacowie wypędzili owce na hale i zaczęli je doić. Od tej chwili aż do jesieni, gdy zakończy się wypas, oscypek może być pucony, czyli wytwarzany w bacówkach. Aby górale mogli legalnie używać nazwy zastrzeżonej w Europie, muszą się zgodzić na kontrolę weterynaryjną w swoich bacówkach i mieć certyfikat, że ich produkt ściśle odpowiada tradycyjnej recepturze. Jednak z prawie 100 baców, którzy wytwarzają oscypki, na razie tylko czterech ma takie pozwolenie. – Pięciu następnych złożyło wnioski i czeka na kontrolę produktów – mówi Izabella Kamińska z Głównego Inspektoratu Jakości Handlowej Artykułów Rolno-Spożywczych, który wydaje certyfikaty. Rynek jednak nie znosi próżni: na straganach i w sklepach sprzedawane są podróbki słynnego sera. – Mnie już ręce opadają. Zaczynam wątpić w sens tej naszej walki o europejskiego oscypka – żali się dyrektor Regionalnego Związku Hodowców Owiec i Kóz w Nowym Targu Jan Janczy, jeden z inicjatorów wprowadzenia oscypka do Europy. – Zabiegaliśmy o tę rejestrację, aby klient nie był nabijany w butelkę. Żeby jako oscypek nie był mu wciskany krowi ser – przypomina Janczy.", "url": "https://www.rp.pl/spoleczenstwo/art16129011-europejski-oscypek-jest-pucony-w-bolach", "category": "małopolskie", "sub_category": "Sery i inne produkty mleczne", "phrase": "Ser gazdowski – gołka (pucok, kara)"}