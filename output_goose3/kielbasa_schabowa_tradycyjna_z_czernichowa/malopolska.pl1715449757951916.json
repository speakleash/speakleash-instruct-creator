{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Czernichowskie wędliny kandydatem na listę produktów tradycyjnych » Małopolska", "content": "Do słynnej kiełbasy lisieckiej być może już wkrótce dołączą kolejne produkty z pobliskiego Czernichowa: kiełbasa wiejska, kiełbasa schabowa tradycyjna oraz szynka, boczek i polędwica tradycyjna. Te wyroby zyskały rekomendację Małopolskiej Rady ds. Produktów Tradycyjnych i Dziedzictwa Kulinarnego. Jeśli do wniosku przychyli się ministerstwo rolnictwa, to mogą one już niebawem wzbogacić listę produktów tradycyjnych, na której znajduje się już niemal 200 przysmaków z Małopolski. Regionalnymi produktami Małopolski zachwycają się nie tylko mieszkańcy naszego województwa, ale również turyści z kraju i zagranicy licznie odwiedzający nasz region. Produkty masarskie, które zostały rekomendowane do wpisu na Listę Produktów Tradycyjnych są wytwarzane według tradycyjnych technologii i receptur, które swoimi korzeniami sięgają XVI wieku. Teraz dzięki pozytywnemu zaopiniowaniu przez członków rady, której przewodniczył wicemarszałek Wojciech Kozak produkty wytwarzane w gminie Liszki i Czernichowie mają szansę poszerzyć wachlarz naszych tradycyjnych przysmaków. Małopolska słynie z pięknej architektury i zabytków, ale również z bogatego dziedzictwa kulinarnego. Małopolskie potrawy, których smakiem zachwycają się nie tylko krajanie, ale również turyści odwiedzający nasz region, powstają na bazie tradycyjnych receptur przekazywanych z pokolenia na pokolenie. To jest nasza siła – ludzie, którzy tworzą małopolskie dziedzictwo zarówno kulturowe, jak i kulinarne – mówił wicemarszałek Wojciech Kozak. Podczas rady odnowiono członkostwo w Sieci Dziedzictwa Kulinarnego Małopolska 21 firmom. Wśród nich znalazły się następujące przedsiębiorstwa: PPUH Tłocznia Maurer, Krzysztof Maurer, Okręgowa Spółdzielnia Mleczarska w Limanowej, Tłocznia Owoców „Pawłowski” Antoni Maciej Pawłowski, Gospodarswto Pasieczne Sądecki Bartnik Sp. z o. o. – Restauracja Bartna Chata, Pstrąg Ojcowski Magdalena Węgiel, Winnica Zadora, Gawor – Produkcja Wędlin Jakość i Tradycja Szczepan Gawor, Agro-Wit Agnieszka Malinowska, Przetwórstwo Mięsne „Płatek” sp. j., Gospodarstwo Pasieczne „Pasieka u Kiejdów”, Kopalnia Soli „Wieliczka” S.A., Obiekt pasterski „Bacówka u Jancoka”, Rzepka Janina - Firma Produkcyjno – Handlowo – Usługowa, Gospodarstwo Ekologiczne Teresa i Andrzej Filipowicz, Fabryka Pasji Celka Ewelina Morys (Schronisko Dobrych Myśli), Chatka Włóczykija Gospodarstwo Agroturystyczne Adama Gancarka, Firma Produkcyjno – Handlowo - Usługowa SPIŻARNIA DOLINY KARPIA s.c., Gospodarstwo Pasieczne Beskidzka Barć, Minerale – Miernik sp. j., Uzdrowisko Wysowa S.A oraz Eko-Agroturystyczne Gospodarstwo Rolne Janiny i Bolesława Bobaków. Ponadto grono Sieci Dziedzictwa Kulinarnego Małopolska wzbogaciło się o kolejnego członka: Gospodarstwo Rolne Kochniarczyk Zbigniew.", "url": "https://www.malopolska.pl/aktualnosci/rolnictwo/czernichowskie-wedliny-przysmakiem-w-malopolsce", "category": "małopolskie", "sub_category": "Mięso świeże oraz produkty mięsne", "phrase": "Kiełbasa schabowa tradycyjna z Czernichowa"}