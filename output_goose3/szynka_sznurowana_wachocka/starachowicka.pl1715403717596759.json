{"meta_description": "", "title": "Królują wśród wędlin", "content": "Każdy region w Polsce może poszczycić się produktami spożywczymi wysokiej jakości i o wyjątkowych cechach wynikających z pochodzenia i tradycyjnej lub specjalnej metody produkcji. Również w województwie świętokrzyskim z powodzeniem można takowe znaleźć. Niektóre z nich zostały wpisane na Krajową Listę Produktów Tradycyjnych, a jeszcze inne uzyskały specjalne oznaczenia europejskie. Są zatem kulinarną wizytówką regionu. W powiecie starachowickim na Liście Produktów Tradycyjnych zarejestrowanych jest 7 produktów, w tym aż pięć z Wąchocka. „…W wielkim sekrecie, osnute dymem dębowo-olchowym niespiesznie powstają wyjątkowe specjały. Mistrzowskie receptury przechodzące od 1933 roku z ojca na syna oraz znakomite przyprawy – to tajemnica ich wybornego smaku i aromatu”. Firma Pana Pawła Nowaka, jako jedna z niewielu na dzisiejszym rynku, oparła swoje przetwórstwo na przepisach starych. Kultywuje głęboko zakorzenione tradycje rodzinne sięgające lat 30. ubiegłego wieku. Dzięki naturalnym przyprawom i pilnie strzeżonym recepturom przekazywanym z pokolenia na pokolenie, wyroby „od Nowaka” cechują się nie tylko szlachetnym smakiem, ale również najwyższą jakością i pełnią walorów odżywczych. Wędliny z Wąchocka to utrwalone przez odpowiednie zabiegi konserwacyjne   – solenie, peklowanie, gotowanie czy wędzenie – przetwory i wyroby mięsne. Jak zgodnie stwierdzają badacze i naukowcy naszej kulinarnej przeszłości, należały do specjalności kuchni polskiej od słowiańskich czasów. Dziś popyt na produkty robione w rodzinnych firmach (prosto od rzeźnika) staje się coraz powszechniejszy. Decydują o tym wieloletnie doświadczenie i sprawdzone receptury przekazywane sobie przez kolejne pokolenia.   A wyroby z Wąchocka są tak smaczne, że zdobyły już wiele nagród i wyróżnień w kulinarnych konkursach. W 2010 roku na Listę Produktów Tradycyjnych zostało wpisanych 5 produktów z Zakładu Wyrobów Wędliniarskich. Wszystko zaczęło się od Sandomierza, od konkursu „Nasze Kulinarne Dziedzictwo”, do którego wystartowali w 2007 roku z salcesonem wiejskim ozorkowym, zdobywając I nagrodę w kategorii produktu pochodzenia zwierzęcego. Rok później został on zauważony przez Kapitułę Krajową konkursu i otrzymał najwyższe wyróżnienie – „Perłę”. Udział w jego kolejnych edycjach oraz innych branżowych rankingach wyłoniły kolejne produkty, które dzisiaj zarejestrowane są na Liście Produktów Tradycyjnych. Były i inne nagrody, np. w 2008 r. w Raciborzu zakład zdobył I miejsce za najlepszy wyrób okazjonalny w konkursie „Wielkanoc – Mięsne Święta – Polska Tradycja”.   W 2009 r. został nagrodzony pucharem MR i RW dla najlepszego producenta wędlin w tym samym konkursie. Ważnym akcentem było też otrzymanie „Znaku jakości Echa Dnia” za szynkę sznurowaną z Wąchocka w 2010, w konkursie „Nasze dobre Świętokrzyskie”.   Dzisiaj jest członkiem Europejskiej Sieci Dziedzictwa Kulinarnego. Może posługiwać się logo „Dziedzictwo Kulinarne – Świętokrzyskie”. To się dobrze kojarzy i stanowi reklamę dla firmy. Dzięki Sieci może korzystać z różnego rodzaju promocji, wyjazdów edukacyjnych i warsztatów. W sklepach, których właścicielem jest pan Paweł Nowak, są wydzielone stoiska   z produktami wytwórców z sieci. Są też i te ekologiczne. Prezentujemy produkty z Wąchocka, które znalazły się na Liście Produktów Tradycyjnych. Produkt zaliczany do grupy wyrobów podrobowych. Cechuje go specyficzny,   łagodny smak i dość intensywny czosnkowy zapach. Jest lekko wilgotny, o barwie jasnoróżowej, co doskonale widać po przekrojeniu, wszystkie składniki są pokrojone w kostkę i równomiernie w nim rozmieszczone. Otrzymał nagrodę krajową „Perła 2008” w konkursie „Nasze Kulinarne Dziedzictwo – Smaki Regionów”.   Szynka sznurowana wąchocka Produkt zaliczany do grupy wędzonek. Szynkę cechuje specyficzny smak i zapach charakterystyczny dla szynki gotowanej, wędzonej z delikatnym bukietem zastosowanych przypraw. Nagrodzona w konkursie wędliniarskim „Wielkanoc – Mięsne Święta – Polska Tradycja”. To wyrób wędliniarski z grupy kiełbas średnio rozdrobnionych niskowydajnych. Wędzona w gorącym dymie z drewna liściastego, olchowo-dębowego, dzięki czemu ma wyjątkowy zapach i smak, w którym wyczuwalne są także naturalne przyprawy, a zwłaszcza czosnek. Produkt zaliczany do grupy wędzonek, w smaku i zapachu wyczuwalne są przyprawy i zioła zastosowane do marynaty. Jest soczysta i krucha, wędzona drewnem dębowym. Nagrodzona w konkursie wędliniarskim „Wielkanoc – Mięsne Święta – Polska Tradycja”. Produkt zaliczany do grupy kiełbas średnio rozdrobnionych niskowydajnych, wytworzony z wyselekcjonowanego mięsa wieprzowego. Nie jest to wyrób wędzony, ani też peklowany. W smaku silnie wyczuwalne są naturalne przyprawy. Zdobył nagrodę w konkursie wędliniarskim „Wielkanoc – Mięsne Święta – Polska Tradycja”.", "url": "https://www.starachowicka.pl/pl/archiwum/kroluja-wsrod-wedlin,15911.html", "category": "świętokrzyskie", "sub_category": "Mięso świeże oraz produkty mięsne", "phrase": "Szynka sznurowana wąchocka"}