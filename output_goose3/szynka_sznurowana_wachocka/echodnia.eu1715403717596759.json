{"meta_description": "W tej firmie tradycja to naprawdę rzecz święta. Nie tylko dlatego, że graniczy z jednym z najstarszych polskich zabytków sakralnych. „Wędliny z Wąchocka Nowak”, to nazwa całkiem... świeża, ale firma obchodzi w tym roku jubileusz 85-lecia. Paweł Nowak został Człowiekiem Roku 2017 „Echa Dnia“ w powiecie starachowickim.", "title": "Paweł Nowak Człowiek Roku 2017 w powiecie starachowickim. W jego firmie - \"Wędliny z Wąchocka\" tradycja, to rzecz święta", "content": "W tej firmie tradycja to naprawdę rzecz święta. Nie tylko dlatego, że graniczy z jednym z najstarszych polskich zabytków sakralnych. „Wędliny z Wąchocka Nowak”, to nazwa całkiem... świeża, ale firma obchodzi w tym roku jubileusz 85-lecia. Paweł Nowak został Człowiekiem Roku 2017 „Echa Dnia“ w powiecie starachowickim. ZOBACZ TEŻ: Stanisław Rupniewski Człowiekiem Roku 2017 w Województwie Świętokrzyskim! Prezentacje zwycięzców, relacja i zdjęcia z gali W roku 1932 Stefan Nowak otrzymał dyplom czeladnika wędliniarskiego. Rok później, wraz ze swoim ojcem rozpoczął produkcję, którą przerywały tylko II wojna światowa i zawirowania w okresie stalinizmu. W roku 1985 mistrzem wędliniarskim i nauczycielem fachu został Paweł Nowak, syn Stefana, obecny właściciel firmy. Właściwie to współwłaściciel, bo od kilku lat wspomaga go syn Łukasz. Wprawdzie jest absolwentem Akademii Górniczo - Hutniczej, ale w wędliniarskim fachu radzi sobie coraz lepiej. A inżynierskie wykształcenie przydaje się choćby przy wymianie parku maszynowego. Jest jeszcze jeden Nowak, syn Łukasza, ale z racji wieku „wykorzystywany” jest najwyżej do... testowania smaku wyrobów. Żeńską część rodziny reprezentuje w firmie Agata Nowak, żona Pawła. Do jej obowiązków należy dbanie o wygląd firmowych sklepów i... gabinetu prezesa, w którym niedawno dokonała gruntownych zmian, usuwając ze ścian myśliwskie trofea męża. Władzę ma niemałą... W firmie pracuje dwanaście osób. Najdłużej, bo od 34 lat, Krzysztof Garbacz. Dłuższy „staż” ma tylko... opalana drewnem 38-letnia wędzarnia, bez której nie byłoby tych słynnych już w całej Polsce smaków. - Weźmy na przykład szynkę sznurowaną, wędzoną tradycyjnymi metodami w tej wędzarni - mówi Paweł Nowak. - Identycznie przygotowany wyrób wędziłem w innych miejscach, ale smak nie dorównywał temu z naszej „staruszki”. Albo taka kiełbasa hycowana, czyli upieczona w dymie o temperaturze 75 stopni. To też jeden z naszych specjałów, przygotowywanych według receptur mojego ojca sprzed prawie 70 lat. Na Wielkanoc nie zabraknie też białej kiełbasy, którą robimy w postaci gotowanej i surowej. Smakosze kupują wcześniej surową i mrożą. Gotowana w świątecznym barszczu nabiera pełni smaku. Cieszę się, że ludzie coraz częściej sięgają po wyroby tradycyjne, choć są - bo muszą być - droższe. Żeby wyprodukować kilogram szynki wędzonej potrzeba 1,2 kilograma mięsa. Schab, karczek czy boczek podczas tradycyjnego pieczenia tracą nawet 40 procent wagi. Obecnie najmniej sprzedajemy najtańszej kiełbasy. Firmę z Wąchocka spotykały też wyjątkowe wyróżnienia. - W roku 2010 na zaproszenie Kancelarii Premiera uczestniczyliśmy w spotkaniu z lokalnymi producentami tradycyjnej żywności, gdzie mieliśmy swoje stoisko - wspomina Paweł Nowak. - Premier Donald Tusk spróbował naszej szynki sznurowanej i głośno pochwalił smak. Ktoś to nagrał, poszło w świat i sprzedaż szynki gwałtownie wzrosła. - W roku 2009 byliśmy na pikniku w Pałacu Prezydenckim z okazji Dnia Samorządowca. Bardzo liczyłem na wspólne zdjęcie z Prezydentem Lechem Kaczyńskim, ale nie zdążył odwiedzić naszego stoiska. Za to dostaliśmy potem oficjalne podziękowanie z jego kancelarii.", "url": "https://echodnia.eu/swietokrzyskie/pawel-nowak-czlowiek-roku-2017-w-powiecie-starachowickim-w-jego-firmie-wedliny-z-wachocka-tradycja-to-rzecz-swieta/ar/12989880", "category": "świętokrzyskie", "sub_category": "Mięso świeże oraz produkty mięsne", "phrase": "Szynka sznurowana wąchocka"}