{"meta_description": "", "title": "Wina, miody i chleb starowiejski na zakwasie", "content": "Wino to produkt, który charakteryzuje województwo lubuskie - region o bogatych tradycjach winiarskich. Smaki charakterystyczne dla Lubuskiego to także znakomite miody i chleby. - Naszym najważniejszym produktem jest na pewno lubuskie wino, które stało się już naszą marką. Region lubuski może się jednak pochwalić również innymi produktami. Wśród zarejestrowanych wyrobów kulinarnych są wspaniałe chleby, aromatyczne mięsa i słynne pitne miody. Polecam! - powiedziała PAP marszałek województwa lubuskiego Elżbieta Polak. Czołowe miejsce na liście produktów regionalnych w województwie lubuskim zajmuje wino gronowe, które powstaje w rodzinnej winnicy \"Kinga\" w Starej Wsi niedaleko Nowej Soli. - To wino tradycyjne, z prawdziwego soku gronowego, bez dodatku wody i cukru. Nie dodajemy do niego żadnych ulepszaczy - zapewniła PAP właścicielka winnicy Kinga Koziarska. Winnicę założyli jej rodzice w 1985 roku. - Jest to wino wyjątkowe ze względu na swój delikatny, rześki, lekki aromat. Turyści, którzy nas odwiedzają, są pozytywnie zaskoczeni, że lubuskie wina nie odbiegają jakością od zagranicznych, dostępnych w wielu sklepach - powiedziała Koziarska. Uprawę winorośli prowadzono dawniej na zboczach całej Pradoliny Odrzańskiej, a produkcję wina rozwijano w Gubinie, Krośnie Odrzańskim i Sulechowie. W Zielonej Górze działało siedem znaczących winnic, w tym słynne zakłady Gremplera. Powstała z nich po 1945 roku Lubuska Wytwórnia Win, która w 1999 roku została zlikwidowana. Zachwyt mieszkańców i turystów budzą nie tylko wina, ale także pyszne miody, pieczywo i wypieki, jak strudel i paska bukowińska - tradycyjne wypieki górali czadeckich, którzy osiedlili się na Ziemi Lubuskiej, oraz bochen chleba starowiejskiego. - Chleb starowiejski wypieka w naszej rodzinie już czwarte pokolenie. Pieczemy go w piecu opalanym drewnem, na liściu chrzanu, z mąki bez ulepszaczy, na naturalnym zakwasie. Aby go uszlachetnić dodajemy gotowane ziemniaki, skwarki i kminek - powiedział PAP Władysław Giza z piekarni \"Bukowianka\" w Bukowinie Bobrzańskiej koło Żagania. Chleb starowiejski jest dostępny na targowiskach województwa lubuskiego i dolnośląskiego.", "url": "https://deon.pl/po-godzinach/deoncafe/wina-miody-i-chleb-starowiejski-na-zakwasie,175227", "category": "lubelskie", "sub_category": "Wyroby piekarnicze i cukiernicze", "phrase": "Chleb starowiejski"}