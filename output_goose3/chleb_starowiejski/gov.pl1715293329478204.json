{"meta_description": "Produkt wpisany na listę produktów tradycyjnych w dniu 2015-07-15\nW kategorii Wyroby piekarnicze i cukiernicze\nW województwie woj. lubelskim", "title": "Chleb starowiejski - - Portal Gov.pl", "content": "Skórka złotobrązowa z charakterystycznymi pęknięciami. Miękisz jasny koloru lekko szarego z dobrze widoczną na obwodzie ciemniejszą skórką. Stara Wieś położona jest w gminie Bychawa w województwie lubelskim. To typowo rolnicza wieś, w której największą część zasiewów stanowią zboża oraz ziemniaki. Na bazie zbóż dawniej jak i obecnie w gospodarstwach przygotowywano wiele produktów oraz potraw. Najczęściej wypiekano chleb oraz różnego rodzaju bułki. Chleb we wsi Stara Wieś stanowi najważniejsze pożywienie, mimo iż w wiejskich chatach zagościł dopiero w XIX wieku. Przygotowywany jest według tej samej receptury, co przed laty, dzięki czemu cieszy się on dużym powodzeniem wśród mieszkańców Starej Wsi. „Chleb starowiejski jest pyszny, po konsystencji poznaję, że w znacznym stopniu zawiera w składzie zakwas żytni, myślę, że trochę mniej niż połowa. Dzięki temu chleb się nie kruszy i jest sprężysty, są to cechy, które rzadko można spotkać w dzisiejszym pieczywie”. (Wywiad przeprowadzony z mieszkańcami Starej Wsi). Dawniej taki chleb wypiekano raz w tygodniu lub na specjalne okazje jak święta, dożynki, wesela, chrzty i inne uroczystości rodzinne. Obecnie chleb starowiejski wypiekany jest na co dzień i stanowi podstawowe źródło pieczywa w większości domów w Starej Wsi. „Chleb starowiejski towarzyszy mi od dziecka, smakował mi najlepiej jak był jeszcze ciepły i posmarowany śmietaną, oczywiście swojską i posypany cukrem”. (Wywiad przeprowadzony z mieszkańcami Starej Wsi).", "url": "https://www.gov.pl/web/rolnictwo/chleb-starowiejski", "category": "lubelskie", "sub_category": "Wyroby piekarnicze i cukiernicze", "phrase": "Chleb starowiejski"}