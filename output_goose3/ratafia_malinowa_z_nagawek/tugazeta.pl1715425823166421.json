{"meta_description": "", "title": "Promują nas ze smakiem", "content": "Coraz głośniej robi się wokół naszego, Tradycyjnego Produktu Regionalnego - Plendzy Wójcińskich. Wszystko za sprawą pań i ich Koła Gospodyń Wiejskich. Jeszcze niedawno ziemniaczany przysmak królował na stołach imprezy Tygiel Smaków a już niedługo jego opis może znaleźć się na stronach najpopularniejszych tygodników. Wójcinianki wyjeżdżają 25 października do Łódzkiego Instytutu Europejskiego na konferencję \"Transfer technologii w rozwoju gospodarczym na przykładzie sektora rolno-spożywczego\". Tam obok innych uczestników, będą promowały przysmak z naszego powiatu. Patronem imprezy jest Newsweek Polska. Na dzień dzisiejszy jako Produkty Tradycyjne Województwa Łódzkiego wpisane są 54. Plendze kartoflane z Wójcina znajdują się w grupie Gotowych Dań i Potraw między innymi obok: radomszczańskiej zalewajki, kapłonka (wodzianki) z Gałkowa, czy gołąbków z Osin. Nadal dużo miejsca jest w kategorii napojów alkoholowych i bezalkoholowych – tu do smakowania na razie trzy produkty: ratafia malinowa z Nagawek, nalewka owocowa z Nagawek i piwa łaskie. Tymczasem prezentujemy pełen opis naszego jedynego, zarejestrowanego, tradycyjnego produktu z Wójcina, który znajduje się na stronach Ministerstwa Rolnictwa i Rozwoju Wsi.    Wygląd:   Okrągłe lub owalne placki.   Kształt:   Owalne lub okrągłe.   Wielkość:   Średnica około 8-12 cm, grubość około 5 mm.   Konsystencja:   Miękkie, elastyczne zaraz po usmażeniu, na wierzchu chrupiące.   Smak i zapach:   Smak i zapach charakterystyczny dla smażonych kartofli.   Barwa (zewnętrzna i na przekroju):   Złocistoszara na zewnątrz i na przekroju.   Tradycja, pochodzenie oraz historia produktu:   „Po raz pierwszy ziemniaki pojawiły się w Polsce za panowania Jana III Sobieskiego (1674–1696), po jego słynnym zwycięstwie nad oblegającymi Wiedeń Turkami”. (…) Na początku XX wieku na terenie historycznej ziemi wieluńskiej rozpowszechnił się wypiek placków ziemniaczanych. Znacznie wcześniej pieczenie tzw. plendzy miało miejsce na obszarze zachodnio-północnym.(…). Miejscowość Wójcin położona jest obecnie na obrzeżach województwa łódzkiego. Historia przynależności terytorialnej ciągle wiązała jednak Wójcin z Wielkopolską. Bliskość Wielkopolski wpłynęła na kulturę i obyczaje, w tym kulinarne, mieszkańców tej części obecnego województwa łódzkiego. W jadłospis wszystkich rodzin z Wójcina wrosły m.in. właśnie plendze kartoflane, od pokoleń nie zmieniając składu i oryginalnego nazewnictwa. „Wśród wielu innych potraw ziemniaczanych do bardzo popularnych także współcześnie należą „plendze” i ziemniaki odsmażane na tłuszczu. „Plendze” są to placki ziemniaczane z mąką i jajkiem smażone na oleju. Można je podawać na słodko ze śmietaną lub też tylko lekko osolone” („Kuchnia wielkopolska wczoraj i dziś”, Poznań 1992). Do dnia dzisiejszego w Wójcinie plendze kartoflane są smażone w każdy piątek jako potrawa postna oraz podczas spotkań rodzinnych.    Na podstawie informacji z www.wojcin.pl – (depard)  Komentarze publikuje się korzystając z narzędzia Facebooka.  Użytkownik publikuje treść komentarza na własną odpowiedzialność i jest to jego prywatna opinia. Aby zgłosić naruszenie należy kliknąć link „Zgłoś Facebookowi” przy wybranym poście. Regulamin i obowiązujące zasady korzystania z platformy Facebook dostępne pod adresem: https://www.facebook.com/policies  Właściciel i wydawca portalu tugazeta.pl nie odpowiada za treść publikowanych komentarzy.   Jesteś już zalogowany ? Aby dodać komentarz musisz w pierwszej kolejności być zalogowany na portalu facebook.com Jesteś już zalogowany ? Odśwież stronę", "url": "https://www.tugazeta.pl/1,promuja-nas-ze-smakiem,1211.html", "category": "łódzkie", "sub_category": "Napoje (alkoholowe i bezalkoholowe)", "phrase": "Ratafia malinowa z Nagawek"}