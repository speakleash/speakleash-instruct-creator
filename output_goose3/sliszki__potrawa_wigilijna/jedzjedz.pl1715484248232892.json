{"meta_description": "Tradycyjna wigilijna potrawa ze Śląska Opolskiego. Nazwa odnosi się do dwóch rodzajów produktów: drożdżowych bułeczek z nadzieniem makowym oraz słodkich klusek na bazie twarogu.", "title": "Śliszki", "content": "Tradycyjna wigilijna potrawa ze Śląska Opolskiego. Nazwa odnosi się do dwóch rodzajów produktów: drożdżowych bułeczek z nadzieniem makowym oraz słodkich klusek na bazie twarogu. Śliszki-bułeczki mają podłużny kształt, są miękkie i wilgotne – a to dzięki moczeniu w mleku, przed upieczeniem. Ciasto zawija się z masą makową, piecze się je na złotobrązowy kolor i układa warstwami w salaterce. Zgodnie z tradycją, wierzch należy polać roztopionym masłem, posypać startym piernikiem i cukrem – stąd apetyczny aromat wypieku. Śliszki serwuje się zwyczajowo w wieczór wigilijny. To potrawa rzadka, typowa właściwie tylko dla pogranicza kozielsko-raciborskiego. Bardziej rozpowszechnione, znane także w innych regionach Górnego Śląska, są natomiast śliszki-kluski. To typowa dla powiatu raciborskiego potrawa postna, często przyrządzana w piątki. Ma postać podłużnych słodkich klusek, nadziewanych twarogiem i posypywanych cynamonem. Śliszki to kolejna regionalna potrawa, którą wpisano na rządową listę produktów tradycyjnych (widnieje tam od 2007 r.).", "url": "http://jedzjedz.pl/news/show/636/sliszki", "category": "opolskie", "sub_category": "Wyroby piekarnicze i cukiernicze", "phrase": "Śliszki – potrawa wigilijna"}