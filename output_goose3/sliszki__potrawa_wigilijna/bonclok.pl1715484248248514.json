{"meta_description": "Śliszki to pomysł na szybkie, mączne danie ze składników, które są dostępne zawsze w każdej kuchni. Nazywane są też kluskami szybkimi lub kładzionymi.", "title": "Śliszki", "content": "Śliszki to pomysł na szybkie, mączne danie ze składników, które są dostępne zawsze w każdej kuchni. Nazywane są też kluskami szybkimi, leniwymi lub kładzionymi. Można je podawać na słodko, polane przibronoconym masłem i posypane cukrem z dodatkiem cynamonu albo z dodatkiem gęstej śmietany i cukru. Doskonale sprawdzą się jako dodatek do bryji, czyli zupy owocowej. W niektórych domach do ciasta na śliszki dodaje się starte jabłko lub twaróg. Inną bardziej wytrawną wersją są śliszki z dodatkiem skwarek i przysmażonej cebuli. Sposób przygotowania: Jajko, wodę, mąkę i sól mieszamy dokładnie na jednolitą, dość gęstą masę. Pozostawiamy ją na 15 min. W tym czasie w garnku zagotowujemy wodę, dodajemy do niej łyżeczkę soli. Dużą łyżką nabieramy masę i kładziemy do gotującej wody kluski wielkości orzecha włoskiego. Każdorazowo łyżkę zanurzamy w gorącej wodzie, zapobiegnie to klejeniu się do niej ciasta. Gotujemy aż śliszki wypłyną na powierzchnię, a następnie jeszcze 3 minuty. Odcedzamy z wody, a następnie gotujemy kolejną partię. Podajemy gorące z dodatkiem roztopionego, przyrumienionego masła, posypujemy cukrem i cynamonem. Jak narychtować? Monka miyszomy z jajcym, wodom i solom na fajno gładko, dojś twardo masa. Zostowiomy na trocha. W garcu warzymy woda z troszkom soli. Łyżkom nabiyromy ciasto i wciepujymy na wrzawo woda. Łyżka za kożdym razym moczymy we wodzie, coby sie do nij nie kleiło ciasto. Warzymy kluski aż wypłynom i jeszcze ze trzi minuty. Łodcedzomy i warzymy nastympnom partie. Śliszki nojlepij szmakujom z przibronoconym masłym, posute cukrym i skurzicom. Przepis pochodzi z domu rodzinnego Barbary Puchalik z domu Zomerlik z Bzia.", "url": "https://bonclok.pl/kuchnia/przepisy/472-sliszki.html", "category": "opolskie", "sub_category": "Wyroby piekarnicze i cukiernicze", "phrase": "Śliszki – potrawa wigilijna"}