{"meta_description": "Chciałoby się powiedzieć, co kraj to obyczaj ale dziś bardziej odpowiada nam stwierdzenie, co region to obyczaj. Tradycja bożonarodzeniowa w każdej...", "title": "Świszcz, Moczka, Siemieniotka - znasz te potrawy świąteczne? - Przyjemność jedzenia", "content": "Szukając jednak różnych ciekawostek kulinarnych, które wprawią w zdumienie na pewno niektórych z Was, odnalazłam kilka tak zaskakujących nazw, pod którymi kryją się niezwykłe pyszności. Ale po samej nazwie, mi - Warszawiance, byłoby ciężko odgadnąć o jakie potrawy świąteczne chodzi i czy faktycznie u nas na tradycyjnym stole bożonarodzeniowym takie dania odnalazły by się i wpisały w obrzędowość tradycyjnej, przekazywanej z pokolenia na pokolenie kuchni świątecznej. Sprawdźmy o jakie zagadkowe potrawy chodzi :)  \"Brządowy zupa\"  To danie jednoznacznie kojarzy się z Kaszubami. Brząd to suszone owoce, które wcześniej porastają lokalne sady czyli śliwki, wiśnie, jabłka, gruszki. W wyniku takiej mieszanki smaków powstaje zupa z suszonymi owocami zabielana śmietaną. Dodatkowo można podać zacierki lub drobny makaron albo oddzielnie ziemniaki.  Bałkuch lub Bankuch a z kuchni niemieckiej Baumkuch /Baumkuchen To także menu Kaszub i Pomorza a nawet Podlasia. Bałkuch lub Bankuch to inaczej sękacz wywodzący się podobno z kuchni niemieckiej. Jest to rodzaj ciasta biszkoptowego, które pieczone jest w kształcie sękowatego pnia drzewa.  Świszcz  To kuchnia Dolnego Śląska. Pod nazwą tą kryje się kasza jęczmienna przygotowana na słodko z dodatkiem suszonych śliwek, miodu i przypraw korzennych.  Suszynina  To ten sam region co świszcz i smak korzenny także jest wyczuwalny. Suszynina to rozgotowane suszone owoce w kisielu żurawinowym. Całość doprawiona jest przede wszystkim sporą ilością goździków i cynamonu.  Moczka  To kontrowersyjne danie ze Śląska, jedni wręcz uwielbiają, inni wprost przeciwnie.Wygląd tej potrawy a dokładniej deseru też pozostawia wiele do życzenia ale jest to niewątpliwie tradycyjna kuchnia tego regionu. Z czym mamy do czynienia? Moczka to rodzaj zupy przygotowywanej na bazie suszonych owoców - m.in. śliwek i moreli, rodzynek, migdałów, orzechów,rozmoczonego piernika, kompotów owocowych, soku z cytryny, cukru lub miodu, masła. Niektóre przepisy wskazują na konieczność   dodania kieliszka alkoholu ale to chyba nie reguła. Ocenę wizualną i smakową pozostawiamy Wam :)  Śliszki  Bardzo już mało popularne danie, które jest przygotowywane na świąteczny stół. Informacje wskazują, że w zasadzie tylko w okolicach Raciborza, ta tradycja kulinarna jest kultywowana. Czym są śliszki? Przede wszystkim to podłużne bułeczki z nadzieniem   makowym, przed upieczeniem moczone w mleku i posypane piernikiem i drobinkami cukru. Pod tą nazwą kryją się także słodkie kluski przygotowywane na bazie białego sera.  Siemieniotka  Tu zdecydowanie punkt obowiązkowy Wigilii na Górnym Śląsku. Jest to zupa przygotowywana na bazie konopii, cebuli, śmietany. Zupę podaje się z uprażoną kaszą jęczmienną lub gryczaną.  Kołocz  Mi w pierwszej kolejności kojarzy się z sękaczem ale nie o sękacza tu chodzi a o ciasto, które zgodnie z tradycjami ma 4 rodzaje: z serem, jabłkiem, makiem lub tylko z posypką. Na Śląsku przyjął się kształt prostokątny wypieku. Tradycja tego ciasta sięga czasów średniowiecza i należy zaznaczyć, że deser ten został wpisany na listę regionalnych specjałów Unii Europejskiej.  Makiełki  Czyli Wigilia w Wielkopolsce. Makiełki to rodzaj dania przygotowywanego na bazie czerstwego pieczywa a czasami makaronu oraz maku, bakalii, miodu, mleka. Czyli słodkie danie.  Wareniki  Potrawa tradycyjna z regionu Podlasia, mająca swoje korzenie w kuchni ukraińskiej. Wareniki to rodzaj pierogów z nadzieniem twarogowym lub kapuścianym ( poza świętami także z nadzieniem mięsnym).  Moskole  To region Podhala. Jest to rodzaj placków, kiedyś wypiekanych z mąki owsianej i żytniej, dziś tylko z mąki pszennej. Placki wypiekane są albo na patelni albo w piekarniku a przygotowywane z ugotowanych ziemniaków, choć niektóre przepisy wskazują na wymieszanie masy z surowymi ziemniakami. Idealny dodatek to świąteczny sos grzybowy lub czosnkowy.  Pamuła  Region Podhala i Małopolski. Jest to rodzaj zupy przygotowywanej z suszu owocowego i nazywany często słodko-słonym barszczem ze śliwek węgierek. Można podawać z lanymi kluskami lub ziemniakami.  Rwaki  Danie kuchni Mazowsza. Są to kluseczki - kopytka, do których często podaje się kapustę z grzybami. Samo ciasto ziemniaczane na te kluseczki można wzbogacić np. zdrowymi ziarnami czarnuszki lub innymi przyprawami.  Siuśpaj  Danie wywodzące się z Małopolski. Jest to gęsta masa przygotowana z kaszy jęczmiennej wraz z dodatkiem śliwek i gruszek. Smak słodkawy, potrawa wpisana na listę tradycyjnych, regionalnych potraw w Polsce.  Szczodroki  To słodkie bułeczki lub rogaliki z ciasta drożdżowego ze śmietaną. Danie z kuchni świętokrzyskiej.  Kołatanka  Tradycyjna kuchnia Podhala. Kołatanka to zupa przygotowywana z kaszy jęczmiennej i brukwi z dodatkiem miodu. Zupa podawana na zimno.  Jak widać, co region to obyczaj. Szczerze nie wpadłabym na to, co kryje się pod tymi tajemniczymi nazwami, jakiego rodzaju kuchnia i z jakich stron Polski się wywodzi :) A u Was jakie tradycyjne dania o niespotykanych nazwach goszczą na   świątecznym stole?", "url": "https://www.przyjemnoscjedzenia.pl/blog/post/201,swiszcz-moczka-siemieniotka-znasz-te-potrawy-swiateczne", "category": "opolskie", "sub_category": "Wyroby piekarnicze i cukiernicze", "phrase": "Śliszki – potrawa wigilijna"}