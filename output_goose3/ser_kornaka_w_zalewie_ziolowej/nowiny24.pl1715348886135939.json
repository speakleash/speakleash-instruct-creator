{"meta_description": "W niedzielę 15 czerwca w Górnie w gminie Sokołów Małopolski odbyły się już po raz siódmy Targi Żywności Tradycyjnej, „Festiwal Podkarpackich Smaków”.", "title": "130 wystawców na targach żywności w Górnie (podkarpackie)", "content": "Coroczna impreza, mimo chłodnej pogody cieszyła się ogromnym zainteresowaniem zarówno wśród podkarpackich producentów żywności tradycyjnej, jak i zwiedzających. Niektórzy z wystawców, a było ich ponad 130 prezentowali swoje specjały na targach po raz pierwszy, ale nie brakowało i takich, którzy towarzyszą imprezie niemal od samego początku. Podczas imprezy można było skosztować oraz kupić tradycyjne potrawy, przeróżne słodkości, soki, dżemy oraz nalewki z całego Podkarpacia. W programie oprócz degustacji podkarpackich produktów odbył się konkurs na „Produkt wpisany na Listę produktów Tradycyjnych i „Produkt pretendujący do miana produktu tradycyjnego” oraz kiermasz rękodzieła ludowego. Imprezę umilała gościom muzyka zespołów m.in. „Vocantes”, „Górnianecki”, „Bandoska” oraz „Bęczkowianie”. Gwiazdą wieczoru był Zespół „Classic”. Zabawa taneczna odbyła się dzięki zespołowi „Erato” ze Stalowej Woli. W kategorii „Produkt wpisany na Listę Produktów Tradycyjnych”: I miejsce - Anna Wójcicka z Gospodarstwa Agroturystycznego Lotnia za „Różę ucieraną Podkarpacką”. II miejsce KGW Nockowa za „Ser Kornaka w zalewie ziołowej”. III miejsce Małgorzata Magryś z Handzlówki za „Serwatkę wielkanocną handzlowską”.", "url": "https://nowiny24.pl/130-wystawcow-na-targach-zywnosci-w-gornie-podkarpackie/ar/10180112", "category": "podkarpackie", "sub_category": "Sery i inne produkty mleczne", "phrase": "Ser kornaka w zalewie ziołowej"}