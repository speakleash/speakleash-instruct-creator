{"meta_description": "Tradycyjne, choć w wielu domach już zapomniane, danie wielkanocne z Dolnego Śląska. Czy wiesz, jak przygotować tradycyjną święconkę?", "title": "Święconka wielkanocna z kotła", "content": "Święconka Wielkanocna pojawia się na stołach Wielkanocnych na Dolnym Śląsku w trochę zmienionej formie, najczęściej wśród rodzin, które pochodzą z Kresów Wschodnich i przywędrowały na Dolny Śląsk wraz z falą przesiedleńczą po II Wojnie Światowej. Forma podania tego dania zależy od domu – u jednych są to wszystkie produkty, które znajdują się w koszyku wielkanocnym, przygotowywanym do święcenia, u innych tylko smażone mięsa (boczek, kiełbasa, pieczeń z dużą ilością chrzanu, smalcu czy masła) z ugotowanymi na twardo jajkami. Wersja, którą prezentujemy na łamach KOTŁA, pochodzi ze wsi Barysz na Ukrainie, a obecnie jest przygotowywana na śniadanie Wielkanocne w wielu domach w okolicach Sobótki. Tradycyjnie danie przygotowywało się w kotle na piecu kaflowym. Biały ser umieszczamy w prodiżu lub na blaszce i zapiekamy około 15 minut w 200°C, tak aby był rumiany z wierzchu. Jajka, chleb i mięso kroimy w grubą kostkę (proporcje według uznania). W głębokim kotle roztapiamy masło i dodajemy świeżo starty korzeń chrzanu. Podsmażamy, wsypujemy mięsa, a po chwili chleb, jajka oraz zapieczony ser. Dusimy na małym ogniu pod przykryciem do czasu, aż wszystko będzie gorące i przejdzie swoim smakiem, około 20 minut. W razie potrzeby doprawiamy solą i pieprzem.", "url": "https://magazynkociol.pl/2015/04/swieconka-wielkanocna-z-kotla/", "category": "małopolskie", "sub_category": "Gotowe dania i potrawy", "phrase": "Święconka (święcelina) spiska na ciepło "}