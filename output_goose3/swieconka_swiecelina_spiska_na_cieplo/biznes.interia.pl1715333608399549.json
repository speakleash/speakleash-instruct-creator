{"meta_description": "", "title": "Nowi kandydaci na ministerialną listę produktów tradycyjnych", "content": "Produkty te rekomenduje Małopolska Rada ds. Produktów Tradycyjnych i Dziedzictwa Kulinarnego. Teraz decyzję o ich wpisaniu na listę produktów tradycyjnych podejmie Ministerstwo Rolnictwa i Rozwoju Wsi. Jak podkreślił w czwartek przewodniczący tej rady i wicemarszałek Małopolski Wojciech Kozak, rekomendacja przysmaków na listę produktów tradycyjnych jest formą docenienia lokalnych małopolskich producentów żywności, którzy dokładają wszelkich starań, by ich produkty były zawsze najwyższej jakości. Jak podkreślają władze województwa, Małopolska należy do ścisłej czołówki regionów w Polsce pod względem liczby unikalnych regionalnych produktów wpisanych na listę prowadzoną przez resort rolnictwa. 203 produkty na tej liście dają województwu drugie miejsce; więcej produktów tradycyjnych ma tylko Podkarpacie - 222. Małopolska jest też krajowym liderem pod względem liczby produktów regionalnych, które uzyskały w UE certyfikaty Chroniona Nazwa Pochodzenia lub Chronione Oznaczenie Geograficzne. 12 z 40 zarejestrowanych polskich produktów pochodzi właśnie z tego województwa. Wśród nowych rekomendacji na listę jest kiełbasa tradycyjnie wyrabiana, której pochodzenie sięga XVI wieku i związane jest z tradycjami masarskimi w gminie Liszki i Czernichów. Kolejny produkt to miód ze spadzi iglastej z Harbutowic - charakteryzuje się on intensywną barwą, smakiem i aromatem. Produkt jest wizytówką wsi Harbutowice, w której pszczelarstwo ma ponad 150-letnią tradycję. Grulownik - tworoźnik spiski to jeden z tradycyjnych wypieków na polskim Spiszu. Wyrabia się go z mąki jęczmiennej, gruli, czyli ugotowanych, gniecionych ziemniaków oraz twarogu. Podawany jest podczas uroczystości rodzinnych i świąt, najlepiej z kawą zbożową. Sołdra - sołdrzyna spiska to szynka wędzona z kością, której nazwa sięga XVI wieku; szynka ta zachowała się głównie na Spiszu i Orawie. Wyrabia się ją z nóg wieprzowych, obsuszanych i wędzonych na strychu przy kominie z uchylonym otworem dymnym. Święconka (święcelina) to kolejny tradycyjny produkt ze Spisza, spożywany przez mieszkańców tamtejszych wsi podczas świąt Wielkiej Nocy. Spożywany na ciepło i zimno, składa się z jajek, wędlin oraz chrzanu. Dodatki stanowią suszone owoce: śliwki, gruszki i jabłka, buraki ćwikłowe, a także przyprawy.", "url": "https://biznes.interia.pl/gospodarka/news-nowi-kandydaci-na-ministerialna-liste-produktow-tradycyjnych,nId,4117667", "category": "małopolskie", "sub_category": "Gotowe dania i potrawy", "phrase": "Święconka (święcelina) spiska na ciepło "}