{"meta_description": "Są nowi kandydaci na listę produktów tradycyjnych; wśród nich kiełbasa tradycyjnie wyrabiana. To siostra kiełbasy lisieckiej, która ma ten sam rodowód.", "title": "Nowa Wieś Szlachecka. Zabiegają o uznanie dla kiełbasy tradycyjnie wyrabianej. Może trafić na listę ważnych produktów", "content": "Są nowi kandydaci na listę produktów tradycyjnych; wśród nich kiełbasa tradycyjnie wyrabiana. To siostra kiełbasy lisieckiej, która ma ten sam rodowód. Na listę produktów tradycyjnych może w tym roku trafić m.in. kiełbasa tradycyjnie wyrabiana, pochodząca z rejonu gmin Liszki i Czernichów. Jej pochodzenie sięga XVI wieku i związane jest z tymi samymi tradycjami masarskimi, co znana kiełbasa lisiecka, już chroniona oznaczeniem geograficznym Unii Europejskiej. O wpisanie kiełbasy tradycyjnie wyrabianej na listę produktów tradycyjnych, prowadzoną przez Ministerstwo Rolnictwa i Rozwoju Wsi, zabiega Władysław Wolarek, szef zakładu masarskiego z Nowej Wsi Szlacheckiej. - Kiełbasa ta ma już certyfikat jakości, na wystawach i konkursach zajmuje pierwsze miejsca. I jest doceniana przez klientów - mówi szef zakładu Lisieckie Wyroby Tradycyjne „Wolarek”. - Ponadto ten produkt, jak wiele naszych wyrobów, ratuje resztki polskiego rolnictwa, a to dlatego, że kupujemy świnie na mięso od małych okolicznych gospodarstw. W naszej rodzinnej firmie doceniamy tradycyjne hodowle - dodaje Władysław Wolarek. Mimo że kiełbasa ta jest nowym kandydatem na listę produktów tradycyjnych, to ma kilkusetletnią tradycję. Produkowana jest według dawnej receptury rodzinnej, wyrabiana ze świeżego, peklowanego na sucho mięsa, doprawiana solą, grubo zmielonym pieprzem oraz czosnkiem. - W skład tej kiełbasy wchodzą szynki, łopatki i karkówki. U nas receptura jest przekazywana w rodzinie z ojca na syna. Zmieniają się i unowocześniają narzędzia do produkcji, ale nie zmienia się metoda wytwarzania kiełbasy i jej skład - zaznacza szef zakładu. - Broniłem produktu podczas spotkania w urzędzie marszałkowskim i jestem przekonany, że wszystko jest na dobrej drodze. Jego produkt wraz z czterema innymi z całego województwa (miodem ze spadzi iglastej z Harbutowic, święconką spiską na ciepło, wypiekiem zwanym grulownik - tworoźnik spiski oraz sołdrą - sołdrzyną spiską, czyli szynką wędzoną z kością) uzyskał rekomendację małopolskiej Rady ds. Produktów Tradycyjnych i Dziedzictwa Kulinarnego, której przewodniczy wicemarszałek Wojciech Kozak.", "url": "https://dziennikpolski24.pl/nowa-wies-szlachecka-zabiegaja-o-uznanie-dla-kielbasy-tradycyjnie-wyrabianej-moze-trafic-na-liste-waznych-produktow/ar/13011338", "category": "małopolskie", "sub_category": "Gotowe dania i potrawy", "phrase": "Święconka (święcelina) spiska na ciepło "}