{"meta_description": "Produkt wpisany na listę produktów tradycyjnych w dniu 2016-07-18 w kategorii Produkty rybołówsta w woj. kujawsko-pomorskim.", "title": "Karp nakielski - - Portal Gov.pl", "content": "Ryba o niewielkiej głowie oraz silnie zaznaczonym wygrzbieceniu. Jej cechą charakterystyczną jest gładki grzbiet, pokryty niewielką ilością łusek. Ryba odznacza się typową dla gatunku budową anatomiczną. Głowa jest niewielka, dobrze umięśniony tułów oraz dobrze wykształcone płetwy. Długość ciała ryby wynosi od 40 cm do 60 cm, masa waha się od 1100 g do 1800 g. Grzbiet ciemnoniebieski lub ciemnozielony. Barwy te ulegają stopniowemu rozjaśnieniu na części brzusznej. Podbrzusze jasne, złociste. W dotyku ryba bardzo śliska z powodu pokrycia grzbietu warstwą naturalnego śluzu ochronnego. Tkanka mięśniowa jest jędrna i zwarta. Mięso charakteryzuje się świeżym zapachem oraz specyficznym delikatnym smakiem, pozbawione jest posmaku mułu i osadów dennych. Prekursorem stawów w okolicach wsi Ślesin koło Nakła nad Notecią w województwie kujawsko-pomorskim było przed wiekami Jezioro Ślesińskie zasilane wodą z małych strumyków spływających ze zboczy pradoliny Toruńsko-Eberswaldzkiej. Jezioro dało początek sięgającej wielu stuleci tradycji rybackiej, która kontynuowana jest od blisko stu lat na terenie powiatu nakielskiego. Stawy położone są na obszarze objętym ochroną przyrody w ramach europejskiej sieci Natura 2000. Bliskość Noteci i Kanału Bydgoskiego zapewnia odpowiednie zaopatrzenie stawów w świeżą i czystą wodę, tworząc idealne warunki do hodowli karpia. Produkcja karpia nakielskiego odbywa się według wzorców z drugiej połowy XIX wieku. Powtarzany od dziesiątek lat cykl hodowli „od wylęgu do ryby handlowej” w oparciu o własny materiał zarybieniowy sprawił, że karp nakielski posiada unikatowe cechy związane z wyglądem oraz jakością mięsa. Każdej wiosny, w specjalnie przygotowanych stawach odbywa się tarło. Wylęgające się w tym okresie larwy są następnie obsadzane w płytkich stawach przesadkowych zapewniających optymalne warunki do rozwoju narybku. Małe karpie po odpowiednim przyroście wagi są następnie umieszczane w większych i głębszych stawach, tak aby mogły swobodnie dojrzewać, aż do osiągnięcia rozmiarów tzw. handlowych. Cykl wzrostu karpia trwa trzy lata, a to oznacza, że hodowla odbywa się bez udziału sztucznych stymulatorów wzrostu oraz innych substancji chemicznych. Karpie odżywiają się naturalnym pokarmem, jaki zapewnia żyzne, torfowe dno stawów. Ponadto ryby dokarmiane są zbożami, które pochodzą z okolicznych upraw. Dzięki temu mięso karpia nakielskiego jest delikatne, kruche, pełne aromatu oraz bogate w składniki odżywcze niezbędne w codziennej diecie.", "url": "https://www.gov.pl/web/rolnictwo/karp-nakielski", "category": "kujawsko-pomorskie", "sub_category": "Produkty rybołówstwa, w tym ryby", "phrase": "Karp nakielski"}