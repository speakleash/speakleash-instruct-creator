{"meta_description": "", "title": "O GOSPODARSTWIE | Karp Nakielski", "content": "Nasze gospodarstwo to blisko stuletnia tradycja, ekologiczna hodowla, naturalna produkcja oraz doświadczeni pracownicy. Gospodarstwo Rybackie „Ślesin” położone jest na obszarze objętym ochroną przyrody w ramach europejskiej sieci Natura 2000. Bliskość Noteci i Kanału Bydgoskiego zapewnia odpowiednie zaopatrzenie stawów w świeżą i czystą wodę, tworząc idealne warunki do hodowli karpia. W produkcji ryb pozostajemy wierni metodom chowu znanym w gospodarce karpiowej od drugiej połowy XIX wieku. O wysoką jakość karpi dbamy z należytą starannością, zachowując zrównoważony, trzyletni cykl produkcji. W tym czasie nasze ryby uzyskują szlachetny kształt oraz smak, który zadowoli nawet najbardziej wybrednych smakoszy. Nasze stawy charakteryzuje żyzne, torfowe dno, będące doskonałą bazą pokarmową dla pływających tutaj ryb. Ponadto karpie dokarmiane są mieszanką zbóż, które pozyskujemy z okolicznych pól uprawnych. Obecnie gospodarstwo dysponuje łączną powierzchnią ewidencyjną stawów liczącą ponad 500 ha, która pozwala na łączną produkcję karpia w wielkości około 300-400 ton rocznie. Odbywa się ona na trzech obiektach stawowych zlokalizowanych na terenie powiatu nakielskiego – w Ślesinie, Występie oraz w Samostrzelu.", "url": "https://karpnakielski.pl/o-gospodarstwie/", "category": "kujawsko-pomorskie", "sub_category": "Produkty rybołówstwa, w tym ryby", "phrase": "Karp nakielski"}