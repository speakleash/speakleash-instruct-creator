{"meta_description": "", "title": "Jesienna Wystawa Ogrodnicza i Karp nakielski", "content": "Na terenach wystawowych KPODR w Minikowie odbyła się Jesienna Wystawa Ogrodnicza pn. BARWY LATA – JESIENIĄ W OGRODZIE, połączona z promocją karpia nakielskiego pn. „KARP NIE TYLKO NA ŚWIĘTA”. Organizatorami tej imprezy byli: Kujawsko-Pomorski Ośrodek Doradztwa Rolniczego w Minikowie i Gospodarstwo Rybackie w Ślesinie. Oprócz kiermaszu ogrodniczego, na którym zakupić można było jesienny asortyment roślin, odwiedzający mogli zdegustować i zakupić potrawy i przetwory serwowane przez koła gospodyń wiejskich i lokalnych wytwórców żywności, zakupić miody odmianowe, produkty pszczele i oczywiście karpia nakielskiego, który od kilku już lat jest drugim filarem tego jesiennego festynu. A chętnych na jego zakup nie brakowało. „KARP NAKIELSKI” znany jest już od dawna, a smakoszom tej ryby zachwalać jego walorów nie potrzeba. Promocja ryb podczas jesiennego eventu miała na celu zachęcenie do ich spożywania przez cały rok pod różnymi postaciami, a nie tylko jak to jeszcze niedawno bywało – w okolicy Świąt Bożego Narodzenia. Na stoisku Gospodarstwa Rybackiego ze Ślesina zaopatrzyć się można było w świeżą, filetowaną oraz smażoną rybę. Dodatkową atrakcją, która na stałe wpisała się w program imprezy był pokaz drobnego inwentarza. W tym roku niestety bez udziału drobiu, ale z gołębiami rasowymi, królikami i przesympatycznymi alpakami. Nad niebem Minikowa i okolicy co pewien czas pojawiały się samoloty, a to za sprawą Zlotu samolotów lekkich i motolotni oraz odbywających się w tym czasie Zawodów „Na celność lądowania”. Chętni mogli również za ich pośrednictwem podziwiać okolicę z lotu ptaka. Zainteresowani ekologią sprawdzali swoją wiedzę w konkursie ekologicznym pn. „Człowiek i środowisko”. Głównym jego celem było promowanie zachowań z zakresu ochrony środowiska i przyrody, upowszechnianie wiedzy ekologicznej oraz zachęcenie do aktywnego udziału mieszkańców województwa w zapobieganiu degradacji środowiska. Nagrodą dla uczestników za poprawne rozwiązanie testu były zestawy roślin. W Minikowie gościliśmy ponad 100 wystawców i ok. 12 tysięcy odwiedzających. Kolejna edycja Barw Lata – Jesienią w Ogrodzie już za rok. A my organizatorzy już dzisiaj zapraszamy do Minikowa 11 listopada na „Święto Gęsi na Krajnie”.", "url": "https://www.kpodr.pl/jesienna-wystawa-ogrodnicza-i-karp-nakielski/", "category": "kujawsko-pomorskie", "sub_category": "Produkty rybołówstwa, w tym ryby", "phrase": "Karp nakielski"}