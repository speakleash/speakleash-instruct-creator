{"meta_description": "Karp Nakielski z hodowli w Ślesinie k. Nakła nad Notecią został oficjalnie wpisany na# Listę Produktów Tradycyjnych prowadzoną przez Ministra Rolnictwa i Rozwoju Wsi. Wniosek o rejestrację karpia został złożony przez jego producenta.", "title": "Karp Nakielski wpisany na Listę Produktów Tradycyjnych. Zobacz, jak przebiega proces jego hodowli", "content": "Procedura rejestracji trwała ponad pół roku. We wniosku aplikacyjnym musieliśmy wykazać że rejestrowany produkt stanowi element tożsamości społeczności lokalnej oraz należy do dziedzictwa kulturowego regionu. Ponadto na etapie wniosku o rejestrację konieczne było szczegółowe opisanie procesu hodowli oraz wykazanie, że sposób wytwarzania produktu nie zmienił się od przynajmniej 25 lat. W przypadku naszego karpia nie mieliśmy z tym problemu. Tradycja gospodarki karpiowej w okolicach Ślesina ma około 100 lat, a w jego hodowli pozostajemy wierni metodom, których korzenie sięgają XIX stulecia. Oznacza to, że nasze karpie dojrzewają przez 3 lata, a ich produkcja ma charakter zrównoważony. W tym czasie ryby odżywiają się naturalnym pokarmem, który wytworzył się w ekosystemie stawów. Ponadto karpie dokarmiane są zbożami pochodzącymi z lokalnych upraw. Ryby nie są wspomagane stymulatorami wzrostu oraz antybiotykami, które mogłyby zakłócić naturalny cykl hodowlany. Powtarzany od dziesiątek lat cykl hodowli „od wylęgu do ryby handlowej” sprawił, że możemy mówić o wykształceniu unikalnej odmiany karpia charakterystycznej dla tutejszych stawów. Stało się to możliwe dzięki temu, że w ramach hodowli od lat wykorzystywany jest wyłącznie własny materiał zarybieniowy. Cała hodowla odbywa się zgodnie ze sztuką rybacką i przy zachowaniu dobrostanu ryb.", "url": "http://www.naklo24.pl/Karp_Nakielski_wpisany_na_Liste_Produktow_Tradycyjnych._Zobacz,_jak_przebiega_proces_jego_hodowli,40579.html", "category": "kujawsko-pomorskie", "sub_category": "Produkty rybołówstwa, w tym ryby", "phrase": "Karp nakielski"}