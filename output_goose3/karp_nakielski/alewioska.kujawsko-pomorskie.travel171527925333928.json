{"meta_description": "W miejscowości Ślesin k. Nakła nad Notecią znajduje się siedziba firmy CGFP Ryby (dawna nazwa to Gospodarstwo Rybackie „Ślesin”), która od blisko stu lat specjalizuje się w hodowli karpia. Hodowany tutaj Karp Nakielski to przysmak ceniony na Kujawach i Pomorzu. Tradycja hodowli oraz wspaniałe walory smakowe sprawiły, że Karp Nakielski został wpisany na listę produktów", "title": "Królestwo Karpia Nakielskiego – Ślesin k. Nakła nad Notecią", "content": "W miejscowości Ślesin k. Nakła nad Notecią znajduje się siedziba firmy CGFP Ryby (dawna nazwa to Gospodarstwo Rybackie „Ślesin”), która od blisko stu lat specjalizuje się w hodowli karpia. Hodowany tutaj Karp Nakielski to przysmak ceniony na Kujawach i Pomorzu. Tradycja hodowli oraz wspaniałe walory smakowe sprawiły, że Karp Nakielski został wpisany na listę produktów tradycyjnych prowadzoną przez Ministra Rolnictwa. Największą atrakcją gospodarstwa są wyjątkowe walory przyrodnicze oraz możliwości podglądania dzikiej przyrody. Zbudowane na torfowych łąkach stawy rybne naturalnie wkomponowały się w otoczenie tworząc doskonałe warunki do życia dla wielu gatunków roślin i zwierząt, które szczególnie upodobały sobie środowisko wodne. Stawy znajdują się na obszarze objętym ochroną przyrody w ramach europejskiej sieci Natura 2000. Prowadzi tędy szlak ptasich wędrówek, a tutejsze łąki i stawy są siedliskiem dla wielu rzadkich lub chronionych gatunków ptaków takich jak bieliki, rycyki, łabędzie nieme, krzykliwe, czarnodziobe, wiele gatunków kaczek, gęsi i kanie czarne. Ptasie królestwo możemy obserwować z wieży obserwacyjnej, która znajduje się nad brzegiem Stawu Kardynalskiego. Jest to największy staw hodowlany w gospodarstwie, a zarazem największy tego typu obiekt w województwie kujawsko-pomorskim. Jego powierzchnia wynosi 105 ha, a rozpiętość między brzegami w najszerszym miejscu sięga 2 km. Przy wieży dla odwiedzających udostępnione są wiaty turystyczne oraz grill. Gospodarstwo rybackie to nie tylko hodowla karpia. Dla amatorów wędkarstwa udostępnione jest łowisko, na którym każdy samodzielnie może zapolować na Karpia Nakielskiego. Nieduży obiekt jest systematycznie zarybiany. Ku zdziwieniu wędkarzy można tutaj złowić nie tylko karpia. W stawie pływają również amury, sandacze, płocie, karasie i wiele innych gatunków ryb. Wędkowanie na łowisku kosztuje 25 zł za dzień. Połów możliwy jest w godz. 7-19, gdyby jednak ktoś nie mógł dospać to sprzęt nad stawem można rozkładać już od godziny 5.00. W przypadku udanego połowu można bezpłatnie zabrać ze sobą 3 ryby, pod warunkiem że waga każdej z nich nie przekracza 3 kg. Jeśli ktoś ma ochotę na pyszny obiad z Karpiem Nakielskim w roli głównej to warto odwiedzić Karczmę Rzym w podbydgoskim Pawłówku, a także ślesińskie restauracje \"Wik\" oraz \"Gęsia Dolina\". Ponadto tutejszego karpia można regularnie kupić w kilku bydgoskich sklepach rybnych i delikatesach. W sklepach orgaznizowane są również pokazy filetowania oraz degustacje karpiowych przysmaków. Co roku, wspólnie z Kujawsko-Pomorskim Ośrodkiem Doradztwa Rolniczego w Minikowie organizowana jest tu impreza pod nazwą \"Święto Karpia\". Wydarzenie ma charakter dużego jarmarku, a jego głównym bohaterem jest Karp Nakielski. Podczas imprezy promowany jest karp i jego walory smakowe. Najbliższe Święto Karpia odbędzie się już 18 września w Minikowie. Stawy rybne położone są w Dolinie Środkowej Noteci i Kanału Bydgoskiego, która stanowi wschodnią część Pradoliny Toruńsko-Eberswaldzkiej. W okolicach stawów znajdują się także rezerwaty przyrody: Skarpy Ślesińskie, Las Minikowski oraz Łąki Ślesińskie. Do Ślesina można dojechać drogą krajową nr 10 (Bydgoszcz – Szczecin). Ponadto możliwy jest dojazd pociągiem (siedziba gospodarstwa mieści się 150 m od stacji kolejowej Ślesin).", "url": "http://alewioska.kujawsko-pomorskie.travel/pl/krolestwo-karpia-nakielskiego-slesin-k-nakla-nad-notecia", "category": "kujawsko-pomorskie", "sub_category": "Produkty rybołówstwa, w tym ryby", "phrase": "Karp nakielski"}