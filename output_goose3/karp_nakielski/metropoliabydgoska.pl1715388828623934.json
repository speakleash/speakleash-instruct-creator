{"meta_description": "Karp Nakielski z hodowli w Ślesinie k. Nakła nad Notecią jest jednym z najnowszych i pierwszym produktem rybnym wśród siedemdziesięciu specjałów z regionu", "title": "Karp Nakielski na liście produktów tradycyjnych", "content": "Karp Nakielski z hodowli w Ślesinie k. Nakła nad Notecią jest jednym z najnowszych i pierwszym produktem rybnym wśród siedemdziesięciu specjałów z regionu kujawsko-pomorskiego, znajdujących się na Liście Produktów Tradycyjnych prowadzonej przez Ministra Rolnictwa i Rozwoju Wsi. Wniosek o rejestrację karpia został złożony w grudniu 2015 roku. Zgodnie z wymogami ministerstwa, we wniosku należało wykazać że rejestrowany produkt stanowi element tożsamości społeczności lokalnej oraz należy do dziedzictwa kulturowego regionu. Ponadto na etapie wniosku o rejestrację konieczne było wykazanie, że sposób wytwarzania produktu nie zmienił się od przynajmniej 25 lat. W przypadku karpia nie było z tym problemu. Tradycja gospodarki karpiowej w okolicach Ślesina ma około 100 lat. Stawy położone są na obszarze objętym ochroną przyrody w ramach europejskiej sieci Natura 2000. Bliskość Noteci i Kanału Bydgoskiego zapewnia odpowiednie zaopatrzenie stawów w świeżą i czystą wodę, tworząc idealne warunki do hodowli karpia. Produkcja karpia nakielskiego odbywa się według wzorców z drugiej połowy XIX wieku. Powtarzany od dziesiątek lat cykl hodowli „od wylęgu do ryby handlowej” w oparciu o własny materiał zarybieniowy sprawił, że karp nakielski posiada unikatowe cechy związane z wyglądem oraz jakością mięsa. Jest naprawdę rewelacyjne: charakteryzuje się świeżym zapachem oraz specyficznym delikatnym smakiem, pozbawione jest posmaku mułu i osadów dennych. Ślesińskie karpie dojrzewają przez 3 lata, a ich produkcja ma charakter zrównoważony. W tym czasie ryby odżywiają się naturalnym pokarmem, który wytworzył się w ekosystemie stawów. Ponadto karpie dokarmiane są zbożami pochodzącymi z lokalnych upraw. Cała hodowla odbywa się zgodnie ze sztuką rybacką i przy zachowaniu dobrostanu ryb.", "url": "https://metropoliabydgoska.pl/karp-nakielski-na-liscie-produktow-tradycyjnych/", "category": "kujawsko-pomorskie", "sub_category": "Produkty rybołówstwa, w tym ryby", "phrase": "Karp nakielski"}