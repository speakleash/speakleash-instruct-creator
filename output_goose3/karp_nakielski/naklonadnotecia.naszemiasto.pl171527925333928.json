{"meta_description": "Hodowla ryb w ślesińskich stawach to już długa tradycja. Zatem pora, by Karp Nakielski został  wpisany na listę produktów tradycyjnych w resorcie rolnictwa.", "title": "Karp Nakielski ze Ślesina ma trafić na ministerialną listę", "content": "Hodowla ryb w ślesińskich stawach to już długa tradycja. Zatem pora, by Karp Nakielski został wpisany na listę produktów tradycyjnych w resorcie rolnictwa. Hodowla ryb w ślesińskich stawach to już długa tradycja. Zatem pora, by Karp Nakielski został wpisany na listę produktów tradycyjnych w resorcie rolnictwa. - Nieuczciwi handlowcy zapytani przez klientów, czy sprzedają karpie ze Ślesina potwierdzają, choć nie mają naszych ryb - mówi Karol Kabaciński, wiceprezes CGFP Ryby w Ślesinie (powiat nakielski). - Może cieszyć to, że konsumenci zasmakowali w karpiach z naszych stawów, ale nie chcemy, by ktoś psuł markę, na którą długo pracowaliśmy. To już długa tradycja Hodowla ryb w stawach na terenie powiatu nakielskiego prowadzona jest od dawna. - Tradycja gospodarki karpiowej w okolicach Ślesina ma około 100 lat, jednak historia rybactwa w tej części regionu jest znacznie dłuższa - wyjaśnia Tomasz Puławski z CGFP Ryby (Grupa Fundacja Potulicka). - Od wieków sprzyjały temu znakomite warunki przyrodnicze i krajobrazowe Doliny Kanału Bydgoskiego. W hodowli karpia pozostajemy wierni metodom, których korzenie sięgają XIX stulecia. Oznacza to, że nasze karpie dojrzewają przez 3 lata, a ich produkcja ma charakter zrównoważony. W tym czasie ryby odżywiają się naturalnym pokarmem, który wytworzył się w ekosystemie stawów. Ponadto karpie dokarmiane są zbożami pochodzącymi z lokalnych upraw. Cała hodowla odbywa się zgodnie ze sztuką rybacką i przy zachowaniu dobrostanu ryb. Smaczna promocja regionu - Czynimy starania, żeby Karp Nakielski został wpisany na ministerialną listę produktów tradycyjnych - dodaje Karol Kabaciński. - Mamy nadzieję, że stanie się znakiem rozpoznawczym regionu, pomoże w promocji powiatu nakielskiego i więcej turystów będzie chciało do nas przyjeżdżać, by skosztować potraw z karpia. O podniebienia turystów może zatroszczyć się np. Jan Bagrowski, który z żoną Ireną potrafi z karpiowego mięsa wyczarowywać istne rarytasy. Karp smażony (z własnoręcznie przygotowaną mieszanką ze zmielonych warzyw korzennych zmieszanych z solą) w chrupiącej panierce z mąką kukurydzianą, wyśmienite rybne rolady owinięte w skórę karpia, ryby w occie... A dzięki akcjom promocyjnym udaje się przekonać coraz więcej osób, że karpie warto jeść nie tylko w wigilię Bożego Narodzenia. Przyroda też coś z tego ma - Stawy są ważne nie tylko ze względu na hodowlę karpi - podkreśla Tomasz Puławski . - One wpływają na cały ekosystem. Nie każdy zdaje sobie sprawę, że stawy pełnią rolę zbiorników retencyjnych, naturalnych oczyszczalni ścieków i wpływają na bioróżnorodność. - W tym środowisku żyje np. wiele ptaków - dodaje Kabaciński. - Współpracujemy z ornitologami, organizujemy zajęcia ornitologiczne dla dzieci, podczas których jest czas na naukę, ale i na degustację potraw z karpi.", "url": "https://naklonadnotecia.naszemiasto.pl/karp-nakielski-ze-slesina-ma-trafic-na-ministerialna-liste/ar/c8-3568381", "category": "kujawsko-pomorskie", "sub_category": "Produkty rybołówstwa, w tym ryby", "phrase": "Karp nakielski"}