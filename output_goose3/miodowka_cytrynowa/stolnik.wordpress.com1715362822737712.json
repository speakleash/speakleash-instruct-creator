{"meta_description": "Ocena: 9/10 (czyli 2 razy więcej niż większość dobrych sklepowych alkoholi!) Czas: 30-60min Koszt: wysoki (spirytus + cytryny + miód); trochę mniejszy, jeżeli ze skórek zrobi się cytrynówkę Trudność: niska, to nie może się nie udać Uwaga: na jakość miodu, powinien być naturalny najlepiej jasny; na jakość cytryn, powinny być dojrzałe, o owalnym kształcie, bez…", "title": "Cytrynowa Miodówka", "content": "Ocena: 9/10 (czyli 2 razy więcej niż większość dobrych sklepowych alkoholi!) Koszt: wysoki (spirytus + cytryny + miód); trochę mniejszy, jeżeli ze skórek zrobi się cytrynówkę Trudność: niska, to nie może się nie udać Uwaga: na jakość miodu, powinien być naturalny najlepiej jasny; na jakość cytryn, powinny być dojrzałe, o owalnym kształcie, bez wad skórki, gatunki większe bez dużej ilości pestek. • Naczynie na sok i większe na nalewkę • Miód I część (przykładowo pół litra). Smak nalewki jest zupełnie inny z miodu z naturalnej pasieki, nawet najdroższy sklepowy miód nie ma połowy smaku i zapachu takiego wyrobu. • Sok z cytryn I część (przykładowo pół litra). Wydajność cytryn jest dość spora, niestety te lepsze mają gruszą skórkę. Można przyjąć, że na pół litra soku potrzeba kilograma cytryn, najwyżej zostanie do herbaty. • Spirytus I część (przykładowo pół litra). Warto zainwestować w porządny, wtedy zupełnie nie czuć go w wyrobie końcowym. Cytryny myjemy letnią wodą. Wyciskamy sok. Sok trzeba koniecznie przecedzić przez drobne sitko. Odmierzamy I część soku, I część spirytusu i I część miodu. Miód musi być płynny, jeżeli jest w postaci stałej, oznacza to, że nie jest kombinowany i jedynie wymaga ogrzania. Topienie miodu powinno odbywać się poprzez kąpiel naczynia z miodem w gorącej wodzie. To trochę trwa, ale gwarantuje, że nie zniszczymy wszystkich substancji wartościowych miodu (gotowanie to absolutna herezja). Składniki dokładnie mieszamy. Jeżeli powstanie piana to całkiem dobrze, z czasem zniknie. Gotową miksturę rozlewamy do butelek (po to ten lejek). Nalewka jest właściwie gotowa do picia po 3 minutach. Jeżeli jednak jest robiona do spożycia od razu, proponuję dać mniej miodu (powiedzmy 2/3 części). W początkowej fazie miód równoważy cytryny i nalewka wydaje się bardzo mocna. Jeżeli będzie mniej miodu, wtedy cytryny zajmą się smakiem alkoholu. Z czasem (kilka dni), kiedy wszystko się przegryzie i unormuje, nalewka ma słodki aksamitny smak, który wywołuje po chwili przyjemne ciepło w gardzieli. Nalewkę można odstawić na dłuższy czas, ale po tygodniu zaczyna wydzielać się osad z miodu i soku. Nalewka przed podaniem będzie wymagała filtrowania, ale efekt warty jest tych kilku minut. Filtrowanie polega na ułożeniu na sitku gazy/filtru do kawy/filtru laboratoryjnego/białego ręcznika papierowego i powolnym przelaniu nalewki. Zmienianie proporcji jest ogólnie dobrym pomysłem. Zmniejszenie ilości spirytusu owocuje powstaniem świetnego likieru. Zmniejszenie ilości miodu nadaje lekkości i kwasowości. Zmniejszenie ilości soku z cytryny potęguje odczuwalną moc. Świetnym pomysłem są dodatki w postaci kilku goździków do butelki, lub odrobina cynamonu. Wszystko, co pasuje do miodu, pasuje też do nalewki. Nalewka jest rewelacyjna dla mężczyzn pita jak wódki, a dla kobiet jak likiery. Można się pokusić o doprawianie już w naczyniach (kieliszkach, lampkach). W początkowej fazie, przy jasnym miodzie, nalewka wygląda jak piwo pszeniczne z pianką, posypanie cynamonem lub inną kolorową przyprawą zamienia miodówkę w dzieło sztuki. Z tej nalewki nie ma odpadów. Ze skórek powinno zrobić się nastaw na nalewkę cytrynową (pestki można także zalać jako dodatek do nalewek). Miodówka cytrynowa to właściwie pół apteki w kieliszku. Wszystkie dobroczynne właściwości miodu zmieszane z witaminą C z cytryn w rozgrzewającym alkoholu. Podstawowy lek do walki z przeziębieniem i grypą. Najlepszy syrop na gardło (o ile nie przesadzi się z cytrynami).", "url": "https://stolnik.wordpress.com/2010/03/05/cytrynowa-miodowka/", "category": "podkarpackie", "sub_category": "Napoje (alkoholowe i bezalkoholowe)", "phrase": "Miodówka cytrynowa"}