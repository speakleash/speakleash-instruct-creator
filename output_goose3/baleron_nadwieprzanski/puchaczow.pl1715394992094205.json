{"meta_description": "", "title": "˝Kongres sołtysów˝ w Lublinie - Aktualności - Gmina Puchaczów", "content": "W sobotę 27 września 2014 roku na terenie Muzeum Wsi Lubelskiej w Lublinie Sekretariat Regionalny Krajowej Sieci Obszarów Wiejskich Województwa Lubelskiego zorganizował Kongres Sołtysów. Podczas kongresu przeprowadzona została konferencja na temat roli sołtysów w procesie scalania gruntów, zaprezentowano informacje na temat nowego okresu programowania w ramach PROW 2014-2020, dyskutowano na temat roli sołtysów w upowszechnianiu informacji o Programie Rozwoju Obszarów Wiejskich wśród lokalnej społeczności. Na liście gości znalazło się prawie pół tysiąca osób. Na kongres przybyli m. inn. pan Sławomir Sosnowski Marszałek Województwa Lubelskiego, pan Krzysztof Hetman poseł do Parlamentu Europejskiego, pan Przemysław Zaleski Dyrektor Wojewódzkiego Biura Geodezji, pan Andrzej Bieńko Dyrektor Agencji Restrukturyzacji i Modernizacji Rolnictwa, pan Antoni Skrabucha Dyrektor Lubelskiego Ośrodka Doradztwa Rolniczego w Końskowoli. Kongres przyczynił się nie tylko do wzmocnienia współpracy między sołectwami z województwa lubelskiego, ale także posłużył promocji potraw regionalnych i tradycyjnych. Na stołach znalazły się cebularze, bochny niedrzwickiego chleba, sękacze podlaskie, oranżada kąkolewicka, miód pitny dwójniak lubelski. Menu obejmowało także baleron nadwieprzański, boczek nadwieprzański, kiełbasę nadwieprzańską, szynkę nadwieprzańską, szynkę nadwieprzańską oraz ludwińskie prosię faszerowane. Dużo emocji i pozytywnego humoru dostarczyły konkursy nawiązujące tematyką do PROW oraz działalności sołtysów. Ogromnym zainteresowaniem cieszył się konkurs kulinarny na najlepszą potrawę przygotowaną przez sołtysa. Nie zabrakło występów zespołów ludowych, które dostarczyły niezapomnianych wrażeń artystycznych. Gminę Puchaczów reprezentowała pani Danuta Brygała sołtys sołectwa Wesołówka, pani Katarzyna Pełczyńska sołtys sołectwa Szpica, pani Henryka Środek sołtys sołectwa Nadrybie Wieś oraz pan Józef Mroczek sołtys sołectwa Albertów.", "url": "https://www.puchaczow.pl/asp/kongres-soltysow-w-lublinie,8,artykul,115,942", "category": "lubelskie", "sub_category": "Mięso świeże oraz produkty mięsne", "phrase": "Baleron nadwieprzański"}