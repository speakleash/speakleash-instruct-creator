{"meta_description": "Oficjalny serwis Urzędu Marszałkowskiego Województwa Śląskiego w Katowicach", "title": "Smaczne bo regionalne - Serwis Województwa Śląskiego", "content": "W niedzielę 23 czerwca br. w Chorzowie podczas Urodzin Parku Śląskiego w konkursowych szrankach staną lokalni producenci, koła gospodyń wiejskich, gospodarstwa agroturystyczne i restauratorzy. Do tegorocznej - trzynastej - edycji konkursu w kategorii „najlepszy regionalny produkt żywnościowy\" zgłoszonych zostało 30 produktów, a w kategorii „najlepsze danie i potrawa regionalna\" przystąpi osiem ekip. W części „produktowej\" wyroby oceniane są w 4 kategoriach: produkty pochodzenia zwierzęcego, produkty pochodzenia roślinnego, napoje regionalne oraz inne produkty regionalne. W części gastronomicznej komisja oceni przystawkę lub zupę i danie główne. W tym roku dominują produkty i przetwory mięsne (m.in. pasztety, smalec ułański, łosoś fałszywy, salceson, kaszanka - kiszka), produkty mleczne (sery krowie, ser kozi, masło domowe), wyroby cukiernicze (ciasta drożdżowe, ciasta z rabarbarem) i napoje (soki, wina, nalewki). Wśród zgłoszonych potraw są m.in. żur na maślance, żur pszczyński w bochnie chleba, polewka, kapuśniak z młodej, białej kapusty, śledzie w śmietanie z mleczem, udko z gęsi „na sposób piekarza\", pierogi z kaszą jaglaną ,ciulim lelowski. Komisja konkursowa oceni nie tylko walory smakowe, a przede wszystkim surowce, z których przygotowane będą produkty. Surowce te charakteryzują się szczególnymi cechami, które wynikają często z warunków klimatycznych i glebowych naszego regionu. Oceniane będą także specyficzne i tradycyjne metody produkcji, zgodność z tradycją i zwyczajami kultywowanymi w regionie. Być może i w tej edycji konkursu pojawiają się produkty tradycyjne - już zapomniane, a mające szansę na przywrócenie do życia. Konkurs pomaga bowiem ocalić od zapomnienia i utrwalić polskie dziedzictwo kulinarne jako niezmiernie ważną część dziedzictwa kulturowego narodu. Dzięki konkursowi stale identyfikowane są kolejne produkty tradycyjne i regionalne, które systematycznie zgłaszane są na Listę Produktów Tradycyjnych prowadzoną przez Ministerstwo Rolnictwa i Rozwoju Wsi. Obecnie na liście z województwa śląskiego wpisane są 132 produkty tradycyjne. Zwycięzcy konkursu „Nasze Kulinarne Dziedzictwo - Smaki Regionów\" wzorem lat ubiegłych zostaną nominowani do prestiżowej nagrody „PERŁA 2013\". Jej uroczyste wręczenie odbędzie się w czasie Targów Smaki Regionów w Poznaniu (na jesieni br.) odbywających się podczas Polagra-Food. • Żołądki z gęsi po siewiersku. Oberża „Złota Gęś\" - nagroda w części gastronomicznej - 2008 • Zalewajka i placki ziemniaczane na blasze. Gospodarstwo Agroturystyczne „Halny\" Kazimierz Juroszek - nagroda w części gastronomicznej - 2012", "url": "https://slaskie.pl/content/6320_2013-06-21", "category": "śląskie", "sub_category": "Sery i inne produkty mleczne", "phrase": "Bryndza wołoska wędzona"}