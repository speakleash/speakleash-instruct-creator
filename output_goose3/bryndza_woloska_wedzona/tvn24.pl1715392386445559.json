{"meta_description": "Najlepszym serem świata uznano włoski Parmigiano Reggiano - wynika z nowego rankingu portalu kulinarnego Taste Atlas. W zestawieniu nie zabrakło również polskich akcentów. W kategorii serów wędzonych na drugim miejscu znalazł się przysmak z Polski, choć wcale nie słynny oscypek.", "title": "Polski wędzony ser drugim najlepszym na świecie. Wcale nie oscypek", "content": "Najlepszym serem świata uznano włoski Parmigiano Reggiano - wynika z nowego rankingu portalu kulinarnego Taste Atlas. W zestawieniu nie zabrakło również polskich akcentów. W kategorii serów wędzonych na drugim miejscu znalazł się przysmak z Polski, choć wcale nie słynny oscypek. W poniedziałek na portalu kulinarnym Taste Atlas ukazało się nowe zestawienie najlepszych serów świata za 2023 rok. Powstało ono w oparciu o oceny zarejestrowanych internautów. Wzięto pod uwagę ponad 24 tys. ocen przydzielonych aż 1378 różnym serom z całego świata. Za najlepszy - a przynajmniej najlepiej oceniany ser świata - uznano włoski Parmigiano Reggiano. Uzyskał on 4,7 gwiazdki w pięciostopniowej skali. Ser ten produkuje się z częściowo odtłuszczonego krowiego mleka. Jak napisano, charakteryzuje się twardą, ziarnistą konsystencją, a jego smak może być orzechowy, mniej lub bardziej pikantny. Został nazwany na cześć miasta, z którego pochodzi, czyli Parmy. Na drugim miejscu znalazła się włoska Mozzarella di Bufala Campana. Produkowana jest ona z mleka bawolego, zawierającego dużą ilość wapnia i białka. Ma łagodny, ale lekko kwaśny smak. Ser ten produkowany jest tylko w Kampanii i sąsiednich regionach Włoch - Lacjum, Apulii i Molise. Również na trzeciej pozycji uplasował się włoski ser - Stracchino di Crescenza. Zazwyczaj robi się go z mleka krowiego, ale czasem również z mleka bawoła. Jego tekstura jest kremowa i maślana, smak łagodny, owocowy lub słodki. W czołowej dziesiątce znalazły się ponadto: grecki Graviera Naxou, portugalski Queijo Serra de Estrela, włoska Burrata, francuski Saint-André, francuski Reblochon, Pljevaljski Sir z Czarnogóry oraz ponownie francuski Mont d'Or. Z polskich serów w ogólnej klasyfikacji najwyżej - na 18. pozycji - znalazła się Bryndza Podhalańska. Dużym uznaniem polskie przysmaki cieszyły się natomiast w kategorii serów wędzonych. Za drugi najlepszy ser wędzony na świecie uznana została polska gołka - pochodząca ze Śląska i produkowana tradycyjnie wyłącznie z krowiego mleka. Gołka sposobem przygotowania i wyglądem może przypominać oscypka, ma jasnożółty kolor, delikatny smak i miękką konsystencję. Za smaczniejszy od niej wśród wędzonych serów został uznany tylko włoski Provola. Na wysokiej, czwartej, pozycji wśród wędzonych serów znalazła się ponadto polska redykołka, produkowana na Podhalu i Śląsku Beskidzkim zwyczajowo z resztek pozostałych przy produkcji oscypków. W rankingu nie zabrakło również samego oscypka, będącego jednym z symboli Pohala sera produkowanego z mleka owczego. W rankingu Taste Atlas zajął miejsce on miejsce dziewiąte.", "url": "https://tvn24.pl/ciekawostki/najlepszy-ser-swiata-polska-golka-druga-wsrod-wedzonych-ranking-taste-atlas-st7734811", "category": "śląskie", "sub_category": "Sery i inne produkty mleczne", "phrase": "Bryndza wołoska wędzona"}