{"meta_description": "Choć w ich gospodarstwie ogórki są kiszone od pokoleń, to nigdy produkcja nie odbywała się na tak szeroką skalę. Dziś Anna i Krzysztof Zagórscy ze Śliwna sprzedają swoje ogórki i kapustę do znanych sieci białostockich sklepów, i nie tylko.", "title": "Choć dziś nikt już nie zatapia ogórków w dębowych beczkach w Narwi, to smakują one tak samo", "content": "Produkcja kiszonych ogórków to rodzinna tradycja w gospodarstwie Zagórskich, podobnie jak w innych gospodarstwach położonych na terenie Śliwna. Wcześniej zajmowali się tym rodzice gospodarza. Kiedy przejął po nich gospodarstwo, wraz z żoną zaczęli wytwarzać kiszonki na znacznie większą skalę. - Początkowo uprawialiśmy około hektar ogórków i hektar kapusty i tylko połowę tego kisiliśmy - mówi Anna Zagórska. - Drugą połowę sprzedawaliśmy jako świeże. Przedłużyć sezon Jak podkreśla, wówczas zajmowali się też agroturystyką, prowadzili działalność transportową. Zdecydowali się jednak na to, by ukierunkować gospodarstwo wyłącznie na produkcję ogórków i kapusty - przede wszystkim kiszonych. Obecnie grubo ponad 90 proc. stanowią artykuły przetworzone, sprzedają jedynie śladowe ilości świeżych ogórków. Sezon na świeże ogórki trwa bowiem bardzo krótko - zaledwie miesiąc. A na kiszone jest zapotrzebowanie od września do maja. Produkcję zwiększali stopniowo. - Na początku nie mieliśmy szans na to, by sprzedać aż takie ilości towaru - mówi Krzysztof Zagórski. - Zbyt był o wiele mniejszy. Nie mieliśmy bowiem zarejestrowanej działalności gospodarczej i sklepy niechętnie kupowały od nas towar, wymagały faktur. Teraz jest zupełnie inaczej. Obecnie posiadają 3 hektary ogórków i 3 hektary kapusty. A \"kiszonki\" ich produkcji można znaleźć w znacznej części białostockich sklepów, m.in. w sieci Stokrotka, PMB, ABC Market, Galerii Kwadrat. Dostarczają je również do sklepów na terenie Łomży. Zajmują więc znaczną część lokalnego rynku. Zainwestowali w chłodnię i deszczownię Gospodarstwo bardzo się rozwinęło w ostatnich latach. Powstały nowe obiekty: przechowalnia wyposażona w komory chłodnicze, deszczownia. Przy ich budowie korzystali z unijnych środków. Wówczas był to program przedakcesyjny SAPARD. Po integracji skorzystali z Sektorowego Programu Operacyjnego (Inwestycje w Gospodarstwach Rolnych). - Kiedy składaliśmy pierwszy wniosek w programie SAPARD, otrzymaliśmy zwrot tylko 30 proc. kosztów inwestycji, a nie 50 proc. - podkreślają gospodarze. - Dopatrzono się jakichś \"niedociągnięć w papierach\". Później było już łatwiej. Może dlatego, że kolejne inwestycje związane były już nie z budową, ale z zakupem maszyn i urządzeń. Jak podkreślają, pieniądze z Unii wiążą się z mnóstwem papierkowej roboty, zawsze są opóźnienia. Tym niemniej warto po nie sięgnąć. - Jeśli ktoś raz skorzystał, a więc spełnił wszystkie wymagania, to później \"idzie za ciosem\" - twierdzi gospodarz. - Nam jest łatwiej bo zajmujemy się wyłącznie produkcją roślinną, więc nie musimy spełniać tych wszystkich wymogów dotyczących dobrostanu zwierząt. Razem ale oddzielnie Okolice Kruszewa i Śliwna zawsze słynęły w okolicy właśnie z kiszonych ogórków. W 2001 roku producenci ze Śliwna postanowili założyć stowarzyszenie producentów. W ubiegłym roku produkowane przez nich ogórki kwaszone \"Narwiańskie\" zostały umieszczone na liście produktów tradycyjnych, prowadzonej przez Ministra Rolnictwa i Rozwoju Wsi. Jednak zdaniem Anny i Krzysztofa Zagórskich, sam wpis produktu na listę, nie promuje go. Na przykład poszczególne produkty znalazły się w wydanym przez ministerstwo rolnictwa katalogu produktów tradycyjnych, ale nie ma tam informacji, kto jest ich producentem. Z pewnością większe korzyści dałoby zarejestrowanie ogórków w unijnym systemie ochrony. Na razie choć istnieje stowarzyszenie producentów, jego członkowie działają oddzielnie. No może z wyjątkiem zakupu opakowań. Posiadają jednolity wzór opakowań i razem robią zakupy. Z tego powodu uzyskują też znaczne oszczędności, bo kupując większą ilość można liczyć na dodatkowy rabat. A opakowania są bardzo drogie. Stanowią naprawdę znaczną część kosztów produkcji. - Dzięki temu, że używamy wspólnych opakowań, nasze ogórki są bardziej rozpoznawalne na rynku - mówi Anna Zagórska.", "url": "https://wspolczesna.pl/choc-dzis-nikt-juz-nie-zatapia-ogorkow-w-debowych-beczkach-w-narwi-to-smakuja-one-tak-samo/ar/5591069", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kwaszone narwiańskie"}