{"meta_description": "Podlaskie Travel Podlaska tradycja kulinarna  w wersji finger food? Tapas? Brunchowych przekąsek? Tak, tak i jeszcze raz tak!", "title": "Podlaskie tapas", "content": "Dawniej nieodzowny gość biesiady, dziś towarzysz wycieczek, pikników i grill party. Dawniej kiszony i przechowywany w zanurzonych w wodzie beczkach w rzece lub przydomowej studni. Przez to kruchy i soczysty. Znakomicie odnajduje się w połączeniu z innym tradycyjnym, lokalnym specjałem – Duchem Puszczy. Ogórki kwaszone narwiańskie przygotowuje się metodą tradycyjną na terenach gmin: Choroszcz, Kobylin Borzymy, Sokoły, Łapy, Suraż, Turośń Kościelna i Tykocin. Z ogórków kwaszonych słynie też miejscowość Kruszewo. Kruszewskie Ogórki Herbowe kiszone są według tradycyjnych przepisów od pokoleń. Legenda głosi, że już Napoleon zachwycał się nimi, maszerując ze swoimi wojskami na Moskwę. Zabrał ze sobą tylko jedną beczkę – dlatego przegrał. Dziś spróbować ich najlepiej podczas dorocznego, hucznie obchodzonego Dnia Ogórka, odbywającego się zwykle we wrześniu w Kruszewie. Po ogórki narwiańskie zaglądaj do lokalnych sklepików na terenie wspomnianych wyżej miejscowości. Ogórki Herbowe – tu kierunek: Kruszewo; można je także znaleźć w sklepach oraz na jarmarkach w regionie.", "url": "https://historie.podlaskie.travel/podlaskie-tapas/", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kwaszone narwiańskie"}