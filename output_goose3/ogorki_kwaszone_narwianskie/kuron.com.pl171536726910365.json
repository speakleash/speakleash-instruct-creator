{"meta_description": "Ogórki małosolne / kiszone najlepszy sprawdzony i prosty przepis który zawsze się udaje! Kliknij i zobacz cały przepis!", "title": "Ogórki małosolne / kiszone", "content": "Ogórki myjemy i układamy w kamionkowym naczyniu, zalewamy przygotowanym roztworem przegotowanej wody z solą, tak, żeby były dobrze przykryte. Dodajemy obrane ząbki czosnku – możemy je dodatkowo przekroić, wtedy ogórki będą bardziej aromatyczne. Wkładamy koper, kawałek korzenia chrzanu i dwa umyte liście czarnej porzeczki. Przykrywamy wszystko spodeczkiem lub talerzykiem, obciążamy i odstawiamy na 2-4 dni w chłodne miejsce. Możemy dodać także łyżkę gorczycy i większą ilość soli (około 40 g na 1 litr wody) i trzymać ogórki w chłodnym miejscu przez kilka tygodni zbierając co jakiś czas tworzącą się na powierzchni pleśń. Po paru tygodniach będziemy mieli ogórki kiszone. Bardzo specyficznie przyrządza się ogórki kiszone narwiańskie. Otóż niezależnie od rodzaju samego ogórka (niektórzy twierdzą, że ze względu na specyficzny mikroklimat ogórki rosnące nad Narwią są szczególnie smaczne), ogórki układa się w beczkach dębowych, zalewa wodą z solą i przyprawami, a na koniec wrzuca w beczkach do rzeki. Dzisiaj używa się częściej beczek plastikowych i ustawia je w chłodnym miejscu, ale pamiętajmy, że prawdziwe, słynne ogórki narwiańskie przyrządza się nieco bardziej finezyjnie. Zimą ogórki w beczkach wrzuconych do rzeki mają stałą temperaturę – ok. 3-4° i niepowtarzalny smak oraz aromat.", "url": "https://kuron.com.pl/artykuly/przepisy/przetwory/ogorki-malosolne-kiszone/", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kwaszone narwiańskie"}