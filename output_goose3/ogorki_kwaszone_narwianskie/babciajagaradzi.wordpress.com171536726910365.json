{"meta_description": "Jak zrobić ogórki małosolne? To wcale nie jest trudne! Prosto i łatwo! Jeszcze nie nastał sezon \"ogórkowy\" ale nadszedł już czas, zrobienia ogórków małosolnych, właśnie wczoraj -  je zrobiłam. Oczywiście teraz muszę poczekać  2-3 dni, żebym mogła je ze smakiem skonsumować . Ja bardzo lubię chlebek posmarowany smalcem i na to położony, pokrojony ogórek małosolny...…", "title": "Ogórki małosolne / kiszone", "content": "Jak zrobić ogórki małosolne? To wcale nie jest trudne!  Jeszcze nie nastał sezon „ogórkowy” ale nadszedł już czas, zrobienia ogórków małosolnych, właśnie wczoraj – je zrobiłam.  Oczywiście teraz muszę poczekać 2-3 dni, żebym mogła je ze smakiem skonsumować . Ja bardzo lubię chlebek posmarowany smalcem i na to położony, pokrojony ogórek małosolny… mniam!  Napiszę teraz jak ja , je robię … Najpierw ogórki kupuję w sklepie, bo swoich jeszcze nie mam (jak wiadomo,najlepsze ogórki są swoje lub kupione z pewnego źródła, bo… wiadomo, różnie z tymi kupionymi bywa. Ale zaryzykuję. 🙂 OGÓRKI MAŁOSOLNE  Ogórki małosolne robię tak samo z tą tylko różnicą, że sypię nie czubatą łyżkę soli, a płaską. Wszak, jak sama nazwa mówi, że mają to być ogórki małosolne … Składniki: • czosnek ( 2-3 ząbki na słoik), • kawałek chrzanu 2-3 cm (na słoik) • koper (najlepszy jest taki wyrośnięty, już prawie uschniętym ale z kwiatostanem pełnym nasion. Do ogórków małosolnych dałam zielony, bo tego starszego jeszcze nie było (kładę go dno słoika, tak więcej niż mniej), • ziele angielskie 4 ziarenka (na słoiczek), • na litr wody, solidna łyżka soli (najlepsza sól gruboziarnista). Wybieramy jędrne, niewielkie ogórki. Na dno glinianego garnka lub słoja wkładam koper, czosnek, ziele angielskie, chrzan. Potem układam jeden koło drugiego ogórki. Zanim jednak ogórki na małosolne ułożymy w garnku, dobrze jest im obciąć końcówki (dupki), szybciej się ukiszą. Zagotowujemy wodę z solą (na litr wody łyżkę soli). Ciepłą wodą zalewamy ogórki tak, by były całkowicie zakryte. Przykrywamy talerzykiem i obciążamy, np.wlewamy do słoika litrowego wodę i stawiamy na talerzyk. Po 2-3 dniach ogórki są już gotowe. Możemy zlać przestudzonym roztworem, ale ogórki małosolne zalane ciepłym, szybciej nam się zakiszą. Tak samo postępujemy z kiszonymi ogórkami, tylko trzeba je zapakować do słoików i dobrze zamknąć. Wiem, że jeszcze dodaje się do ogórków tak robionych liście czarnej porzeczki (ponoć najlepsze) lub wiśni czy winorośli. Ale mnie z tym nie smakują …. wypróbować można, wszak różne smaki mamy.", "url": "https://babciajagaradzi.wordpress.com/2009/06/07/ogorki-malosolne-kiszone/", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kwaszone narwiańskie"}