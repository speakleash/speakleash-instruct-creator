{"meta_description": "Są zdrowe, smaczne – i niepowtarzalne, bo odpowiadają za nie nasze polskie bakterie. Oto panorama polskich kiszonek, od ogórków do żuru i kiszonych rydzów.", "title": "Nie tylko kiszone ogórki...", "content": "– pisał przed laty Ludwik Jerzy Kern – poeta i satyryk związany przez lata ze słynnym krakowskim \"Przekrojem\". Jaki smak jest charakterystyczny dla kuchni polskiej? Zdaniem Hanny Szymanderskiej, badaczki kuchni regionalnej i autorki dziesiątek książek kucharskich Już paręset lat temu pisano, że \"ubili i lubią Polacy kwaśne potrawy, ich krajowi poniekąd właściwe i dla zdrowia potrzebne\". Codzienna kuchnia polska kojarzy się z kwaszonkami: przede wszystkim kapustą i ogórkami oraz naturalnymi kwasami: zalewą z kiszonych ogórków, sokiem z kiszonej kapusty, kwasem buraczanym i żurem. Ta metoda konserwacji żywności wykorzystuje proces fermentacji zachodzącej w warzywach i owocach – dzieje się tak dzięki bakteriom zmieniającym cukry w kwas mlekowy, który chroni przed zepsuciem, nadaje kwaśny smak. Kiszonki mają właściwości prozdrowotne. Każdego lata stoiska na targowiskach uginają się od ogórków, bukietów kopru i chrzanu. Ogórki to najpopularniejsze warzywo, które nadal często kwasi się samemu. Ceniona autorka Maria Ochorowicz-Monatowa radziła ponad 100 lat temu ogórki na zimowe kiszenie wybierać już w połowie sierpnia, kiedy są najdorodniejsze. Ogórki układało się w baryłkę dębową, ogórki przekładano koprem, liśćmi winogron lub wiśni, czosnkiem i kawałkiem ostruganego chrzanu. Doprawiano aromatycznym kminkiem, gorczycą, cząbrem czy estragonem. Rolls royce'ami wśród ogórków są ogórki kruszewskie. Kwasi się je w okolicach wsi Kruszewo na Podlasiu, w otulinie Narwiańskiego Parku Narodowego (zwanego niekiedy polską Amazonią). Miejscowi producenci uprawiają to warzywo od pokoleń, a tradycja i receptury przekazywane są w spadku. Co ciekawe, ogórki kiszono tam w drewnianych beczkach, które zatapiano w rzece Narew (leżakowały w niej nawet do wiosny). Z ogórkami z Kruszewa wiąże się legenda: rzekomo Napoleon zachwycał się nimi, maszerując z wojskami na Moskwę. W Kołobrzegu nad Bałtykiem robi się ogórki \"kołobrzeskie\": kiszone są w wodzie solankowej, pobieranej ze źródła bijącego z ziemi. Na Pomorzu słynne są \"jeziorowe ogórki kiszone\". Dlaczego jeziorowe? Bo kiszone w drewnianych stulitrowych beczkach, które zatapia się w jeziorze. Pokrojonego kiszonego ogórka wkłada się do zrazów zawijanych, znany jest też sos z ogórków kiszonych do dań na ciepło. Był ogórek (i w mniejszym stopniu nadal jest) tradycyjną \"zagrychą\" do kieliszka wódki. Poza tym na co dzień podaje się go jako dodatek do głównego dania obiadowego, np. pierogów ruskich, czy sieka i dorzuca do nieśmiertelnej sałatki jarzynowej z warzyw korzeniowych. W kuchni łemkowskiej znana jest specyficzna odmiana popularnej zupy ogórkowej - kiszonka baligrodzka, czyli polewka na bazie sadła, śmietany, ogórków i kwasu z ogórków. Natomiast w nowoczesnej kuchni, jeśli już ogórkowa – to w wersji mocno stuningowanej, na przykład z galaretką z wody z ogórków kiszonych i wodą koperkową z gumą ksantanową, tak jak proponuje Wojciech Amaro w książce \"Kuchnia polska XXI wieku\". Kapustę kwasi się od stuleci (podobni jak w innych krajach). Ale w kuchni dworskiej XVII wieku kapusta \"kwaśna\" występuje rzadko. Sztandarowa polska potrawa, czyli bigos, 300 lat temu była przyrządzana z siekanego mięsa lub ryb z dodatkiem limonek, które zaczęto zastępować tańszą kapustą kiszoną dopiero w XVIII wieku.", "url": "https://culture.pl/pl/artykul/nie-tylko-kiszone-ogorki", "category": "podlaskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Ogórki kwaszone narwiańskie"}