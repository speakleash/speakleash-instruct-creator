{"meta_description": "Produkt wpisany na listę produktów tradycyjnych w dniu 2016-10-14 w kategorii Wyroby piekarnicze i cukiernicze w woj. łódzkim.", "title": "Pączki tradycyjne - - Portal Gov.pl", "content": "Kula o średnicy od 7 cm do 10 cm. Zewnętrzna brązowo-złocista z jasnobrązową obwódką. W przekroju barwa od jasnej przez kremową do żółtej z widocznym czerwonym nadzieniem. Gmina Rogów mimo dość intensywnego rozwoju z uwagi na budowę linii kolejowej, zachowała charakter typowo rolniczy z dużą ilością gospodarstw z produkcją roślinną, zwierzęcą, a także gospodarstwami sadowniczymi. Gospodynie na tym terenie do przygotowywania potraw oraz wypieków wykorzystywały surowce z własnych gospodarstw, a receptury pozyskiwały na kursach gotowania. Znane i lubiane od wielu lat na terenie gminy są przygotowywane na różne okazje pączki tradycyjne. Dzięki surowcom do ich przygotowania pozyskiwanym z terenów nieskażonych intensywnym rozwojem przemysłowym, wyróżniają się jakością oraz słodkim smakiem i aromatem. Pierwszym etapem przygotowania pączków jest wyrób rozczynu z drożdży, mleka i mąki. Wyrobione ciasto pozostawiane jest w ciepłym miejscu, najlepiej pod przykryciem do wyrośnięcia. Z wyrośniętego ciasta formowane są kule i nadziewane różaną konfiturą. Następnie układane są na drewnianej stolnicy i pozostawiane do kolejnego wyrośnięcia. Tak wyrośnięte pączki smażone są na smalcu w odpowiedniej temperaturze. Smak tradycyjnych pączków z konfiturą, która jest wytwarzana z płatków dzikiej róży można spróbować na cyklicznych imprezach, które odbywają się na terenie gminy Rogów, a także na dorocznym jarmarku wojewódzkim. Pączki tradycyjne są bardzo często elementem promocji regionu podczas lokalnych jak i regionalnych przedsięwzięć kulturalnych. „Kiedyś zimą robiło się najwięcej pączków. Robię również na ostatki w karnawale, na uroczystości rodzinne, w tłusty czwartek” (Wywiad przeprowadzony z mieszkańcami gminy Rogów).", "url": "https://www.gov.pl/web/rolnictwo/paczki-tradycyjne", "category": "łódzkie", "sub_category": "Wyroby piekarnicze i cukiernicze", "phrase": "Pączki tradycyjne"}