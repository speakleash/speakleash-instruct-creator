{"meta_description": "Prosty przepis na puszyste pączki! Są idealnie mięciutkie, sprężyste i pełne nadzienia. Najlepiej smakują jeszcze lekko ciepłe!", "title": "Pączki tradycyjne", "content": "Pączki to tradycyjny, obowiązkowy punkt programu w tłusty czwartek, ale warto je przygotować nie tylko tego jednego dnia w roku. Korzystając z tego sprawdzonego przepisu, przygotujecie idealne, domowe pączki – puszyste, sprężyste, i pełne nadzienia. Pączek idealny to taki, który jest puszysty, ale nie puchaty, mięciutki, z idealną proporcją nadzienia do ciasta (ten ostatni punkt to już sprawa indywidualna ;)). Ten przepis na pączki, który dostałam od mojej teściowej, pomoże Wam przygotować właśnie takie drożdżowe bułeczki. Pączki z tego przepisu wychodzą puszyste, delikatne i sprężyste. Obowiązkowo muszą być polane lukrem, a na wierzchu posypane domową skórką pomarańczową. Nadzienie to równie klasycznie konfitura z róży. Przygotowanie domowych pączków nie jest tak trudne, jak mogłoby się wydawać, ale na pewno jest dość czasochłonne i wymaga nieco wprawy. Oprócz dobrego wyrobienia ciasta drożdżowego, musimy też trafić w idealny czas smażenia i pilnować na bieżąco temperatury tłuszczu. Jednak nie martwcie się – to wszystko jest do ogarnięcia! Ale wszystko po kolei. Zacznijmy od przygotowania składników na ciasto. -> Jeśli nie przygotowywaliście wcześniej ciasta drożdżowego, polecam Wam zajrzeć do mojego poradnika: Ciasto na pączki najlepiej przygotować z użyć mąki typu 480 (np. popularna szymanowska), 500 550 (luksusowa). Pączki zrobione z takiej mąki będą lekkie i puszyste, ale nie nadmiernie delikatne, dzięki czemu zachowają swój kształt. Nie ma dobrego, klasycznego ciasta drożdżowego bez dodatku masła. Mimo tego, że pączki smażymy na głębokim tłuszczu, w samym cieście też musi się znaleźć odrobina prawdziwego masła, które dodaje smaku i sprężystości. Pyszne, puszyste pączuchy przygotujecie z ciasta zrobionego z dodatkiem świeżych drożdży, jak i drożdży instant. Wszystko zależy od Waszych preferencji. Jeśli na co dzień korzystacie z suszonych drożdży i pewniej się z nimi czujecie, nie musicie na siłę przerzucać się na świeże, tylko po to, by przygotować pączki. W tym przepisie nie wykorzystujemy całych jajek, tylko żółtka. W miarę możliwości warto kupić jaja od szczęśliwych kurek, czyli tzw. “zerówki”. “Trójki” – jajka z chowu klatkowego – zostawcie w sklepie. Gdy robię jakiekolwiek ciasto drożdżowe, w tym ciasto na pączki, staram się dodawać do niego mleko o wyższej zawartości tłuszczu niż to, które jem standardowo na śniadanie z płatkami. Nie jest to jednak żaden wymóg, ale im więcej procent tłuszczu, tym bardziej “luksusowe” staje się ciasto. Zawsze jednak jest to u mnie mleko bez laktozy. Jeśli więc kiedykolwiek mieliście wątpliwości, czy takie mleko nadaje się do wypieków, od razu je rozwiewam – wychodzą tak samo pyszne, jak z dodatkiem mleka z laktozą. Sekretny składnik i od wieków znany trik, dzięki któremu ciasto rzucone na głęboki tłuszcz, nie nasiąknie olejem, tylko będzie się w nim pięknie smażyć. W przepisie pojawia się spirytus, ale możecie go zastąpić innym, wysokoprocentowym alkoholem o neutralnym smaku, np. zwykłą wódką. Ostrożnie z cukrem. W przepisie nie ma dużej ilości cukru, bo w przeciwnym wypadku pączki zaczęłyby się szybko palić zamiast równomiernie smażyć. Długie wyrabianie i odpowiedni czas wyrastania. Ciasto na pączki wymaga cierpliwości – jest dość luźne (dzięki temu pączki są takie puszyste i lekkie) i lepi się do rąk, ale nie zrażajcie się i zagniećcie je porządnie. Po wyrośnięciu ciasto potrzebuje ok. 1-1,5h na wyrośnięcie. Jednak jeszcze ważniejsze jest drugie wyrastanie – przyglądajcie się swoim bułeczkom i celujcie w optymalny czas wyrastania, bo to jest właśnie gwarancja pożądanej przez wszystkich obwódki na pączkach. Pączki nie lubią tłumu. Polecam Wam smażyć maks. 3 pączki na raz. Zbyt dużo bułeczek włożonych w tym samym czasie do garnka spowoduje gwałtowny spadek temperatury tłuszczu i pączki mogą wyjść surowe w środku (choć na wierzchu będą wyglądać na gotowe). Sprawdź też inne pomysły na tłusty czwartek i karnwał: Podziel się efektem! Zostaw komentarz poniżej. Nie zapomnij też oznaczyć @przepisynatalerzu i dodać hashtag #przepisynatalerzu na Instagramie i na Facebooku!", "url": "https://na-talerzu.pl/3562/paczki-tradycyjne-przepis-krok-po-kroku/", "category": "łódzkie", "sub_category": "Wyroby piekarnicze i cukiernicze", "phrase": "Pączki tradycyjne"}