{"meta_description": "Najlepsze przepis na pączki jakie tylko można usmażyć! Ulubiony i super sprawdzony przepis na domowe pączki. Drożdżowe, tradycyjne, idealnie wyrośnięte i puszyste.. Boskie pączki na Tłusty Czwartek i nie tylko.", "title": "Pączki", "content": "Kalorie policzone zostały wyłącznie do ciasta drożdżowego (bez lukru i słodkiego nadzienia).  W wersji wegetariańskiej smażymy pączki wyłącznie na oleju. Do zrobienia pączków potrzebujesz też: blat lub stolnica z wałkiem + mąka do podsypywania ciasta; wykrawaczka o średnicy 7 cm lub szklanka do wycinania pączków; średni i szeroki garnek; cedzak do łowienia pączków; ręczniki papierowe do kładzenia pączków po usmażeniu; szpryca z długim dziobkiem do nadziewania pączków lub plastikowa duża strzykawka, pędzelek kuchenny do smarowania pączków lukrem. Dodatkowy czas: \"wyrastanie\" zaczynu - minimum 15 minut; pierwsze wyrastanie ciasta - minimum 60 minut oraz wyrastanie pączków przed pieczeniem: 20-30 minut.   Jajka wyjmij wcześniej z lodówki. Z białek polecam zrobić najlepsze kokosanki bez mąki. Mleko lekko podgrzej a masło roztop w rondelku na małej mocy palnika lub roztop je w mikrofalówce i odstaw do przestudzenia.  Zrób zaczyn. Ze składników na ciasto uszczknij po łyżce mąki, cukru oraz 3 łyżki ciepłego mleka i całe 25 gramów świeżych drożdży. Drożdże rozetrzyj z resztą składników. Całość dobrze wymieszaj, przykryj ściereczką i odstaw w ciepłe miejsce na minimum 15 minut. Zaczyn powinien urosnąć i bardzo się spienić (w razie potrzeby poczekaj jeszcze 10 minut). Naczynie z zaczynem możesz umieścić w lekko nagrzanym piekarniku (do 35 stopni). Robię tak głównie zimą, gdy temperatura w domu nie przekracza u mnie 21 stopni. W dużej misce umieść: niecałe 500 gramów mąki pszennej (minus łyżka użyta do zaczynu). Do pączków na drożdżach polecam mąkę pszenną wrocławską. Jeśli masz w domu tylko mąkę tortową, to i taka również będzie dobra. Dodaj szczyptę soli, cztery żółtka jajek, 50 gramów roztopionego i przestudzonego masła oraz pozostałe dwie łyżki cukru.Może Cię kusić, by dodać więcej cukru do ciasta na pączki. Nie rób tego. Za duża ilość cukru sprawi, że pączki za szybko będą się spiekać podczas smażenia. Po usmażeniu pączki możesz lukrować i oprószać kolorową posypką cukrową :) Będą wystarczająco słodkie.Wlej również niecałą szklankę ciepłego mleka (minus 3 łyżki użyte do zrobienia zaczynu) oraz zaczyn. W tym momencie możesz również dodać alkohol. Wlej dwie łyżki spirytusu, rumu lub wódki. Wysokoprocentowy alkohol dodany do ciasta sprawia, że pączki podczas smażenia chłoną mniej tłuszczu. Przyznam jednak szczerze, że rzadko dodaję alkohol. Prawidłowo smażone pączki nie chłoną więcej tłuszczu, niż te z dodatkiem wódki. Przynajmniej ja nie widzę dużej różnicy.Wymieszaj wszystkie składniki i zacznij wyrabiać ciasto na pączki. Z początku ciasto wyrabiam chwilę dłońmi a następnie przenoszę je pod mikser z hakami do ciasta drożdżowego. Ciasto wyrabiaj tak minimum 5 minut. Ciasto po wyrabianiu powinno być jednolite, jednak dość lepkie i luźne. Ciasto będzie się nadal przyklejało do ścianek miski.Takie ciasto zostaw w tej samej misce. Przykryj je ściereczką bawełnianą lub folią. Odstaw do wyrastania na minimum godzinę. Najlepiej do lekko nagrzanego piekarnika - temperatura nie wyższa niż 35 stopni. Po godzinie ciasto powinno ładnie urosnąć. Jeśli mam czas, to zostawiam ciasto do wyrastania nawet na 80-90 minut.Jeśli nie masz drożdży świeżych i chcesz użyć drożdży suszonych, to nie szykuj zaczynu. Wówczas wszystkie składniki na ciasto na pączki umieść w jednej misce. Ciasto wymieszaj i wyrabiaj odrobinę dłużej, niż te z zaczynem. Ciasto na drożdżach instant może potrzebować dłuższego czasu wyrastania, niż te szykowane na drożdżach świeżych.Przygotuj sobie stolnicę. Wysyp na nią trochę mąki. Na tak przygotowaną stolnicę przełóż wyrośnięte ciasto drożdżowe. Jak widać na zdjęciu, ciasto jest lekko lepkie. Odrobiną mąki obsyp je również od góry. Przygotuj wałek oraz wykrawaczę do pączków. Użyłam wykrawaczki do ciastek o średnicy 7 cm. Możesz też użyć szklanki lub plastikową foremkę do ciastoliny, która bardzo często znajduje się w zestawach dla dzieci. Oczywiście foremka musi być czysta.Puszyste ciasto rozwałku delikatnie na grubość około 2,5 cm. Wykrawaczką wycinaj pączki. Układaj je jeden obok drugiego na lekko oprószonej mąką desce. Ciasto po wycięciu (ścinki z ciasta, które zostały po wycinaniu poprzedniej partii) ponownie lekko zagniataj, wałkuj i wycinaj krążki. Staraj się używać jak najmniej mąki do podsypywania ciasta. Tak przygotowane pączki przykryte ściereczką bawełnianą, odstaw na 30 minut w ciepłe miejsce. Z podanej porcji składników wyszło mi 17 pączków.Jeśli planujesz nadziewać pączki marmoladą, to możesz to zrobić po usmażeniu pączków (ja tak robię) lub nadziać pączki jeszcze przed smażeniem. Możesz to zrobić tak: Każdy fragment ciasta na pączka lekko rozpłaszcz. Na środek wyłóż łyżeczkę marmolady. Zamknij marmoladę w środku ciasta (podobnie jak do pierogów) i bardzo dokładnie zlep pączka. Formuj go w dłoniach na kształt kuli.W trakcie wyrastania pączków przygotuj sobie średniej wielości garnek. Wlej do niego minimum 700 ml świeżego oleju roślinnego o wysokiej temperaturze spalania. Polecam olej rafinowany: rzepakowy, ryżowy lub kokosowy. Jeśli masz świeży, dobrej jakości smalec, to również będzie idealny do smażenia pączków. Zacznij nagrzewać olej. Ustaw średnią moc palnika i cierpliwie czekaj, aż garnek z olejem nagrzeje się do temperatury 175 stopni. Jeśli masz termometr cukierniczy, to polecam go użyć. Jeśli nie masz termometru, to koniecznie uzbrój się w cierpliwość i podgrzewaj olej na średniej mocy palnika przez kilka minut. Olej będzie idealnie gorący, jeśli kawałek ciasta \"rzucony\" do oleju od razu wypłynie i zacznie się smażyć. Obok garnka połóż ręczniki papierowe oraz cedzak do łowienia pączków. Na nagrzany olej kładź po kilka pączków. Nie kładź ich za dużo na raz. Pączki jeszcze rosną w garnku, więc powinny swobodnie w nim pływać. Smaż je na rumiano po około 2-3 minuty na stronę. Jeśli pączki za szybko się rumienią, to zmniejsz moc palnika. Nie można ich za szybko wyławiać ponieważ istnieje ryzyko, że będą w środku surowe. Każdą partię odkładaj na ręcznik papierowy i na kratkę do przestudzenia.Pączki domowe są już gotowe do jedzenia. Możesz je po usmażeniu nadziać marmoladą lub gęstym dżemem czy musem owocowym. Przygotuj sobie szeroką plastikową strzykawkę (taka bez igły), rękaw cukierniczy z długą tylką lub jednorazowy i wąski worek cukierniczy. W woreczku umieść wcześniej wymieszaną marmoladę i wstrzyknij ją z boku do każdego pączka.Każdego pączka możesz również polukrować. Lubię lukrować jeszcze lekko ciepłe pączki. Wówczas nawet gęstszy lukier ładnie rozchodzi się po każdym pączku i nie zostawia smug po pędzelku kuchennym. Do polukrowania pączków użyłam mojego przepisu na lukier cytrynowy . Na jeszcze nie zastygnięty lukier wysyp też kandyzowaną skórkę z pomarańczy lub mieszanki owocowej.Jeśli planujesz tylko oprószyć pączki cukrem pudrem, to zrób to po całkowitym przestudzeniu pączków. W innym wypadku cukier puder rozpuści sięna pączkach.", "url": "https://aniagotuje.pl/przepis/paczki", "category": "łódzkie", "sub_category": "Wyroby piekarnicze i cukiernicze", "phrase": "Pączki tradycyjne"}