{"meta_description": "Za wędzonego węgorza z Radziwiłłowa Wioletta i Dariusz Marcinkowscy zostali wyróżnieni w konkursie i otrzymali Laur Marszałka Mazowsza.", "title": "Węgorz Marcinkowskich z Laurem Marszałka", "content": "Za wędzonego węgorza z Radziwiłłowa Wioletta i Dariusz Marcinkowscy zostali wyróżnieni w konkursie i otrzymali Laur Marszałka Mazowsza. Marcinkowscy są w posiadaniu między innymi Perły Polski, to bardzo ważna nagroda branżowa, oznacza mistrzostwo za makarony z jaj kur zielononóżek. Marzeniem małżeństwa jest zbudowanie letniej kuchni z piecem chlebowym i kontynuowanie tego co już zaczęli kilkanaście lat temu. A właśnie czternaście lat temu rozpoczęli swą kulinarną drogę. Łatwo nie było. Zaczęło się od hodowli ślimaków, pomysł okazał się nienajlepszy, zrezygnowali. Później były kury zielononóżki, w gospodarstwie pojawiło się ich trzysta. Niosły małe ale bardzo zdrowe jaja. Wtedy zaczęło się poszukiwanie tradycyjnych przepisów. – Uwielbiam gotować, mam to w genach, moja praprababcia Julianna pracowała w kuchni na dworze Radziwiłłów – mówi Dariusz Marcinkowski. W domu zostały przepisy, pytał też starszych mieszkańców o miejscowe tradycje kulinarne. Radziwiłłów dawniej znany był z makaronów z jaj kur zielononóżek, państwo Marcinkowscy zdecydowali, że będą go nadal produkować. I tak jest do dziś. Są specjalistami również od masła klarowanego, kompotu z rabarbaru, likieru radziwiłłowskiego, past rybnych czy kapłona a teraz także węgorza. – Staramy się przywoływać to co było kiedyś znane i zdrowe – mówi Wioletta Marcinkowska. Dawna kuchnia opierała się głównie na mięsie, potrawy doprawiano solą i pieprzem. Małżeństwo stosuje także ziele angielskie, liść laurowy. Dawniej używano dużo mąki. – Wracamy do korzeni, dawni ludzi nie wyrzucali jedzenia. Barszcz czerwony gotowany był także z liści – przypomina Wioletta. Była bieda i niegodnym byłoby nie wykorzystać wszystkiego co urodziła ziemia. Teraz chcą wpisać na listę produktów barszcz czerwony i zupę szczawiową, znani są też z wytwarzania śledzia z Radziwiłłowa. Przepis jest prosty ale genialny. Śledzia moczy się w soku jabłkowym, później umieszcza się go z cebulą w occie lnianym, następnie zalewany jest olejem rzepakowym. Makaron z zielononóżek to również przepis do samodzielnego wykonania. Stosuje się 20 jaj na 1 kg mąki. Ugniatamy, kroimy, suszymy gotujemy i zjadamy. W Radziwiłłowie w kuchni zawsze dominowały ryby, bo przepływają przez miejscowość dwie rzeki: Rawka i Korabiewka gdzie można je złowić. W Radziwiłłowie, przygotowaną pokrojoną w dzwonka rybę należało posolić odstawić na kilka godzin po czym oczyściwszy z soli smażyć na maśle klarowanym. To właśnie potrawa rybna w tym roku została wyróżniona w konkursie Marszałka Mazowsza a Marcinkowscy mają kolejne powody do dumy.", "url": "https://eglos.pl/aktualnosci/item/32298-wegorz-marcinkowskich-z-laurem-marszalka", "category": "mazowieckie", "sub_category": "Produkty rybołówstwa, w tym ryby ", "phrase": "Węgorz marynowany z rzeki Rawki"}