{"meta_description": "Produkt wpisany na listę produktów tradycyjnych w dniu 2018-03-29 w kategorii Produkty rybołówstwa w woj. mazowieckim.", "title": "Karp marynowany z rzeki Rawki - - Portal Gov.pl", "content": "Kawałki ryby ze skórą w zalewie, na przekroju widoczne kremowe mięso i przyprawy. W zależności od naczynia, w którym jest marynowany. Wyraźny smak smażonej ryby w słodko-kwaśnej zalewie z dodatkiem przypraw i warzyw. Radziwiłłów Mazowiecki jest to wieś usytuowana w gminie Puszcza Mariańska. Przepływa przez niego rzeka Rawka, która jest częścią utworzonego w 1983 r. Rezerwatu Wodnego Rawka. „Rozciąga się on na odcinku od źródeł do ujścia, na długości 97 km, wraz z rozgałęzieniami koryta rzeki, starorzeczami, dolnymi odcinkami dopływów Krzemionki, Korabiewki, Rokity, Grabinki” (pr. zb. pod red. K. B. Matusiaka, „Wędrówki po Gminie Puszcza Mariańska”). Znajdują się tam liczne łowiska, w których występuje wiele gatunków ryb. Z uwagi na bogactwo ryb na tym terenie, były one podstawą wyżywienia dla zamieszkującej tam ludności. Złowione ryby spożywano na bieżąco w formie różnych potraw. Kiedy było ich więcej wędzono lub marynowano, „(…) smażono, duszono bez kropli wody, i inne w pasztecie lub na zimno z galaretą (…) te obsypane siekanemi jajami, do octu i oliwy, te nadziewane, drugie same w sobie poszarpane w cząstki lub przerobione w kotlety” (Ł. Gołębiowski, „Domy i dwory”). Niektóre ryby, takie jak np. karpie doskonale nadawały się do marynowania. Karpie oczyszczano, patroszono, a następnie krojono na dzwonka. Solono i odstawiano na jakiś czas, na kilka godzin lub na całą dobę. Po tym czasie oczyszczoną z soli rybę smażono na oleju lub na maśle klarowanym, a czasem pieczono w piecu. Wcześniej przygotowywano marynatę z wody, octu i przypraw. Najpierw gotowano do miękkości warzywa, marchew, pietruszkę, por, seler z przyprawami, odcedzano, a dopiero później do wywaru warzywnego dodawano ocet jabłkowy i pozostałe przyprawy. Usmażoną rybę układano w słojach lub kamiennym garnku i zalewano przestudzoną marynatą.", "url": "https://www.gov.pl/web/rolnictwo/karp-marynowany-z-rzeki-rawki", "category": "mazowieckie", "sub_category": "Produkty rybołówstwa, w tym ryby ", "phrase": "Węgorz marynowany z rzeki Rawki"}