{"meta_description": "", "title": "Lista Produktów Tradycyjnych: \"Węgorz marynowany z rzeki Rawki\"", "content": "W lipcu 2018 roku na listę produktów tradycyjnych w kategorii produkty rybołówstwa w województwie mazowieckim został wpisany \"Węgorz marynowany z rzeki Rawki\". Przez Radziwiłłów Mazowiecki w gminie Puszcza Mariańska gdzie większość terenów obejmuje Bolimowski Park Krajobrazowy przepływają dwie rzeki: Rawka i Korabiewka. Znajdują się tu liczne łowiska przez co lokalni mieszkańcy często spożywali ryby. Stosowano różne sposoby, aby przechowywać je dłużej, np. przez solenie, wędzenie, suszenie, marynowanie. Węgorze najczęściej wędzono albo marynowano ze skórą. - Tak przygotowanego węgorza należało zalać następnie bulionem z włoszczyzny z korzeniami, cebulą, octem i winem i zostawić na 6 godzin. Po tym czasie gotować go na wolnym ogniu około 2 godziny, i układać w glinianym garnku zalewając sosem i przechowywać w chłodnym miejscu – czytamy na stronie Ministerstwa Rolnictwa. Najczęściej jednak stosowano inną metodę przyrządzenia węgorza. Pokrojoną w dzwonka rybę solono i zostawiano na kilka godzin. Po odczekaniu oczyszczano z soli i smażono na klarowanym maśle na złoto. Wcześniej gotowano bulion z włoszczyzny, do którego dodawano ocet jabłkowy oraz przyprawy. Usmażone i ułożone w słojach ryby zalewano gorącą marynatą i pasteryzowano.", "url": "https://produkty-lokalne.pl/lista-produktow-tradycyjnych-wegorz-marynowany-z-rzeki-rawki,603", "category": "mazowieckie", "sub_category": "Produkty rybołówstwa, w tym ryby ", "phrase": "Węgorz marynowany z rzeki Rawki"}