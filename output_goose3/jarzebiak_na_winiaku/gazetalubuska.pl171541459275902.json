{"meta_description": "Jarzębiak był jedną z najbardziej popularnych, w latach sześćdziesiątych i siedemdziesiątych ubiegłego wieku, wódek owocowych produkowanych przez Zakłady Przemysłowe Państwowego...", "title": "Jarzębiak na winiaku", "content": "Jarzębiak był jedną z najbardziej popularnych, w latach sześćdziesiątych i siedemdziesiątych ubiegłego wieku, wódek owocowych produkowanych przez Zakłady Przemysłowe Państwowego Monopolu Spirytusowego, w których pierwszy powojenny rozlew odbył się już 15 stycznia 1946 roku. W publikacji „Monografie Lubuskie”, w rozdziale poświęconym skupie owoców przemysłowych podkreślone jest „dobre sytuowanie wytwórni do bazy surowcowej pochodzenia leśnego (jarzębina, jałowiec, jeżyny, tarnina itd.), z uwagi na olbrzymie obszary leśne, zajmujące około 43% terenu województwa”. Zapewniało to duży poziom produkcji i eksport do krajów europejskich oraz na inne kontynenty. Jego odmiana, jarzębiak na winiaku, to wybitnie zielonogórska specjalność, będąca jak pisano w prospektach: „atrakcyjną, wysokogatunkową wódką typu koniakowego, produkowaną ze zwiększonym dodatkiem szlachetnych surowców, jak oryginalny destylat z win francuskich oraz wino gronowe typu południowego. Przed rozlewem długo leżakuje w kufach dębowych. Uzyskuje barwę jasnobrązową oraz zapach i smak jarzębinowo-winiakowy”. Recepturę autorstwa zespołu: J. Roenig, J. Cieślak i St. Palonka zatwierdzono do produkcji 21 marca 1969 roku. Wyrób otrzymał kilkakrotnie znak jakości kl. „1” i „Q”, m.in. w 1978 r. Dużym sukcesem międzynarodowym był złoty medal na Międzynarodowej Olimpiadzie Jakości w Rotterdamie w 1971 roku. Jarzębiak na winiaku nawiązuje do specyfiki regionu, znanego m.in. dzięki lasom i winnicom. Producent: Przemysław Karwowski Fundacja na Rzecz Lubuskiego Dziedzictwa, Zielona Góra Tradycje pszczelarskie i miodosytnicze na ziemiach polskich sięgają czasów pierwszych Piastów, a poprzez wzmianki o miodach czy trójniakach w „Panu Tadeuszu” i „Trylogii” są utrwalone w klasyce literatury polskiej. Ciągłości wspomnianej tradycji dowodzi publikacja Romualda Wróblewskiego pt. „Miodosytnictwo – Rozprawa o miodach pitnych i dawnej gościnności”, Łódź 2001, w której bardzo szczegółowo opisał on historię bartnictwa i produkcji miodów pitnych na ziemiach polskich i sąsiednich, od średniowiecza do czasów nam współczesnych, od Śląska aż po Kresy. Po drugiej wojnie światowej produkcja miodów pitnych została uregulowana w Polsce w roku 1948 ustawą o produkcji win, moszczy winnych i miodów pitnych oraz o obrocie tymi produktami (Dz. U. 1948, nr 58, poz. 462). Miody pitne były produkowane w latach 1953-1960 przez Lubuską Wytwórnię Win w Zielonej Górze oraz w latach 1961-1965 m.in. przez wytwórnię Gorzowskich Zakładów Spożywczych Przemysłu Terenowego, co dokładnie opisał Bogdan Kres w swojej pracy „Winiarstwo na Ziemi Lubuskiej”. Wymienione wytwórnie już nie istnieją, ale miód pitny dalej cieszy się powodzeniem, co łatwo zaobserwować na lokalnych świętach wina i miodu i podczas okolicznościowych degustacji. Lubuskie trójniaki z okolic Zielonej Góry nieraz zwyciężały w regionalnych konkursach. Kultywowana jest też produkcja kamionkowych butelek i gąsiorków wyśmienicie nadających się do prezentacji i przechowywania miodów pitnych. Producent: Przemysław Karwowski Zielonogórskie Stowarzyszenie Winiarskie, Zielona Góra Nalewki przygotowywane na bazie koziego mleka i alkoholu posiadają w Polsce bardzo długą tradycję. Głównie przyrządzane były w rodzinach mających szlacheckie lub ziemiańskie korzenie. W XVIII i XIX wieku rozpowszechniły się jako domowe napitki o walorach między innymi leczniczych. Nieprzypadkowo na wyposażeniu każdego szanującego się dworku było specjalne pomieszczenie lub szafa do przechowywania specjałów, przypraw, lekarstw i alkoholi typu nalewek. W województwie lubuskim bardzo popularne jest przygotowywanie nalewki z owoców cytryny, pigwy lub pigwowca z dodatkiem mleka koziego. Dzięki dodatkowi mleka koziego nalewka staje się bardziej delikatna i subtelna w smaku. Tak przygotowany produkt ma nazwę deptucha. Nazwa pochodzi od sposobu przygotowywania owoców, które powinny zostać ugniecione, zmiażdżone, a nie pokrojone. „Oczyszczaliśmy owoce, zasypywaliśmy cukrem. Jak puściły soki to ugniataliśmy tłuczkiem aby zrobić miazgę. Zalewaliśmy mlekiem i spirytusem. Odstawialiśmy na 2-3 tygodnie. Po tym czasie przefiltrować należy. Nalać do butelek i odstawić na 6 miesięcy w ciemne miejsce” (Wywiad przeprowadzony z mieszkańcami gminy Siedlisko). Nalewka deptucha spożywana jest podczas różnych okazji, zarówno spotkań z rodziną czy ze znajomymi. Producent: „Qzko” Gospodarstwo Rolno-Agroturystyczne Siedlisko Łupowo to wieś położona w województwie lubuskim w gminie Bogdaniec. Po roku 1945 na te tereny przybyli mieszkańcy dawnych Kresów Wschodnich, przywożąc swoje zwyczaje, a także tradycje kulinarne. Jednym z produktów, którego receptura przetrwała do dziś, jest nalewka sosnowa zwana przez mieszkańców sosnówką. Bardzo dużą część wsi stanowią lasy, głównie sosnowe, dzięki czemu surowiec do przygotowania nalewki jest dostępny. Młode pędy i pączki sosny zawierają flawonoidy, kwasy żywiczne, garbniki, sole mineralne, witaminę C itp., które wzbogacają nalewkę. Dodatkowo młode drzewa sosnowe wytwarzają w okresie wiosennym odpowiedni aromat, który nadaje charakterystyczny smak i zapach nalewce. „Już w dzieciństwie słyszałam, że zbierano w lasach na wzgórzach czubki sosny, zalewano spirytusem z dodatkiem miodu lub cukru i to było lekarstwo na przeziębienie” (Wywiad przeprowadzony z mieszkańcami gminy Bogdaniec). We wsi Łupowo co roku organizowany jest festyn „Zielonej Szyszki”, nawiązujący do okolicznych lasów, którego nieodłącznym elementem jest nalewka sosnówka. Producent: Stanisława Freis, Łupowo", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/17", "category": "lubuskie", "sub_category": "Napoje (alkoholowe i bezalkoholowe)", "phrase": "Jarzębiak na winiaku"}