{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Kolejni kandydaci na Listę Produktów Tradycyjnych » Małopolska", "content": "Maliny z Brzeznej, kiełbasa wiejska sądecka, karczek sądecki tradycyjny i fasolówka – to kolejni małopolscy kandydaci na ministerialną Listę Produktów Tradycyjnych. W środę rada ds. Produktów Tradycyjnych i Dziedzictwa Kulinarnego pod przewodnictwem Wojciecha Kozaka, Wicemarszałka Województwa Małopolskiego, pozytywnie zaakceptowała ich wnioski. To kolejny krok by chronić małopolskie smaki. Rada ds. Produktów Tradycyjnych i Dziedzictwa Kulinarnego pozytywnie oceniła kolejne wnioski. Wśród nich znalazła się spora grupa produktów wędzonych (kiełbasa wiejska sądecka, polędwica wiejska sądecka tradycyjna, szynka swojska sądecka tradycyjna, wędzonka sądecka tradycyjna, karczek sądecki tradycyjny, golonka sądecka tradycyjna, boczek sądecki tradycyjny), a także maliny z Brzeznej oraz fasolówka. Przypomnijmy – pozytywnie zaopiniowane wnioski przez Radę zostaną teraz przekazane do Ministra Rolnictwa i Rozwoju Wsi, który dokona ich ponownej weryfikacji oraz zadecyduje o wpisie na Listę Produktów Tradycyjnych. Warto podkreślić, że hodowane tam odmiany malin cieszą się powodzeniem zarówno wśród amatorów, jak również plantatorów – „Polana” znajduje się w czołówce najczęściej uprawianych odmian w świecie. Przypomnijmy, polski program hodowli twórczej i zachowawczej maliny powstał z inicjatywy znanego i cenionego obecnie na całym świecie hodowcy dr inż. Jana Danka. Został on zapoczątkowany w 1979 roku w Sadowniczym Zakładzie Doświadczalnym w Brzeznej, należącym do ISK w Skierniewicach i jest kontynuowany do dzisiaj. To jedno z największych tego typu przedsięwzięć w Europie. Do przygotowania wódki z Fasoli „Piękny Jaś” z Doliny Dunajca wykorzystuje się wyłącznie nasiona fasoli tycznej „Piękny Jaś”. Jej produkcja koncentrowała się głównie w rejonie gminy Gródek nad Dunajcem, a wzmianki sięgają jeszcze czasów gorzelni w Rożnowie. Obecnie, „Fasolówka” wytwarzana jest przez Janinę Molek z Tropia na bazie przepisu, który został jej przekazany przez wujka. Przypomnijmy, tradycja uprawy fasoli „Piękny Jaś”, znanej także jako groch „piechotny”, związana jest z terenem Doliny Dunajca od wielu pokoleń. Wyjątkowe warunki klimatyczno–glebowe powodują, że nasiona fasoli posiadają walory charakterystyczne tylko dla tego regionu. Kiełbasa wiejska sądecka, polędwica wiejska sądecka tradycyjna, szynka swojska sądecka tradycyjna, wędzonka sądecka tradycyjna, golonka sądecka tradycyjna, boczek sądecki tradycyjny to jedne z najbardziej popularnych wyrobów masarskich, jakie produkowano od wieków w regionie sądeckim. Receptury i technologie wytwarzania były tu przekazywane z pokolenia na pokolenie. Wszystkie te produkty dawniej wędzono tylko przy okazji większych uroczystości - głównie wesel, Świąt Bożego Narodzenia i Świąt Wielkanocnych. Obecnie spożywane są częściej, nie tylko w dni świąteczne. Z kolei „karczek sądecki tradycyjny” był produktem o stosunkowo najmniejszej popularności w rejonie Nowego Sącza. Nadal uważany jest za rarytas (zapewne z powodu wysokiej ceny) i spożywany jest najczęściej w dni świąteczne.", "url": "https://www.malopolska.pl/aktualnosci/rolnictwo/kolejni-kandydaci-na-liste-produktow-tradycyjnych", "category": "małopolskie", "sub_category": "Mięso świeże oraz produkty mięsne", "phrase": "Polędwica wiejska sądecka tradycyjna"}