{"meta_description": "Tradycje piwowarskie w Zielonej Górze sięgają XVIII wieku. Wówczas produkcja piwa była normowana specjalnymi przywilejami i znajdowała się w rękach drobnych wytwórców. W 1740 r....", "title": "Piwo Zielonogórskie", "content": "Tradycje piwowarskie w Zielonej Górze sięgają XVIII wieku. Wówczas produkcja piwa była normowana specjalnymi przywilejami i znajdowała się w rękach drobnych wytwórców. W 1740 r. posiadało je 53 piwowarów zrzeszonych w tzw. wspólnocie browarnej, podlegającej nadzorowi specjalnego komisarza miejskiego. Na potrzeby wspólnoty miasto Zielona Góra dysponowało w rynku dwoma domami browarnymi, w których można było warzyć piwo. Domy te utrzymywane były przez władze miejskie i zaopatrzone w niezbędne sprzęty, jedynie znajdujące się w nich pomieszczenia chłodnicze piwowarzy musieli utrzymywać na własny koszt. Kolejnym obiektem, będącym własnością piwowarów, była słodownia, w której wytwarzano na potrzeby wspólnoty słód. Na początku lat 70 XIX wieku w Zielonej Górze było jeszcze 13 małych domowych browarów produkujących młode piwo. Jednakże zmiany ustrojowe, zawirowania wojenne i ekonomiczne spowodowały, że do dnia dzisiejszego produkcję piwa metodą tradycyjną prawie zaprzestano. Jednym z nielicznych piw przygotowywanych według metody stosowanej przez piwowarów 200 lat temu jest piwo zielonogórskie. Dzięki wykorzystaniu regionalnych surowców najwyższego gatunku i połączeniu nowoczesnej techniki oraz piwowarskiej tradycji sprzed wieków charakteryzuje się ono naturalnym smakiem i aromatem chmielu. Ponadto pominięcie procesu filtracji i pasteryzacji powoduje zachowanie bogatego smaku, a także witamin z grupy B i niektórych składników mineralnych. Piwo zielonogórskie nagradzane i wyróżniane jest podczas różnych konkursów Róża stulistna (cukrowa, centyfolia) jest zwartym krzewem dorastającym do 2-3 m wysokości o łodygach gęsto obsadzonymi kolcami różnej długości, kwiatach pełnych, czerwonych, mocno pachnących. Róża ta jest jedną z najstarszych róż szeroko uprawianych w ogrodach w całej Europie. Została ona wyhodowana przez ogrodników jako mieszaniec kilku gatunków róż. Należy do grupy odmian uprawnych o silnie pachnących kwiatach koloru różowego lub czerwonego. Róża stulistna jest uprawiana jako roślina ozdobna, ponadto używana jest w przemyśle kosmetycznym oraz spożywczym. Tradycja wytwarzania syropu z płatków róży stulistnej na Ziemi Lubuskiej jest wielopokoleniowa. Osoby, które trafiły w okresie przesiedleń na tutejsze ziemie, zastały krzewy róży stulistnej, które ocalały po wojnie w ogrodach. Właśnie z tych krzewów zaczęli wytwarzać syrop, który po rozrobieniu z wodą służył często jako napój chłodzący w okresie letnim, a także jako syrop na kaszel oraz różnego rodzaju schorzenia. Syrop pozyskiwany jest ze świeżych płatków kwiatów róży zbieranych w okresie od czerwca do lipca gdy roślina kwitnie najbardziej obficie. Do przygotowania syropu płatki róż należy zbierać wcześnie rano gdy jest na nich rosa, bądź po opadach deszczu, ponieważ wtedy płatki są wolne od pyłu. Zebrane płatki należy wsypać do słoja, zasypać cukrem i odstawić w jasne miejsce na tak długo, aż puszczą sok. Po tym okresie powstałą masę należy przelać do pojemnika i podgrzać do momentu rozpuszczenia się pozostałego cukru. Tak powstały syrop należy przelać w słoiczki i odstawić do chłodnego miejsca (najlepiej piwnicy). Tradycja wyrobu syropu z płatków róż jest wciąż podtrzymywana, ponadto syrop ten jest również prezentowany podczas wydarzeń kulinarnych promujących Ziemię Lubuską. Producent: Gospodarstwo Agroturystyczne „Dolatówka”, Bledzew IN VINO VERITAS – W WINIE PRAWDA. Tak mawiali starożytni Rzymianie, ale nie oni jedyni upajali się boskim trunkiem. Ziemie obecnego województwa lubuskiego od kilkuset lat słynęły z upraw winorośli, a o stolicy winiarstwa w Zielonej Górze mówiły kroniki już w 1314 r., choć z badań archeologicznych wiadomo, że tradycje winiarskie Zielonej Góry i okolic sięgają XII w. Wielowiekowa tradycja uprawy winorośli zrodziła różne obyczaje, m.in. obyczaj winobrania. Wiązał się on ze zbiorem w winnicach, czemu towarzyszyła huczna zabawa. Na ratuszowej wieży wieszano wieniec, który był sygnałem rozpoczęcia święta, biły również kościelne dzwony. Wszyscy udawali się do winnic i zbierali kiście winogron, aby zdążyć przed deszczami i nagłymi przymrozkami, które często nawiedzały Zieloną Górę. Obecnie miasto nadal kojarzone jest ze świętem winobrania, które jest bardzo ważnym wydarzeniem w kalendarzu imprez regionu. Wytwarzanie wina gronowego opiera się wyłącznie na tradycyjnych sposobach produkcji. Narzędzia używane do wytwarzania tego trunku nie różnią się niczym od tych sprzed lat, a samo wino powstaje tylko z soku gronowego (bez dodatku wody i cukru). Receptury opierają się na najstarszych metodach produkcji, czyli najpierw robi się moszcz, z moszczu – sok, a z soku – wino. Wino gronowe powstaje przez okrągły rok. Po zbiorach owoce trafiają na młynek, później do dębowej prasy, a następnie rozpoczyna się trudny proces produkcji trunku. Sok uzyskany z moszczu zmienia się i dojrzewa pod bacznym okiem winiarza, który obserwuje, sprawdza i kontroluje procesy powstawania wina, które z szumnego, mętnego staje się klarownym, szlachetnym trunkiem cieszącym podniebienia smakoszy. Producent: Winnica Kinga, Stara Wieś Zielona Góra i jej okolice posiadają bogatą tradycję winiarską, w tym tradycję produkcji win owocowych. W szczególności wino jabłkowe było „wytwarzane chętnie przez zielonogórskich winiarzy z racji obfitości owoców, szczególnie cenione w latach nieurodzaju winogron (…).Po drugiej wojnie światowej tereny obecnego województwa lubuskiego znane były ze swoich sadów owocowych i zaliczane do sześciu największych regionów sadowniczych w Polsce. Drzewa owocowe uprawiały zarówno państwowe gospodarstwa rolne, jak i indywidualni plantatorzy. Moszcze owocowe wykorzystywała w procesie produkcji Lubuska Wytwórnia Win, powstała na bazie dawnych zakładów Gremlera. Jednym z pierwszych wyrobów było białe wino słodkie o nazwie „Reneta Kardynalska” wytwarzane z jabłek tej odmiany, którego produkcję rozpoczęto w 1948 roku. W latach 1949-1952 powstawał „Maślacz” barwy słomkowej i o smaku zbliżonym do miodu, uzyskanym dzięki aromatyzowaniu moszczu jabłkowego z odpowiednią dozą kminku i kopru włoskiego. Jednak najbardziej znane było wino markowe eksportowane pod dwujęzyczną nazwą „Apple - Zamkowe” i produkowane od lat 60. z odmiany antonówka. Innym markowym winem było wino „Frykas” wytwarzane w latach 80. i cenione za piękną bursztynową barwę oraz charakterystyczny dla win typu południowego smak, który uzyskano dzięki dodatkowej maderyzacji. Tradycje winiarskie w regionie Zielonej Góry przetrwały do dziś i wciąż są kultywowane przez mieszkańców. Ponadto wino jabłkowe jest prezentowane i nagradzane na różnych wydarzeniach promujących kulinarne dziedzictwo województwo lubuskiego. Producent: Zygmunt Prętkowski, Zielona Góra", "url": "https://gazetalubuska.pl/tak-smakuje-lubuskie-wiecie-ze-te-produkty-pochodza-od-nas-ludzie-sie-nimi-zajadaja-oto-produkty-wpisane-na-ministerialna-liste/gh/c17-15168982/19", "category": "lubuskie", "sub_category": "Napoje (alkoholowe i bezalkoholowe)", "phrase": "Piwo zielonogórskie"}