{"meta_description": "", "title": "14 specjał regionalny wpisany na Listę Produktów Tradycyjnych", "content": "Uwaga: Wiadomość archiwalna. Nie wszystkie załączniki i linki mogą działać poprawnie. 17 kwietnia 2013 r. na Listę Produktów Tradycyjnych prowadzoną przez Ministerstwo Rolnictwa i Rozwoju Wsi, został wpisany kolejny produkt ściśle związany z dziedzictwem kulinarnym i tradycją regionu lubuskiego – Piwo zielonogórskie. Jest to 14 produkt tradycyjny województwa lubuskiego. Tradycje piwowarskie w Zielonej Górze sięgają XVIII wieku. Wówczas produkcja piwa była normowana specjalnymi przywilejami i znajdowała się w rękach drobnych wytwórców. W 1740 r. posiadało je 53 piwowarów zrzeszonych w tzw. wspólnocie browarnej, podlegającej nadzorowi specjalnego komisarza miejskiego. Na potrzeby wspólnoty miasto Zielona Góra dysponowało w rynku dwoma domami browarnymi, w których można było warzyć piwo. Domy te utrzymywane były przez władze miejskie i zaopatrzone w niezbędne sprzęty, jedynie znajdujące się w nich pomieszczenia chłodnicze piwowarzy musieli utrzymywać na własny koszt. Kolejnym obiektem, będącym własnością piwowarów, była słodownia, w której wytwarzano na potrzeby wspólnoty słód. Budynek ten znajdował się na wysokości ul. Młyńskiej i Kupieckiej – właściwie po sąsiedzku dzisiejszego naszego Minibrowaru Haust. Na początku lat 70 XIX wieku w Zielonej Górze było jeszcze 13 małych domowych browarów produkujących młode piwo. Nie przetrwały one jednak konkurencji jaką stworzył dla nich browar przy ul. Kożuchowskiej wybudowany w latach 1872/1873. Kolejni zmieniający się właściciele 1875 r. uruchomili produkcję piwa leżakowego na skalę przemysłową. Dzienna produkcja piwa wytwarzanego w oparciu o czeską metodę warzenia piwa tzw. pilzneńską wynosiła 200-300 hektolitrów na dobę. Ostatecznie browar nie przetrwał i w październiku 1999 r. zakończył działalność. W regionie wyglądało to bardzo podobnie. W każdym mieście od mniej więcej XVIII-XIX wieku pojawiają się wzmianki o lokalnych browarach, jednak zmiany ustrojowe, zawirowania wojenne i ekonomiczne spowodowały, że właściwie do dnia dzisiejszego poza browarem witnickim w Witnicy w powiecie gorzowskim nie przetrwał żaden z nich. Dlatego kontynuując tradycje piwowarskie w regionie a w szczególności w Zielonej Górze, nawiązując do produkowanego piwa typu pils warzy się jasne piwo Haust. Tradycyjna metoda produkcji, wykorzystanie surowców najwyższego gatunku, wzorowanie się na znanych od dawna w regionie recepturach udoskonalonych przez pierwszego piwowara Minibrowaru Haust , który przez ponad 20 lat warzył piwo w browarze w Nowej Soli i później od 2006 roku stale podnoszącego jakość i pragnącego zadowolić najbardziej wymagających klientów piwowara zostało dostrzeżone i docenione przez komisje konkursowe. Piwo zostało nagrodzone i zdobyło I miejsce w 2009 r. oraz III w 2010 r. i I miejsce w 2012 r, na konkursie piw typu pilzneńskiego w Żywcu. Na Liście Produktów Tradycyjnych znajdują się także:", "url": "https://lubuskie.pl/wiadomosci/696/14-specjal-regionalny--wpisany-na-liste-produktow-tradycyjnych", "category": "lubuskie", "sub_category": "Napoje (alkoholowe i bezalkoholowe)", "phrase": "Piwo zielonogórskie"}