{"meta_description": "Śliwa tarnina, zwana tarniną lub tarką - nalewka", "title": "Tarninówka - domowa nalewka ze śliwy tarniny", "content": "Tarninę na sok lub na nalewkę najlepiej zbierać po pierwszych przymrozkach, owoce wówczas tracą charakterystyczną cierpkość i stają się bardziej słodsze. Trudno jednak wychwycić ten właściwy moment. Warto więc zrywać dojrzałą tarninę od października i mrozić. Nalewkę według tego przepisu w pierwszym etapie przygotowuję bez szczególnych proporcji, ważne jest aby zalać przemrożoną tarninę alkoholem, tak aby płyn przykrył owoce. Po 4 miesiącach zlewamy przemacerowany płyn, odmierzamy i wtedy dodajemy 100 g cukru i 2 goździki na 1 l uzyskanego płynu. W pestkach tarniny występuje cyjanowodór, dlatego pestek tychże owoców nie wolno rozgniatać . Nalewkę tarninową stosujemy jako środek przeciwkrwotoczny i przeciwbiegunkowy, pomaga w bólach żołądka. Leczniczo pijemy 1 łyżkę w razie potrzeby*. Przemrożone owoce tarniny wsypujemy do gąsiorka, zalewamy alkoholem, tak aby całe owoce były zakryte płynem. Gąsior szczelnie zamykamy, odstawiamy w chłodne i ciemne miejsce na 3 - 4 miesiące. Po tym czasie tarnionowy alkohol zlewamy do osobnego naczynia, dodajemy goździki i cukier, mieszamy i szczelnie zamykamy. Odstawiamy na 2 tygodnie. Po dwóch tygodniach nalewkę przecedzamy i przelewamy do butelek, odstawiamy na minimum 6 miesięcy. *Przepis i informacje dotyczące wskazań zdrowotnych pochodzi z \"Na zdrowie nalewki zdrowotne, krupniki, likiery\" , wydawnictwo Lamar 2006, opracowanie Marek Marcinkowski", "url": "https://tajemnicesmaku.pl/tarninowka-domowa-nalewka-ze-sliwy-tarniny", "category": "mazowieckie", "sub_category": "Napoje (alkoholowe i bezalkoholowe)", "phrase": "Domowa nalewka z tarniny"}