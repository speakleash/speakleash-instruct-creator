{"meta_description": "Cześć! W tym odcinku wideo-poradnika chcemy pokazać Ci, jak nastawić wino i nalewkę z tarniny.", "title": "Wino z tarniny + Tarninówka (nalewka z Tarniny)", "content": "Przepis na wino z tarniny i tarninówkę Cześć! W tym odcinku wideo-poradnika chcemy pokazać Ci, jak nastawić wino i nalewkę z tarniny. Ta dzika odmiana śliwy jest powszechnie spotykana na terenie całego kraju i dostęp do surowca jest stosunkowo łatwy, a same owoce doskonale nadają się na różnego rodzaju przetwory. Poza tym, tarnina wykazuje działanie prozdrowotne, ze względu na dużą zawartość korzystnych składników, m.in. garbników, przeciwutleniaczy, witaminy C i prowitaminy A. Owoce mają właściwości przeciwzapalne, przeciwbiegunkowe i antyseptyczne, dlatego trunek z nich przyrządzony z pewnością wyjdzie nam na zdrowie. Zobacz również nasz pyszny przepis na wino z owoców czarnego bzu. Owoce tarniny to niewielkie, okrągłe jagody z dużą pestką w środku. Są cierpkogorzkie, więc trunki na bazie tarniny posiadają bardzo charakterystyczny i wyjątkowy bukiet smakowy. Podczas zbiorów trzeba uważać, by nie skaleczyć się o ciernie, których na krzewie nie brakuje. Należy też pamiętać, że owoce muszą być dojrzałe, ale powinny być jeszcze twarde. Najlepiej zbierać je w październiku lub listopadzie, po pierwszych mrozach. Jeśli nie chcesz czekać na spadek temperatury, możesz przemrozić jagody przez kilka dni w zamrażalniku. Dzięki temu tarnina jest smaczniejsza i mniej cierpka. Kilka dni przed planowanym nastawem musisz namnożyć drożdże, czyli przygotować tzw. matkę drożdżową. Jeśli do tej pory nie przygotowywaleś matki, odsyłamy Cię do naszego filmu na temat przygotowania drożdży pasywnych. Przed przystąpieniem do dalszych czynności musisz dokładnie umyć owoce, aby pozbyć się z nich zanieczyszczeń. Potem wsyp je do wiaderka fermentacyjnego. My użyliśmy pojemnika przezroczystego, co umożliwi nam obserwację nastawu, bez konieczności zdejmowania pokrywy. Teraz przygotuj syrop cukrowy. Na początek rozpuść 3 kg cukru w 4 litrach ciepłej wody, a za dwa tygodnie dodaj kolejną porcję syropu z reszty cukru. Do owoców w pojemniku fermentacyjnym wlej przestudzony syrop cukrowy i uzupełnij 6 litrami wody. Następnie dodaj przygotowaną wcześniej matkę drożdżową, pożywkę dla drożdży i kilka kropli Pektopolu. Dodanie pektoenzymu sprawi, że owoce lepiej oddadzą sok, dzięki czemu wino będzie miało głęboki kolor i bogatszy smak. Na koniec szczelnie zamknij pojemnik i naklej etykietę z nazwą wina, ilością cukru i datą przygotowania nastawu. Fermentacja w wiaderku powinna trwać ok. dwóch tygodni, przy czym pamiętaj, by w jej trakcie 1-2 razy dziennie wymieszać nastaw potrząsając lekko wiaderkiem. Po dwóch tygodniach możesz odrzucić owoce, by kwas pruski obecny w pestkach nie wpłynął negatywnie na smak Twojego wina. Oczywiście jagody pozbawione pestek mogą pozostać w nastawie dłużej, nawet do miesiąca. Gdy pozbędziesz się owoców, możesz przelać nastaw do balonu i dodać resztę cukru. Umyte owoce tarniny wsyp do dużego słoja. Dodaj szklankę wody i 0,5 l spirytusu lub destylatu, tak by owoce były w całości zanurzone w płynie. Tak przygotowaną nalewkę odstaw na ok. 2 miesiące w ciepłe miejsce. Od czasu do czasu warto wstrząsnąć słojem, by składniki lepiej się przegryzły. Po upływie dwóch miesięcy pozbądź się owoców, odciskając z nich resztki płynu i dodaj substancję słodzącą. W tym celu rozpuść 0,5 l miodu lub niecałe 2 szklanki cukru w niewielkiej ilości wody i dodajemy do nalewki. Na koniec odstaw słój na kilka miesięcy. W Malinowym Nosie przygotowaliśmy się już do degustacji naszych win i napełniliśmy nimi kilka 5-litrowych dębowych beczek z kranikiem. Taki sposób rozlewania wina jest bardzo efektowny i wygodny, a przy tym nawiązuje do tradycji. Polecamy wszystkim winiarzom skorzystanie z takich antałków, bowiem to ciekawy gadżet, który uświetni każdą domową produkcję. Takie beczki i inne akcesoria znajdziesz w naszym sklepie Malinowy Nos, zapraszamy! Do zobaczenia w kolejnych odcinkach naszego wideo-poradnika! Subksrybuj kanał YouTube Malinowy Nos, żeby nie przegapić żadnego odcinka!", "url": "https://malinowynos.pl/wino-z-tarniny-tarninwka-nalewka-z-tarniny", "category": "mazowieckie", "sub_category": "Napoje (alkoholowe i bezalkoholowe)", "phrase": "Domowa nalewka z tarniny"}