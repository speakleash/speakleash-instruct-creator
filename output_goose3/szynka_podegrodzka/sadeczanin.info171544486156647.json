{"meta_description": "Wyroby wędliniarskie Zakładu Mięsnego Szubryt z Chełmca trafiły na Listę Produktów Tradycyjnych Ministerstwa Rolnictwa i Rozwoju Wsi.", "title": "Sądeckie wędliny trafiły na Listę Produktów Tradycyjnych", "content": "Są to następujące produkty: kiełbasa wiejska sądecka, karczek sądecki tradycyjny, szynka swojska sądecka tradycyjna oraz polędwica wiejska sądecka tradycyjna.Na wspomnianej liście znajduje się obecnie 1346 produktów, 134 z terenu województwa małopolskiego. Każdy produkt został bardzo szczegółowo opisany. Przykładowo szynka swojska tradycyjna została opisana następująco: „W rejonie sądeckim tradycyjnie wyrabiano kilka rodzajów szynek. Jak mówią mieszkańcy: „Szynki w świni są dwie, ale z uwagi na to, że jest to spora porcja mięsa, można było z nich wykonać kilka rodzajów wyrobów”. Były one „podobne, aczkolwiek każdy z tych produktów różnił się nieco smakiem, ale przede wszystkim konsystencją, twardością (…) Jeżeli na wyrób masarski wybierzemy dolną partię szynki, a na dodatek z tak zwaną w żargonie masarzy ligawą, otrzymamy produkt wyjściowy do wyrobu wędzonki sądeckiej. Jeśli weźmiemy tylko sam dolny fragment szynki, to wyrobem gotowym będzie szynka wiejska. Chyba że odkroimy górną szynkę – wtedy wyrobem końcowym będzie szynka swojska”.Firma Szubryt sama zgłosiła swoje wyroby. Producent z tego tytułu nie nabywa żadnych praw, bowiem chronione są same produkty a nie ich wytwórcy.Na ministerialnej liście znajdują się także inne produkty z naszego regionu: kukiełka podegrodzka, placki z blachy, sądecki miód spadziowy, pierogi łomniczńskie, łącka śliwowica i polska fasola z orzełkiem.(Rob)Fot. printscreen ze MRiRW", "url": "https://sadeczanin.info/wiadomosci/sadeckie-wedliny-trafily-na-liste-produktow-tradycyjnych", "category": "małopolskie", "sub_category": "Mięso świeże oraz produkty mięsne", "phrase": "Szynka podegrodzka"}