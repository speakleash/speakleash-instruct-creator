{"meta_description": "Produkt wpisany na listę produktów tradycyjnych w dniu 2015-09-07\nW kategorii Produkty mięsne\nW województwie woj. małopolskim", "title": "Kiełbasa wiejska podegrodzka - - Portal Gov.pl", "content": "Kiełbasa w jelitach wieprzowych, odkręcana i przewieszona na kiju w miejscu odkręcenia. Powierzchnia osłonki czysta, lśniąca, pomarszczona, sucha. Na przekroju widoczne drobne kawałki użytych mięs, tłuszczu i przypraw. Dopuszczalne są również niewielkie podcieki galarety i tłuszczu. Zwoje kiełbas (pęta) regularnie odkręcone (zgodnie z naturalnym skrętem osłonek), kształt zwoi owalno-podłużny. Kształt na przekroju okrągły lub owalny – zachowujący kształt jelita. Długość pojedynczego zwoju kiełbasy wynosi od 40 cm do 44 cm. Przekrój poprzeczny batonu mieści się w granicach od 24 mm do 28 mm. Osłonka barwy od brązowej do ciemnobrązowej, lekko lśniąca. Na przekroju barwa mięsa szara, z delikatnym zielonkawym odcieniem oraz charakterystycznym różowym zabarwieniem tuż pod osłonką. Barwa tłuszczu od białej do kremowej. Galareta o barwie przezroczystej do słomkowej. Smak mięsa pieczonego, niepeklowanego. Silnie wyczuwalny smak i zapach czosnku. Ponadto, wyczuwalny smak pieprzu i soli oraz silnie wyczuwalny zapach wędzenia. Podegrodzie to miejscowość w powiecie nowosądeckim uważana za centrum kultury Lachów Sądeckich, grupy etnograficznej najczęściej utożsamianej z Sądecczyzną. Znani są z silnego poczucia przynależności do odrębnej kultury i przywiązania do prostej chłopskiej kuchni z charakterystycznymi produktami o wyjątkowym smaku i zapachu. To co pojawiało się na stole Lachów Sądeckich zależało od klimatu i nieregularnego urodzaju. Mroźny, podgórski klimat powodował, że jadano posiłki kaloryczne, najczęściej z przetworów zbożowych i tłuste: słoninę, sadło, a od święta wędzonki i kiełbasy. Wszelkie przetwory mięsne pochodziły ze świniobicia wykonywanego przez okolicznych masarzy w gospodarstwach rolników np. słonina, krzept (charakterystyczny „wyrób” wynikający z tradycji świniobicia u Lachów Sądeckich), kiełbasa, kiszka, salceson i sporadycznie szynka. Kiełbasa wiejska podegrodzka należy do charakterystycznych wyrobów masarskich przygotowywanych na nowosądecczyźnie, zwłaszcza w rejonie zamieszkałym przez Lachów Sądeckich. Produkowana jest z nieschłodzonego, solonego mięsa wieprzowego, w możliwie najkrótszym czasie od uboju. Mięsa użyte do produkcji kiełbasy pochodzą z całkowitego rozbioru półtusz. Kiełbasa jest wędzona i pieczona w tradycyjnej wędzarni opalanej drewnem bukowym, olchowym lub owocowym. Wyróżnia ją intensywny zapach czosnku, umiarkowany smak soli i pieprzu oraz charakterystyczny wygląd na przekroju, czyli szare zabarwienie mięsa w centrum batonu, z delikatnym zielonkawym odcieniem. „Dobra prowdziwo kiełbasa to tako, które się nie da zjeś po kryjomu. Tak pochnie!” (Z. P. Szewczyk, „Chleb nasz powszedni czyli Kuchnia Lachów Sądeckich”, Nowy Sącz 2010).", "url": "https://www.gov.pl/web/rolnictwo/kielbasa-wiejska-podegrodzka", "category": "małopolskie", "sub_category": "Mięso świeże oraz produkty mięsne", "phrase": "Szynka podegrodzka"}