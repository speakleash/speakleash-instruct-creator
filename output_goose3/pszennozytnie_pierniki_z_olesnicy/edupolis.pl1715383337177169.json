{"meta_description": "Platforma Edupolis dostarcza edukacyjne treści interaktywne zgodne z podstawą programową dla szkół podstawowych. Umożliwia także tworzenie, przechowywanie i wzajemne udostępnianie regionalnych materiałów edukacyjnych w społeczności nauczycieli i uczniów.", "title": "edupolis | Święta piernikiem pachnące", "content": "Muzeum Toruńskiego Piernika, oddział Muzeum Okręgowego w Toruniu, przy udziale najstarszego i największego producenta pierników w Polsce, spadkobiercy wielusetletniej tradycji rzemiosła piernikarskiego, Fabryki Cukierniczej „Kopernik” S.A. oraz Gminy Miasta Toruń i Urzędu Marszałkowskiego serdecznie zaprasza na cykliczną imprezę jednoczącą smakoszy i pasjonatów piernika, czyli „Świąteczny Festiwal Toruńskiej Katarzynki”, który odbędzie się 25 listopada 2021 r. Jak co roku, „Festiwal…” stanie się powodem do smakowania i rozgryzania piernika na różne sposoby. Piernikowy oddział Muzeum Okręgowego w Toruniu otwiera swoje podwoje dla wszystkich chętnych. Tego dnia zapraszamy zarówno do zwiedzania, czynnego uczestnictwa w warsztatach, jak i poznawania piernika wszystkimi zmysłami. Zaplanowane są spotkania przybliżające pierniki i piernikarstwo w województwie kujawsko-pomorskim, warsztaty snycerskie i oczywiście piernikowe degustacje – prosto z fabryki „Kopernik”. Toruński producent, jak co roku, specjalnie na ten dzień, przygotowuje wyjątkową niespodziankę – pierniki z ciasta dojrzewającego rok i dwa lata, które zaspokoją nawet najbardziej wybrednych smakoszy. Nie zabraknie również możliwości nauki i doskonalenia umiejętności wypieku pierników pod okiem edukatorów i przewodników z Muzeum Toruńskiego Piernika, którzy jak zawsze służyć będą radą, wsparciem i wiedzą na temat technologii powstawania pierników dekoracyjnych. Przypadającą w 2021 roku 60. rocznicę oficjalnej współpracy Fabryki Cukierniczej „Kopernik” S.A. i Muzeum Okręgowego w Toruniu podkreślą wyjątkowe spotkania, podczas których pokażemy historię poprzez pryzmat rozwoju, bogatego asortymentu i dynamicznych zmian zachodzących w fabryce „Kopernik”. Ta podróż w świat piernikarskiej historii przybliży fabrykę jako aktywnego i wiodącego partnera jednej z największych instytucji kultury w Toruniu. Punktem kulminacyjnym całodniowego święta będzie otwarcie wystawy „Toruń z piernika”. Zaproszeni artyści, piernikarze, cukiernicy, piekarze – mistrzowie w swoim fachu – zaprezentują nie tylko swój kunszt zawodowy, talent, wyobraźnię, ale także artystyczne możliwości, jakie niesie ze sobą ciasto piernikowe. Intencją pomysłodawców i twórców wystawy jest pokazanie wszechstronnych możliwości, jakie niesie ze sobą ciasto piernikowe. To nieoczywiste tworzywo plastyczne stało się inspiracją oraz materiałem do stworzenia własnej wizji Torunia jako piernikowego grodu. Uczestnicy projektu dokonali próby przeniesienia hasła „Toruń z piernika” na własną, artystyczną ścieżkę. Ciasto piernikowe posłużyło do stworzenia najważniejszych, najbardziej charakterystycznych elementów toruńskiej starówki, zmieniając się w prawdziwe dzieła sztuki. 25 listopada „Świątecznym Festiwalem Toruńskiej Katarzynki” rozpoczynamy w Toruniu, tak przez wszystkich lubiany i oczekiwany, okres przygotowań do Świąt Bożego Narodzenia, na który zaplanowaliśmy jeszcze szereg niespodzianek, o których będziemy na bieżąco informować. Życzymy wszystkim wszystkiego piernikowego i zapraszamy do udziału w „Świątecznym Festiwalu Toruńskiej Katarzynki”.", "url": "https://edupolis.pl/swieta-piernikiem-pachnace/", "category": "dolnośląskie", "sub_category": "Wyroby piekarnicze i cukiernicze", "phrase": "Pszenno-żytnie pierniki z Oleśnicy"}