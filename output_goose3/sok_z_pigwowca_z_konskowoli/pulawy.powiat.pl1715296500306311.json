{"meta_description": "20 grudnia w Nałęczowie odbyła się konferencja podsumowująca realizowany przez Lokalną Organizację Turystyczną \"Kraina Lessowych Wąwozów\" projekt pt. \"Podniesienie kompetencji kadr turystycznych Krainy Lessowych Wąwozów\". Program jest współfinansowany przez Ministerstwo Sportu i Turystyki.  Spotkanie było okazją do wręczenia tytułów Certyfikowanych Produktów Polskiej Marki Turystycznej Krainy Lessowych Wąwozów. Gratulacje nagrodzonym złożyła m.in. starosta puławski Danuta Smaga.  | Powiat Puławski", "title": "Konferencja podsumowująca projekt i wręczenie certyfikatów Produktów Polskiej Marki Turystycznej Krainy Lessowych Wąwozów", "content": "20 grudnia w Nałęczowie odbyła się konferencja podsumowująca realizowany przez Lokalną Organizację Turystyczną \"Kraina Lessowych Wąwozów\" projekt pt. \"Podniesienie kompetencji kadr turystycznych Krainy Lessowych Wąwozów\". Program jest współfinansowany przez Ministerstwo Sportu i Turystyki. Spotkanie było okazją do wręczenia tytułów Certyfikowanych Produktów Polskiej Marki Turystycznej Krainy Lessowych Wąwozów. Gratulacje nagrodzonym złożyła m.in. starosta puławski Danuta Smaga. Mottem firmy są słowa: „Daj się ponieść marzeniom!”. Od 17 lat sprawiają, że z rozmarzeniem i podziwem wznosimy wzrok do góry, odrywając się od codzienności, jednocześnie czyniąc realnym marzenie o tym, by wznieść się w przestworza... Aerostat - loty balonem – organizator Zawodów balonowych w Nałęczowie, popularyzator sportu balonowego w Polsce i za granicą. Przez cały rok organizują loty balonem, które mogą być spektakularnym prezentem, a nawet okazją do zaręczyn. Można też podziwiać wyjątkowość krajobrazu Krainy Lessowych Wąwozów kilkadziesiąt metrów nad ziemią! Właściciele stworzyli swoje miejsce na ziemi w Zaborzu, niedaleko Nałęczowa i Kazimierza Dolnego na terenie Kazimierskiego Parku Krajobrazowego. Zapraszają turystów do swojego azylu w zrewitalizowanym siedlisku, otoczonym sadami i lasem. Organizują tu nie tylko imprezy taneczne tj. Andrzejki, czy Sylwestra bez fajerwerków. W Agroturystyce jest też strefa SPA, sauna i oferowane są masaże. Można zatrzymać się tu na dłużej i zamieszkać w ekobudynkach: domku z betonu konopnego, czy drewnianej chatce. W nowoczesnej stodole właściciele urządzili wyjątkową przestrzeń z przejściami i siatkami, gdzie najmłodsi turyści uwielbiają spędzać czas. Czeka na nich też plac zabaw, park linowy z tyrolką, duży taras i miejsce na ognisko. Można tu przyjechać ze swoimi pupilami, a miłośnicy turystyki aktywnej mają wytyczone szlaki piesze i rowerowe po malowniczej Krainie Lessowych Wąwozów. Żeby napić się piwa nie trzeba mieć browaru, ale żeby napić się wyjątkowego piwa, smakującego tak, jak to z lat 80. XX wieku, to czemu nie? Z pasji i z 20-letniego doświadczenia zawodowego w nałęczowskiej branży spożywczej w 2014 roku powstał Browar Rodzinny „Chmiele Nałęczowskie”. - W warzelni produkowane jest piwo rzemieślnicze przy użyciu tradycyjnych metod przez nachmielanie. Do produkcji używane są tylko wysokiej jakości naturalne składniki – Szyszki chmielowe pochodzą z lokalnych upraw zlokalizowanych na Płaskowyżu Nałęczowskim, zaś lawenda używana do warzenia piwa lawendowego pochodzi z Krainy Lessowych Wąwozów – mówi Mirosław Sołyga, właściciel „Chmieli Nałęczowskich”. – Piwo w naszym browarze nie jest w żaden sposób utrwalane chemicznie czy fizycznie, nie jest filtrowane i pasteryzowane, nasycenie dwutlenkiem węgla jest w pełni naturalne i wynika z fermentacji drożdży piwowarskich. Z miłości do czekolady powstała firma rodzinna „Delisis”, którą od kilku lat z sukcesem prowadzą siostry – Klaudia i Patrycja Rejmak. Najnowszą ofertą firmy są „Czekoladowe Warsztaty”, organizowane w samym sercu Wąwolnicy - malowniczym miasteczku Krainy Lessowych Wąwozów. Podczas „Czekoladowych Warsztatów” grupy lub osoby indywidualne poznają historię czekolady, pracę w manufakturze oraz samodzielnie przygotują i ozdobią czekoladowe tabliczki, pralinki, lizaki i czekolady do picia. „Warsztaty czekoladowe” to atrakcja turystyczna z Certyfikatem Polskiej Marki Turystycznej Krainy Lessowych Wąwozów. Firma „Delisis” oferuje też Czekoladową „Pocztówkę z Nałęczowa” z wizerunkiem Sanatorium „Książę Józef” – wizytówką parku zdrojowego i uzdrowiska. W wersjach: mlecznej i gorzkiej. Autorką projektu czekoladowej pocztówki jest Karolina Araucz, absolwentka Liceum Plastycznego w Nałęczowie. W Nowym Gaju, na terenie Krainy Lessowych Wąwozów, powstała marka kosmetyków Green Cosmetics. Ich innowacyjna formuła zawiera najcenniejsze, bo naturalne i wegańskie, składniki z okolicznych pól i łąk. – Najważniejsze są glaukonit i aktywne komórki macierzyste z liści jabłoni – mówi Pani Anna Bukowska z firmy Green Cosmetics s.c. – Glaukonit to minerał, w którym występuje bursztyn, a jak powszechnie NIE wiadomo, największe na świecie złoża bursztynu znajdują się na Lubelszczyźnie. Czerpiąc z darów natury stworzyliśmy kosmetyki, które aktywnie chronią przed stresem cywilizacyjnym, zapobiegają epidermalnej utracie wody i synergistycznie dbają o dobrostan mikrobiomu i wszystkich warstw skóry. Skutecznie hamują starzenie, rozświetlają i odmładzają. Przeznaczone są dla kobiet i mężczyzn w każdym wieku. Oprócz specjalnej formulacji, szczególną innowacją jest stosowanie tych kosmetyków na wilgotną skórę. Zwiększa to skuteczność działania i wydajność. \"Wybrałam sobie rumaka z próżnym siodłem i strzemieniem, którego ojciec był jak burza, a matka jak płomień. Pod dumnym szedł z dumą wielką, pod starcem jak starzec poważnie, pod cichym spokojnie jak dziecko, pod silnym jak rycerz odważnie...\" To mówią miłośnicy koni Magda i Marek, których połączyła wspólna pasja i prowadzą Stajnię Konie Wojciechów. Dzielą się swoimi umiejętnościami z młodymi adeptami jeździectwa, prowadzą zajęcia z hipoterapii, organizują rajdy konne po urokliwych lasach i wąwozach Krainy Lessowych Wąwozów, ferie i wakacje w siodle, oferują też hipoterapię. Szkolą jeźdźców praktycznych umiejętności - jak używać mowy ciała i komunikować się z końmi. Są też cierpliwymi trenerami wierzchowców. – Pamiętajcie, że każda pogoda jest dobra na harce w lesie, wystarczy się odpowiednio ubrać – mówi Łukasz Matras, twórca „Las Przygodas” i zaprasza na Rodzinną Grę Terenową wiosną, latem, jesienią i zimą. – Świeże powietrze, przestrzeń, moc kreatywności, zdrowa dawka szalenie pozytywnej zabawy. Podczas tych wędrówek rozwiązywanych jest mnóstwo zadań i łamigłówek. Te spotkania integrują, uczą współpracy i uważności. Gotowi do gry? „Las Przygodas” zaprasza też na: wędrówki przyrodnicze, gry terenowe, warsztaty sensoryczne i survivalowe a także „leśne urodzinki” czy „nocowanki” na Podleśnej Polanie. „Las Przygodas” oferuje wartościowe uzupełnienie lekcji: przyrody, biologii czy geografii w niebanalnej aktywności na świeżym powietrzu. Omawiane i realizowane są na nich elementy podstawy programowej oraz zagadnienia związane z ekologią. Wszystkie zajęcia organizowane są w wąwozach, lasach i borach Krainy Lessowych Wąwozów pod czujnym okiem edukatorów. Spotkania skierowane są zarówno dla grup szkolnych jak również dla grup indywidualnych, rodzin i firm. Kolejny przykład jak pasja może przełożyć się na biznes - „Manufaktura Różana” to rodzinne gospodarstwo, które od 10 lat dzieli się z innymi swoim zamiłowaniem do róż. Czerpiąc z bogatej tradycji gminy Końskowola, a także domowych receptur powstała mała przetwórnia. Dzięki „Manufakturze Różanej” możemy dłużej delektować się i odkrywać bogactwa, jakie daje nam dzika róża i pigwowiec. W manufakturze produkowane są przetwory z płatków i owoców dzikiej róży oraz pigwowca m. in.: konfitura różana z Końskowoli, sok z owoców róży bez cukru, syrop z płatków róży, mus z owoców dzikiej róży z pigwowcem. Plantacja dzikiej róży i pigwowca znajduje się w miejscowości Stara Wieś, leżącej w gminie Końskowola, gdzie pielęgnowane są długie i bogate tradycje uprawy krzewów i roślin ozdobnych, zapoczątkowane przez miłośniczkę kwiatów i ogrodów Księżną Izabelę Czartoryską. W Zaborzu, w zacisznej miejscowości leżącej między Nałęczowem, a Kazimierzem Dolnym usytuowane jest ekskluzywne osiedle o powierzchni 1,5 ha. W kompleksie umieszczono: 8 dwulokalowych domów, domek saunowy, wielofunkcyjne boisko sportowe, boisko do siatkówki plażowej oraz strefę dla dzieci z placem zabaw i trampolinami. Każdy z domów ma zadaszony taras i prywatny ogród, co pozwala na swobodny, niczym nieskrępowany relaks. Na terenie osiedla znajduje się piętrowa świetlica/stodoła, idealne miejsce na spotkania w relaksującej atmosferze, firmową prezentację, uroczysty obiad, a także zajęcia jogi, pilatesu czy medytacji. Moje Miejsce Kazimierz znajduje się w idealnej lokalizacji do dłuższego wypoczynku, weekendowej regeneracji, spotkania rodzinnego lub firmowej integracji, a wszystko to w sąsiedztwie wielu szlaków pieszych i rowerowych biegnących przez Krainę Lessowych Wąwozów. „Nałęczowski Zwierzyniec” to wyjątkowe miejsce na obrzeżach Nałęczowa, stworzone z zamiłowania do zwierząt. W tradycyjnym gospodarstwie rolnym atmosfera jak u babci na wsi, wiejskie klimaty, slow life, spotkanie „oko w oko” ze zwierzakami z farmy. Można tu zobaczyć: indyki, gęsi, kaczki, gołębie oraz kury ozdobne – prawdziwą arystokrację wśród drobiu. Dużą atrakcją dla zwiedzających jest karmienie i głaskanie niektórych zwierzaków: kuców szetlandzkich, królików, kotów, a nawet lisa polarnego. Można tu przyjrzeć się też mniej znanym zwierzakom – jenotom i nutriom. Są tu też jedne z najpiękniejszych na świecie, mleczne krowy rasy jersey. „Nałęczowski Zwierzyniec” to żywe muzeum hodowli zwierząt. Czerpie też inspirację z miejscowej historii oraz tradycji nałęczowskiej „Szkoły Ziemianek”. Obiekt oferuje m. in.: zwiedzanie z przewodnikiem, ścieżkę edukacyjną „Rodzinne życie zwierząt” i grę terenową biegnącą przez okoliczne wąwozy lessowe. „Nałęczowski Zwierzyniec” zwiedza się wszystkimi zmysłami! Okazuje się, że na wszystko w życiu przyjdzie czas. - Zanim w moim życiu powstała Stacja Kultura, pracowałam jako nauczyciel w szkole średniej, pomagałam mężowi prowadzić firmę, byłam mamą dwójki dzieci a w międzyczasie kończyłam kolejne studia podyplomowe rozwijając swoją pasję jako miłośnik zabytków i pasjonat starych książek – opowiada Pani Anna Zawadzka-Wyroślak. - Ciągle jednak czułam niedosyt – mój umysł pragnął czegoś innego, czegoś … co wreszcie zaspokoi moje serce. I właśnie wtedy narodził się pomysł, aby odrestaurować małą stacyjkę kolejową i podzielić się nią z resztą świata. Wraz z mężem zaangażowaliśmy się w renowację budynku, przywracając mu jego dawny blask. Tak powstała Stacja Kultura – Hotel i Restauracja w Poniatowej. Odrestaurowane miejsce, w konwencji walizek, poczekalni, pociągu przy torach wąskotorówki. Na gości, czeka: przytulny pokój, smaczna kuchnia oparta na świeżych produktach, cisza i las wokół a przede wszystkim rodzinna atmosfera. Można wypocząć w ciszy, znaleźć ukojenie i spokój z daleka od zgiełku metropolii, a jednocześnie będzie to miejsce spotkań, wernisaży, minikoncertów, recitali czy „małego świata” kultury. Jak wiadomo „U Kraka” w Bochotnicy koło Nałęczowa zawsze jest wszystko to, czego potrzebujemy. To rodzinna tradycja, kontynuowana przez Łukasza Krakowiaka. W swoim gospodarstwie agroturystycznym oferuje turystom wszystko to, czego sam jako wytrawny turysta oczekuje w różnych obiektach noclegowych: ekskluzywne pokoje z łazienkami, obszerną kuchnię, jadalnię, strefę wypoczynkową, miejsce na ognisko, boisko, mini zoo, a nawet rodzinny sklep, który jest swoistą atrakcją. Fani kamperów m.in. z Finlandii zachwycają się standardem kempingu „U Kraka” z certyfikatem ACSI Eurocampings. 15 stanowisk do postoju przyczep i kamperów, bezprzewodowy dostęp do Internetu, pralnia, nowoczesne sanitariaty, również najazd dla kamperów, nowoczesny węzeł sanitarny, w tym kabiny przystosowane dla osób niepełnosprawnych. To doskonała baza wypadowa nie tylko dla zmotoryzowanych, ale i lubiących aktywny wypoczynek w Krainie Lessowych Wąwozów w bliskim sąsiedztwie szlaków rowerowych, pieszych i nordic walking!", "url": "https://www.pulawy.powiat.pl/aktualnosci/n,331176,konferencja-podsumowujaca-projekt-i-wreczenie-certyfikatow-produktow-polskiej-marki-turystycznej-krainy-lessowych-wawozow.html", "category": "lubelskie", "sub_category": "Napoje (alkoholowe i bezalkoholowe)", "phrase": "Sok z pigwowca z Końskowoli"}