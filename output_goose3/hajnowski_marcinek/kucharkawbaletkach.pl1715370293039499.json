{"meta_description": "Marcinek czekoladowy, czyli hajnowski tort marcinek z czekoladowymi blatami to czekoladowa wersja tradycyjnego tortu z Podlasia", "title": "Marcinek czekoladowy, czyli hajnowski tort marcinek w czekoladowej wersji", "content": "Marcinek czekoladowy, czyli hajnowski tort marcinek w czekoladowej wersji to tort, o który poprosiła mnie mama. W lutym bowiem na urodziny taty pierwszy raz piekłam tradycyjny tort Marcinek, który przyjął się tak dobrze, że nie mogło obyć się bez powtórki. Jednak, jadłam w warszawskiej kawiarni czekoladową wersję i właśnie takiej chciałam spróbować w domu. I marcinek z czekoladowymi blatami okazał się przepyszny. Wykarmił 25 zaproszonych gości. Uważam jednak, że w celu naprawdę nacieszenia się tym tortem, najlepiej zaplanować go na 16. Moja mama, która była jubilatką, sama stwierdziła, że taki kawałeczek, który dostała to był zdecydowanie za mało i chce powtórki. A ja hajnowski tort marcinek w czekoladowej wersji już planuję na urodziny moje i mojego rodzeństwa ;) Marcinek czekoladowy wygląda niewinnie, ale to tylko pozory ;) Idea łączenia kruchych blatów ze śmietankowym kremem może nie brzmieć zbyt finezyjnie. Jednak, zapewniam, że marcinkowi nic nie brakuje. Ten krem śmietankowy smakuje naprawdę wyjątkowo. To wszystko dzięki dodatkowi kwaśnej śmietany, która dodaje ciekawej nutki i sprawia, że całość nie jest mdła. Przyznam jednak, że już kolejny raz jestem zaskoczona produktem końcowym. W toku przygotowania marcinka może się wydawać, że wszystko idzie źle. Niektóre blaty rozwałkowują się idealnie, a inne okropnie. Kilka zazwyczaj trzyma się tą minutkę za długo w piekarniku. Dwa czy trzy zawsze kończą pokruszone, kiedy za mocno je się ściśnie lub po prostu upadną na stół. Jednak, po ułożeniu wszystkich warstw tego pysznego podlaskiego tortu i przełożeniu ich kremem, one cudownie miękną i nabierają pysznego delikatnego smaku. Tort marcinek prezentuje się pięknie i każdy zawsze liczy, ile musiałam piec warstw ;) I zawsze cały tort idzie w 15 minut, niezależnie od tego czy konsumuje go 25 czy 16 gości ;)", "url": "https://www.kucharkawbaletkach.pl/marcinek-czekoladowy-czyli-hajnowski-tort-marcinek-w-czekoladowej-wersji/", "category": "podlaskie", "sub_category": "Wyroby piekarnicze i cukiernicze", "phrase": "Hajnowski marcinek"}