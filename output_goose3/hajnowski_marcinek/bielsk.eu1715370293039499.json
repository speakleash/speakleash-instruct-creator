{"meta_description": "Bielsk Podlaski, Boćki, Brańsk, Orla, Rudka, Wyszki, powiat bielski. Informacje, forum, ogłoszenia - Bielsk.eu.", "title": "Marcinek hajnowski i „Skowronki” laureatami Podlaskiej Marki Roku [FOTO]", "content": "Po raz pierwszy od dwóch lat przy pełnym udziale publiczności przyznano najważniejsze gospodarcze nagrody województwa podlaskiego. W środę wieczorem, podczas gali finałowej w Operze i Filharmonii Podlaskiej, ogłoszono laureatów 18. edycji konkursu Podlaska Marka. Nagrody wręczali: marszałek Artur Kosicki, wicemarszałkowie: Marek Olbryś i Sebastian Łukaszewicz oraz członkowie zarządu: Wiesława Burnos i Marek Malinowski. Witając gości, marszałek Kosicki podkreślał, że kapitał Podlaskiego to bogactwo natury i „przedsiębiorczy ludzie z ambitnymi celami, którzy mają pomysły i chcą je pokazać światu”. – Dlatego samorząd województwa podlaskiego stara się dostrzegać te idee przyszłości, wspierać je i mówić o nich jak najszerzej. Takie są właśnie od lat główne cele Podlaskiej Marki – mówił. Spośród trzydziestu nominowanych w dziesięciu kategoriach konkursowych kapituła konkursu wskazała najlepsze, najbardziej wartościowe przedsięwzięcia, produkty i wydarzenia, które były realizowane w ubiegłym roku na terenie naszego województwa. I tak w kategorii Produkt Użytkowy zwyciężył Superkrem – odżywczy krem uniwersalny firmy 4 szpaki. Jej dyrektor Grzegorz Sienkiewicz odbierając statuetkę zaznaczył, że działalność przedsiębiorstwa opiera się na poszanowaniu natury i ludzi. – To ogromne wyróżnienie i ogromna odpowiedzialność, a schody na tę scenę były najdłuższymi schodami w moim życiu – mówiła po otrzymaniu nagrody wzruszona i szczęśliwa Joanna Bińczycka.– Chciałam też podkreślić, że marcinek, to nie jest zwykłe ciastko, bo kiedy myślę o nim, to widzę samowar, Puszczę Białowieską, nasze Podlasie. To jest ciastko, w którym kryje się tradycja – dodała. – Jesteśmy 30 lat na rynku, w 80 krajach na całym świecie, mamy 3 tysiące pracowników i idziemy po kolejny tysiąc – zapowiedział Sergiusz Martyniuk prezes Pronaru. Kategorie: Inwestycja, Marka bez Barier i Społeczeństwo i Projekt 4.0 Kapituła konkursu w kategorii Inwestycja Nagrodę Podlaska Marka przyznała Miastu Łomża za Halę Kultury. Prezydent Łomży Mariusz Chrzanowski odbierając statuetkę, mówił, że decyzja o adaptacji zabytkowej hali targowej na centrum kulturalne była „strzałem w dziesiątkę”. Hala funkcjonuje od roku i spełnia wspaniale swoje zadania. 18. edycja Nagrody Podlaska Marka to także nowości – w tym roku przyznano po raz pierwszy nagrodę w kategorii Marka bez Barier, o którą ubiegać się mogły się przedsiębiorstwa, instytucje i organizacje społeczne wychodzące w swoich działaniach naprzeciw problemom osób z niepełnosprawnościami. Laureatem debiutującej kategorii został Maciej Oksztulski – pierwszy w Polsce niemówiący autysta, który obronił rozprawę doktorską z dyscypliny nauki prawne. - Cieszę się, że społeczeństwo coraz bardziej angażuje się w docenienie osób ze spektrum autyzmu. Z Bożą pomocą i państwa wsparciem uda się zmienić świat na lepsze – przekazał za pomocą syntezatora mowy laureat. W kategorii Społeczeństwo doceniono Działalność Muzeum Pamięci Sybiru w Białymstoku. Nagrodę odebrał prezydent Białegostoku Tadeusz Truskolaski. Natomiast w kategorii Projekt 4.0 statuetkę otrzymało Laboratorium Smart Education 4.0, przedsięwzięcie Politechniki Białostockiej i Klastra Obróbki Metali. W kategorii Kultura doceniono „Czarną Damę” – film wyprodukowany przez studio „Mucha na Dziko”. To kryminalna historia z przedwojennego Białegostoku w stylu kina noir. „Czarna Dama” została zrealizowana w całości przez podlaskich twórców. Statuetkę w kategorii Wydarzenie otrzymała Biesiada Miodowa w Kurowie organizowana od ponad 22 lat Narwiański Park Narodowy, a w kategorii Odkrycie - Badanie i rozwój zimnego ultraszybkiego zapisu informacji – przedsięwzięcie Wydziału Fizyki Uniwersytetu w Białymstoku.  Odbierający nagrodę prof. Andrzej Stupakiewicz mówił: – O nauce mówi się różnie. Ostatnio mówi się, że gospodarka stoi nad przepaścią, a nauka mówi, żeby zrobić krok do przodu. Nauka to wiedza, a wiedza to najważniejszy kapitał naszej cywilizacji - z nim przetrwamy, więc będziemy inwestować w naukę – mówił naukowiec. Ogłoszono też Ambasadora Podlaskiej Gospodarki. Po raz pierwszy nie jest to branża, a stowarzyszenie zrzeszające lokalnych przedsiębiorców. W tym roku tytuł ten otrzymał Podlaski Klub Biznesu. – Odbieram tę nagrodę w imieniu wszystkich członków klubu. To wyróżnienie jest wielkim honorem i zaszczytem, a także motywacją, aby wspierać jeszcze bardziej rozwój regionu i jeszcze bardziej go promować – mówił prezes Klubu Wojciech Strzałkowski. – To człowiek, który przysporzył nam wiele dobrych emocji, wiele radości, profesjonalista w każdym zakresie, ale przede wszystkim Podlasianin, który szczyci się miejscem swego pochodzenia – mówił marszałek Artur Kosicki. A sam laureat dziękując za to wyróżnienie zaznaczył, że to ogromny zaszczyt. – Nie jestem biznesmenem, ani naukowcem, ani też artystą, ale sportowcem i cieszę się, że doceniany jest też sport – dodał. Podziękowania, przede wszystkim internautom, przekazali też członkowie Zespołu Tańca Ludowego „Skowronki” z Brańska – laureaci plebiscytu Podlaska Marka Konsumentów. Finał Podlaskiej Marki 2021 zyskał niecodzienną oprawę. Motywem przewodnim tegorocznej gali było Xylopolis – niezwykłe miasto przyszłości. Jego walory prezentował Piotr Doliński wraz z cybernetyczną towarzyszką Xylo (w tej roli białostocka aktorka Sylwia Grzeszczyk). Miasto koegzystencji natury i nauki to modułowe drewniane domy porośnięte drzewami, to medycyna, która czerpie z naturalnych zasobów regionu, to transport przyjazny środowisku, to rozwój z poszanowaniem zasobów naturalnych. – Dzięki Xylopolis pokazaliśmy, jak można budować przyszłość zasilaną naturą, jak wykorzystywać nasze naturalne bogactwo do rozwijania nowoczesnego budownictwa, badań naukowych i zielonych technologii. O wyróżniającej nasze województwo harmonii człowieka z naturą opowiedzieliśmy milionom ludzi z całego świata na ostatniej Wystawie Światowej Expo w Dubaju. A oni to docenili – podkreślał Artur Kosicki. Opowieść o koncepcji Xylopolis uzupełniały m.in. znakomite projekcje filmowe, rozmowy z naukowcami, występy grupy Fair Play Crew, pokaz Anny Sokólskiej-mistrzyni łucznictwa konnego, a także wspaniała muzyka w wykonaniu zespołu Audiofeels i Karoliny Cichej.", "url": "https://bielsk.eu/bransk/37785-marcinek-hajnowski-i-skowronki-laureatami-podlaskiej-marki-roku-foto", "category": "podlaskie", "sub_category": "Wyroby piekarnicze i cukiernicze", "phrase": "Hajnowski marcinek"}