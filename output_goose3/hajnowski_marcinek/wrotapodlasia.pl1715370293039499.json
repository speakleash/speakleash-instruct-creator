{"meta_description": "", "title": "Podlaski produkt lokalny. Hajnowski marcinek z Cukrowych Fantazji", "content": "Joanna Bińczycka piecze ciasta od lat nastoletnich. W rodzinnym domu to ona zajmowała się wypiekami, bo mama ciast piec nie umiała. A tata je ogromnie lubił. I jak często bywa w takich przypadkach, z czasem pani Joanna do swoich wypieków przekonała nie tylko tatę, ale też dalszą rodzinę, a z biegiem lat coraz szersze grono znajomych. To niewielkie, urokliwe miejsce z wejściem od bocznej ściany budynku przy ul. 3 Maja 42 w Hajnówce. Działa od 2013 r. W podświetlonej ladzie prezentują się ciasta tradycyjne: szarlotka, serniki, szyszki ryżowe, blok czekoladowy i te bardziej fantazyjne, jak sernik oreo, czy rozmaite ciasteczka z jabłkiem, owsiane i pełnoziarniste. Na ścianach dyplomy i certyfikaty ukończonych szkoleń cukierniczych, warsztatów i kursów. Warsztaty prowadzone przez właścicielkę Cukrowych Fantazji odbywają się najczęściej podczas hajnowskiego Jarmarku Żubra. Wówczas częściowo pod namiotem, czy na świeżym powietrzu pani Joanna pokazuje i namawia chętnych do samodzielnego wykonania marcinka. Marcinek hajnowski jest wpisany na Listę Produktów Tradycyjnych Ministerstwa Rolnictwa i Rozwoju Wsi. W opisie ciasta czytamy: „Tradycja przygotowywania hajnowskiego marcinka w Regionie Puszczy Białowieskiej i w samej Hajnówce wywodzi się z czasów carskich i związana jest z historią Pałacu Carskiego w Białowieży.(…) na okoliczność hucznie obchodzonego na dworze carskim Święta Marcina, pieczono wspaniałe ciasto zwane „Marcinkiem”. Proste, tradycyjne składniki – jaja, śmietana, masło, mąka – łatwo dostępne w regionie Puszczy Białowieskiej, spowodowały, iż ciasto to zyskało popularność nie tylko wśród członków rodziny carskiej, ale i miejscowej społeczności.” Ten wyjątkowy wypiek jest oczkiem w głowie lokalnych władz i producentów wyrobów cukierniczych. Trwają obecnie prace nad objęciem marcinka hajnowskiego ochroną unijną na podstawie certyfikatu „Chronione Oznaczenie Geograficzne”. Pozwoli to nie tylko zastrzec nazwę, ale także strzec prawidłowej receptury. - To ważne, aby nie tylko zachować tradycje wypiekania marcinka w Hajnówce, ale także, by był on wykonywany właściwe, bez margaryny, ulepszaczy, czy jedynie z kilku warstw – wyjaśnia pani Joanna. – Prawdziwy marcinek jest najlepszą wizytówką naszego regionu i dlatego on sam też powinien być najlepszy.", "url": "https://www.wrotapodlasia.pl/pl/rolnictwo/wiadomosci/produkt_lokalny/podlaski-produkt-lokalny-hajnowski-marcinek-z-cukrowych-fantazji.html", "category": "podlaskie", "sub_category": "Wyroby piekarnicze i cukiernicze", "phrase": "Hajnowski marcinek"}