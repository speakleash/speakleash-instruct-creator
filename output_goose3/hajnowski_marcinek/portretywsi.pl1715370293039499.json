{"meta_description": "Hajnowski marcinek to ciasto stworzone z wielu placków przekładanych ubitą śmietaną. W 2016r. wpisany został na listę produktów tradycyjnych.", "title": "Hajnowski marcinek - puszczański przysmak", "content": "Hajnowski marcinek to ciasto stworzone z wielu cienko rozwałkowanych placków przekładanych ubitą śmietaną. W 2016r. wpisany został na listę produktów tradycyjnych. Słodki przysmak wypiekany na Podlasiu, zwłaszcza w powiecie hajnowskim, wywodzi się z czasów carskich i związany jest z historią Pałacu Carskiego w Białowieży. Zwyczaje, a także kuchnia goszcząca w pałacu, dzięki tamtejszym pracownikom, zawitały w domostwach mieszkańców okolicznych wsi. I tak marcinek o prostych i łatwo dostępnych składnikach na stałe zagościł w podlaskich domach. Ciasto ma jednak dwie wady: jest wysokokaloryczny, a jego przygotowanie jest czasochłonne. Na szczęście, aby spróbować hajnowskiego przysmaku, nie musimy wykonywać 20 cieniutkich placków. Wypieka go wielu lokalnych producentów, restauratorów oraz gospodynie domowe, a jeden z najsmaczniejszych wyrabiany jest przez mieszkankę Białowieży, Urszulę Podłaszczyk. Pierwszy swój marcinek upiekła w 2015 roku i jak sama wspomina „był okropny”. Pani Urszula jednak się nie poddała i po kilku próbach, jak potwierdza wielu smakoszy, piecze marcinek idealny. Do dnia dzisiejszego upiekła ok. tysiąca marcinków. Każdy z nich ma ok. 25 cieniutkich, perfekcyjnie wypieczonych placków, przełożonych ubitą śmietaną, z delikatną nutą kwasowości. Wierzch ciasta zdobią motywy kwiatowe lub żubra, obsypane pokruszonymi ciastkami i kawą. Jako członkini Koła Gospodyń Wiejskich „Tera Miśki”, pani Urszula Podłaszczyk promuje hajnowski smakołyk na wielu festynach i imprezach w całej Polsce. W czerwcu 2021r. jej wypiek okazał się bezkonkurencyjny podczas wojewódzkiego etapu konkursu kulinarnego „Polska od kuchni”. A dziś swoim przepisem dzieli się z nami. Przepis na marcinek idealny, jak też zdjęcia hajnowskiego torciku w wykonaniu pani Urszuli prezentujemy poniżej. Gdyby ktoś jednak chciał spróbować marcinka wypiekanego przez samą ekspertkę zachęcamy do kontaktu z nią za pomocą serwisu społecznościowego Facebook. Wszystkie składniki powinny mieć temperaturę pokojową. Śmietanę mieszamy z sodą oczyszczoną i odstawiamy na chwilę. Masło, cukier oraz cukier wanilinowy ucieramy do otrzymania jasnej i puszystej masy. Dodajemy jajka i żółtka, nie przerywając ucierania. Następnie dodajemy śmietanę z sodą, mąkę i zagniatamy ciasto. Ciasto dzielimy na ok. 46 kuleczek i każdą z nich rozwałkujemy na cienkie placki. Spód tortownicy wykładamy papierem do pieczenia i przekładamy ciasto na dno formy. Pieczemy w temp. ok. 160ºC przez ok. 10 – 15 minut, do zarumienienia. W taki sam sposób przygotowujemy pozostałe placki. Pozostawiamy je do wystudzenia. Do misy wrzucamy śmietanę kremówkę, kwaśną śmietanę i cukier. Ubijamy do powstania gęstego kremu. Pod sam koniec ubijania dodajemy sok z cytryny i wanilię. Placki przekładamy kremem. Po przełożeniu wszystkich placków na wierzch ciasta (nieposmarowany blat) kładziemy lekką deseczkę i odstawiamy ciasto na kilka godzin do lodówki, aby placki się docisnęły i wyrównały. Następnie boki i wierzch tortu pokrywamy pozostałym kremem. Dekorujemy marcinek okruszkami ciastek, kawą lub cappuccino. Najlepiej smakuje kolejnego dnia. Przechowujemy ciasto w lodówce.", "url": "https://portretywsi.pl/hajnowski-marcinek-puszczanski-przysmak/", "category": "podlaskie", "sub_category": "Wyroby piekarnicze i cukiernicze", "phrase": "Hajnowski marcinek"}