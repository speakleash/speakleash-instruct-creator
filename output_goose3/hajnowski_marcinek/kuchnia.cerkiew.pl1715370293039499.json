{"meta_description": "", "title": "Marcinek - kuchnia.cerkiew.pl", "content": "Marcinek jest ciastem składającym się z wielu cienko rozwałkowanych placków przełożonych śmietaną. Jak pewnie wiecie, jest to ciasto typowe dla regionu Puszczy Białowieskiej, a konkretniej – można je nazwać hajnowskim specjałem. Samorząd miasta Hajnówka podjął inicjatywę wpisania Hajnowskiego Marcinka na Listę Produktów Tradycyjnych. Wymaga to jednak dokumentacji potwierdzającej niezmienny sposób produkcji od co najmniej minimum 25 lat. W ten oto sposób – po nitce do kłębka – trafiliśmy do Pani Ireny Poskrobko – 86- letniej osoby, która opowiedziała nam, w jaki sposób Marcinek… do Hajnówki przywędrował! Ekipie kuchnia.cerkiew.pl udało się zatem poznać jedną z tajemnic kulinarnych naszych terenów. W odcinku zaprezentujemy również eksponaty z Muzeum Kultury Białoruskiej w Hajnówce. Zapraszamy!      Z podanych składników wyrabiamy ciasto, które wkładamy do lodówki – u Pani Ireny ciasto to w lodówce spędza całą noc. Kiedy ciasto jest odpowiednio schłodzone, odkrajamy od niego kawałki, które następnie rozwałkowujemy na stolnicy. Ciasto ma dwa etapy rozwałkowywania, bowiem nastepnie kładziemy je na metalowy krążek – może to być np. spód od tortownicy – i na nam rozwałkowujemy ciasto jak najcieniej. Z podanych proporcji powinno nam wyjść ok 20 placków. Nadmiar ciasta na krążku odkrajamy, by to co pozostało, zyskało okrągły kształt. Powstały placek nacinamy nożem – odpowietrzamy – aby podczas pieczenia nie powstały „bąble”. Placki pieczemy kilka minut, bowiem szybko stają się rumiane.    Podczas ubijania śmietany dodajmy cukier, wciąż ubijając – najlepiej przy pomocy miksera. Do tego dodajemy sok z połówki cytryny i zapach migdałowy. Gotową masę można wykładać na poszczególne placki – na każdym kładziemy ok. 2 czubate łyżki. Krem wsiąknie w placki powodując, że zrobią się one miękkie. Jedno ciasto, to ok 25 placków, więc jest to zajęcie dosyć pracochłonne. Takie ciasto odstawiamy do lodówki – nawet na całą noc – by placki dobrze przeszły naszym kremem. Aby nasze ciasto było symetryczne, wyrównujemy je przy pomocy noża – dociskając i odcinając poszczególne kawałki. Tak przygotowane ciasto dekorujemy za kawy naturalnej mielonej i bułki tartej, tworząc na nim dowolne kształty.    Zadanie zrealizowane dzięki dotacji Ministra Administracji i Cyfryzacji.  Zrealizowano przy wsparciu finansowym Urzędu Marszałkowskiego Województwa Podlaskiego w Białymstoku.  Projekt wspiera miasto Hajnówka oraz sieć sklepów Arhelan.", "url": "http://www.kuchnia.cerkiew.pl/przepisy.php?id_n=150", "category": "podlaskie", "sub_category": "Wyroby piekarnicze i cukiernicze", "phrase": "Hajnowski marcinek"}