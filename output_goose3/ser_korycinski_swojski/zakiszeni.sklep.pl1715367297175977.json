{"meta_description": "Ser Koryciński  naturalny, Podpuszczkowy z certyfikatem CHRONIONE OZNACZENIE GEOGRAFICZNE z Aulakowszczyzny w gminie Korycin  w kategorii > SERY KORYCIŃSKIE, ŚLESIŃSKIE, PODPUSZCZKOWE, DOJRZEWAJĄCE", "title": "Ser Koryciński naturalny, Podpuszczkowy z certyfikatem CHRONIONE OZNACZENIE GEOGRAFICZNE z Aulakowszczyzny w gminie Korycin", "content": "Ser Koryciński naturalny jest krojony z tzw. krążka/bochenka, który cały może ważyć nawet 3,5kg. Zapraszamy do spróbowania najlepszej jakości serów KORYCIŃSKICH, a przy zakupie prosimy wybrać wagę oraz ilość kawałków, które zapakujemy próżniowo. Można także złożyć indywidualne zamówienie na cały lub połowę krążka. Wtedy jednak prosimy o kontakt telefoniczny lub wpisanie tego w uwagach do zamówienia, a my skontaktujemy się z Państwem i ustalimy to indywidualne zamówienie. Sery KORYCIŃSKIE naturalne oraz z ziołami są delikatne i rozpływają się w ustach, a w miarę leżakowania dojrzewają. Należy przechowywać je w lodówce, a po rozpakowaniu najlepiej w pojemniku z dostępem powietrza. Jeżeli będzie wydzielała się wilgoć/woda to zalecane jest przetarcie sera do sucha ręcznikiem papierowym. Wyróżniamy kilka etapów leżakowania, gdzie po 2-4 dniach uzyskuje się ser świeży, który ma kremowy kolor i jest jeszcze dość wilgotny, w smaku łagodny, lekko kwaskowaty.  Od 5 do 14 dni leżakowania ser nabiera żółtej barwy i jest nieco twardszy na powierzchni oraz zdecydowanie bardziej suchy. Staje się bardziej wyrazisty w smaku i można wyczuć w nim lekko orzechową nutę. Idealnie pasują na kanapkę lub jako dodatek do sałatek, jak również na ciepło do zapiekanek lub grillowania. Ser swojski o naturalnym smaku (bez przypraw) to podstawowy wyrób korycińskich serowarów – poznaj jego szlachetny, delikatny smak. Musicie tego spróbować! Prosimy pamiętać o spróbowaniu innych smaków sera: z czarnuszką, z pomidorem, czosnkiem i bazylią, z tłuczonym pieprzem i świeżym czosnkiem czy też wędzony. Przetwory mleczne z naszej serowarni nie zawierają konserwantów, mleka w proszku, barwników ani innej chemii spożywczej. Przechowywać w lodówce, a smak z czasem robi się nieco bardziej wyrazisty, gdyż ser cały czas dojrzewa. Kilka słów o wybranym przez nas wytwórcy \"Serów Korycińskich\", a jest ich z prawdziwym certyfikatem tylko 7 gospodarstw. Podobnie, jak w przypadku wędlin rozszerzamy asortyment i rekomendujemy sprawdzone przez nas, a później przez naszych Klientów naturalne produkty z GOSPODARSTWA ROLNEGO Sławomir Szamreto z Aulakowszczyzny w gminie Korycin. Ser koryciński to duma Podlasia. Od 2005 r. figuruje on na liście produktów tradycyjnych Ministerstwa Rolnictwa i Rozwoju Wsi. Oferowany w gamie ciekawych smaków stał się polską odpowiedzią na nabiałowe specjały najwyższej jakości. Mimo regionalnego charakteru, sery korycińskie cieszą się coraz większą renomą w całym kraju. Z powstaniem sera korycińskiego wiąże się legenda, która głosi, że produkcji sera nauczyli mieszkańców regionu Szwajcarzy, którzy w drugiej połowie XVII wieku na ziemiach korycińskich brali udział w jednej z bitew Potopu Szwedzkiego. Ranni rycerze szwajcarscy trafili do folwarku Kumiała obok Korycina. Niektórzy z nich zdecydowali się osiąść tutaj na stałe i ponoć to właśnie oni w ramach wdzięczności za opiekę zdradzili mieszkańcom tajniki produkcji wyjątkowo smacznego sera. Największym sekretem było użycie podpuszczki, wówczas proszku z suszonych żołądków cielęcych. Sery Korycińskie z czasów Potopu Szwedzkiego leżakowały w kamiennych piwnicach ułożone na żytniej słomie. Dziś proszek z suszonych żołądków zastąpiła podpuszczka mleczarska, a gotowe sery leżakują krócej niż kiedyś, jednak cały proces przebiega tak samo, dzięki czemu uzyskujemy w pełni naturalny i wyjątkowo smaczny lokalny rarytas. Tradycyjny Ser Koryciński jest elastyczny, lekko wilgotny i posiada liczne, niewielkie dziurki. Tak też dzieje się dzisiaj, czyli podstawą jest pełnotłuste, niepasteryzowane mleko krowie tylko od lokalnych rolników, gdzie krowy są hodowane i karmione tradycyjnymi paszami, a nie z przemysłowych ferm hodowlanych. Proces wytwarzania jest w całości rzemieślniczy, jak w domu z zachowaniem najwyższej higieny, a nie jak w zakładzie przemysłowym i dlatego możemy uniknąć chemii przemysłowej i konserwantów. Mleko podgrzewa się, a następnie dodaje do niego sól i podpuszczkę, która powoduje, że mleko zsiada się w ciągu kilkunastu minut. Masę serową przekłada się do cedzaków i ugniata, aby odsączyć serwatkę. Masa jest także nacierana solą. W końcowym etapie produkcji sery trafiają na półki serowarni. Tam leżakują i dojrzewają, a raz na jakiś czas serowar odwraca serowe bloki i ewentualnie oczyszcza je z powstałych osadów. Dziękujemy, że kupujecie mądrze i zdrowo czerpiąc z lokalnych, polskich tradycji, co wspiera rozwój małych, rodzimych społeczności. Lokalnie, czyli smaczniej i zdrowiej, a lepsze jedzenie to lepsze życie.", "url": "https://www.zakiszeni.sklep.pl/pl/p/Ser-Korycinski-naturalny%2C-Podpuszczkowy-z-certyfikatem-CHRONIONE-OZNACZENIE-GEOGRAFICZNE-z-Aulakowszczyzny-w-gminie-Korycin-/258", "category": "podlaskie", "sub_category": "Sery i inne produkty mleczne", "phrase": "Ser koryciński „swojski\""}