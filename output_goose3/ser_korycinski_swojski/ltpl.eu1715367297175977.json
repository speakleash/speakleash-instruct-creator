{"meta_description": "Ser koryciński swojski jest chroniony w całej Unii Europejskiej, znajduje się w rejestrze chronionych nazw pochodzenia i chronionych oznaczeń geograficznych.", "title": "Ser Koryciński Swojski - LTPL", "content": "Jak podają źródła historyczne tradycja wytwarzania sera korycińskiego sięga drugiej połowy XVII lub XVIII w. Obecnie wytwarzany jest przez zrzeszenie producentów, działające od 2004r ., a liczące około 30 członków, w gospodarstwach położonych w gminach: Korycin, Janów i Suchowola, w powiecie sokólskim (podlaskie).  Jest serem dojrzewającym, z surowego, pełnego mleka krowiego z dodatkiem enzymu podpuszczki oraz soli kuchennej.  W zależności od długości czasu leżakowania wyróżnia się trzy jego typy:  * ser koryciński swojski - świeży; dojrzewanie od 2 do 4 dni;  * ser koryciński swojski - leżakowany; dojrzewanie i leżakowanie od 5 do 14 dni;  * ser koryciński swojski - dojrzały; dojrzewanie i leżakowanie sera od 14 dni do kilku miesięcy.  „Ser Koryciński Swojski” jest wyrabiany tą samą metodą i z użyciem tych samych podstawowych surowców przez wszystkich członków grupy producenckiej.  Jest wizytówką regionu. Cieszy się dużym uznaniem i renomą na obszarze północnej i środkowej Polski. W 2004 r. na poznańskich targach „Polagra Farm” otrzymał I nagrodę oraz tytuł „Smak Roku”, „Perłę” w konkursie Nasze Kulinarne Dziedzictwo oraz „Tytuł Podlaska Marka Roku” w kategorii „Smak”.", "url": "https://ltpl.eu/miejsce/ser-korycinski-swojski", "category": "podlaskie", "sub_category": "Sery i inne produkty mleczne", "phrase": "Ser koryciński „swojski\""}