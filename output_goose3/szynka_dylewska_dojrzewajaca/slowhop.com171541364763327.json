{"meta_description": "Jest jedna rzecz, o której powinniście wiedzieć, jeśli rozważacie Kalinówkę na wakacje. To dom na wyłączność, ale z pełnym wyżywieniem. I to nie byle", "title": "Kalinówka - odkrywaj i rezerwuj na", "content": "Jest jedna rzecz, o której powinniście wiedzieć, jeśli rozważacie Kalinówkę na wakacje. To dom na wyłączność, ale z pełnym wyżywieniem. I to nie byle jakim. Mamy dla Was produkty regionalne, którymi wygrywaliśmy konkursy, dom na odludziu i czekamy na głodnych. Nie przyjeżdżajcie tu na dietę. Poważnie. Dajcie sobie spokój. Tu się żyje prawdziwie i prawdziwie smakuje życie. Duże miasto i jego wymagania zostawiacie za sobą. My jesteśmy z dala od drogi i mamy swoje zdrowe zasady. Nie ma w nich diet, garsonek, dress codów, czynników ryzyka i analizy strategicznej przedsiębiorstw. Jest dobry chleb, świetna szynka i niebo z gwiazdami. A teraz do brzegu. Dom wybudowaliśmy na ruinach i spalenisku. Ale wygląda zacnie, nawiązuje do tutejszej historii i świetnie się wpisał w klimat Wzgórz Dylewskich. Jest w nim kilka ładnych pokoi, kominek z miśnieńskimi kaflami, trochę angielskiej porcelany i dużo klimatu. Wpadajcie na urodziny, rocznice, jubileusze i uroczystości z pomysłem. Zimą zbierajcie zaprzyjaźnionych gastroturystów, ruszajcie na biegówki. Latem do ogrodu i o każdej porze roku po unikatowe smaki. Mamy ich tu solidną ilość. Chętnie się dzielimy. Zapraszamy. To będzie rodzinna historia pełna rodzimych smaków. Jest w niej tata Kazimierz i pamięć o starym przepisie na długodojrzewającą szynkę. Potem próby odtworzenia i wreszcie sukces. Później jestem ja, stare spalenisko na Wzgórzach Dylewskich, no i wreszcie ten dom całkowicie dla Gości, bo jaki by nie był gospodarz, to i tak Goście się czują najlepiej, kiedy są sami. Ale to nie koniec opowieści, bo jest w niej miejsce na kulinarnego szmergla, wygrane konkursy na potrawy, nagrody, zaszczyty i sławę, a przede wszystkim kulinarny freestyle, jam session przy palniku, jazzowanie przy przyprawach i to, o co chodzi w istocie: foodgazm przy garach. Zapraszam do spróbowania jedynej na świecie Szynki Dylewskiej (pisanej wielką literą) i kilku innych cudów, do których z racji freestylu nie istnieją przepisy. Czekamy na Was na wzgórzach. I mamy coś do jedzenia... Oddajemy Wam siedlisko na wyłączność. To znaczy, że bez naszej nadmiernej obecności staniecie się gospodarzami i przetestujecie siebie na łonie mazurskiej przyrody. Mamy tu dla Was: -3 czteroosobowe sypialnie -2 duże łazienki (jedna z prysznicem, druga z dużą narożną wanną) -wielki salon z otwartą, w pełni wyposażoną kuchnią -dwa tarasy w tym jeden częściowo przeszklony (mamy w nosie, że leje) z widokiem na Park Krajobrazowy Wzgórz Dylewskich -duży ogród z tyłu i z przodu ze starymi drzewami owocowymi Czas wolny nasi Goście spędzają w ogrodzie, pasjami piją kawę na tarasie (racząc się kofeiną na równi z widokiem) i przesiadują w wysokim na 7 metrów salonie, który sprzyja długim nasiadówkom z winem przy kominku. Tutaj Slowhop opisze Twoje spanie. Jeśli chcesz możesz coś wypełnić albo edytować. Zazwyczaj domy gościnne przekazywane Gościom na wyłączność, nie wspominają o kuchni, dostarczając tylko pełne jej wyposażenie. U nas jest inaczej. Na Wasz przyjazd oczekujemy my jako Gospodarze oraz pełna lodówka. Po otwarciu jej drzwi staje się jasne, że z jedzenia nigdy nie żartujemy. Będzie w niej to, co akurat uznamy za słuszne o danej porze roku. A że chcemy Was przekonać do tego, by jeść lokalnie - przygotujcie się na kilka zaskoczeń. Z czego jesteśmy znani? - szynka dylewska, długodojrzewająca - produkt Roku 2018 - kiszona ikra z pstrąga (również jedyna na świecie) - serduszka i wątróbki z pstrąga w ziołach i oleju, - tatar z piersi Mularda wyhodowanego u nas, - mój autorski pasztet z pstrąga, który został wybrany przez najlepszych szefów kuchni z Izraela do reprezentowania Polski w Tel Awiwie - nasz wędzony pstrąg - rozpoznawalny już w całej Polsce - smalec z fasoli, hummusy smakowe, czy wegańskie pasztety (mówią, że naprawdę smaczne) Jeśli chcecie zobaczyć unikalne gotowanie i nieco się poduczyć - zorganizujemy dla Was warsztaty kulinarne. Jeśli naprawdę nie macie ochoty gotować na miejscu - po prostu zamówcie jedzenie u nas na konkretną godzinę. To nie będzie żywienie zbiorowe. Mamy powody przypuszczać, że nie pożałujecie. Tutaj Slowhop opisze Twoje jedzenie. Jeśli chcesz możesz coś wypełnić albo edytować. Edytuj tagi główne sekcji: Czy nie będę się nudzić? Park Krajobrazowy Wzgórz Dylewskich to przede wszystkim lasy. Piękne, na wzgórzach. Widać je z naszej werandy. I w zasadzie nie ma potrzeby nigdzie się ruszać ani w sumie nic robić. Ale jeśli ktoś ma ochotę, to nasz osobisty TOP 7 wygląda tak: 1. Zorganizujcie z nami warsztaty kulinarne. To fajna zabawa dla nas wszystkich i niezła nauka podejścia do prawdziwego jedzenia dla dzieciaków. 2. Jedźcie nad Jezioro Drwęckie (jakieś 25 minut samochodem) i popływajcie na wake'u (warto spróbować)... 3. ... albo poleżcie na plaży 4. Wyskoczcie do Spa w Hotelu Ireny Eris (jakieś 6 minut), jeśli marzycie o masażach, basenach i odnowieniu ciała 5. Zimą koniecznie spróbujcie biegówek - poza Halą Izerską to chyba najlepsze miejsce do spróbowania tego sportu 6. Zróbcie eko zakupy na targu ekologicznym przed Starą Szkołą w Wysokiej Wsi. Zabierzcie do domu trochę Warmii i Mazur (każda sobota w sezonie) 7. Spróbujcie jazdy konnej w Pałacu Pacółtowo - prawdopodobnie jedynej stajni na świecie, gdzie konie mają kryształowe żyrandole. Rzecz jasna - nic nie trzeba, wszystko można:) Tutaj Slowhop opisze Twoje atrakcje. Jeśli chcesz możesz coś wypełnić albo edytować. Super kontakt z p. Dagmarą, która już na samym początku zaoferowała nam całą listę jedzenia. Też duży plus, że przy prośbie o jedzenie wegetariańskie, zastałyśmy w kuchni mnóstwo pasztetów wege, przetworów i wielką michę pysznego humusu. Co do miejsca to jedynie czego żałuję to to, że nie mogłyśmy przyjechać na dłużej (przyjechaliśmy do Kalinówki na weekendowy wyjazd panieński), bo miejsce jest absolutnie fantastyczne! Piękny dom z wieloma miejscami do spania, w pełni wyposażoną kuchnią i to na czym nam bardzo zależało - miejscami do relaksowania się na tarasie z widokiem na dzikie Mazury. Kalinówka stała się jednym z tych miejsc do których zdecydowanie chciałabym wrócić! Byliśmy w Kalinówce w trzy rodziny przez cztery dni. Wypoczęłam jak na dwutygodniowych wakacjach - jeszcze nigdy coś takiego mi się nie zdarzyło! Okoliczności przyrody są przewspaniałe, a nie wypadłam sroce spod ogona, bo sama pochodzę z Suwalszczyzny, więc nie tak łatwo mi zaimponować ;). Taras z widokiem na pagórki, różne zielone enklawy, bardzo klimatyczny budynek, fortepian, z którego można korzystać (to nie takie oczywiste w innych miejscach ;) i wspaniała, wspaniała kuchnia (zarówno jako pomieszczenie z jadalnią, jak i smakołyki, które przygotowuje Dagmara) - to jest mój absolutny top! No właśnie, jedzenie - o mamuniu... Dagmara i Brun niesamowicie gotują, wędzą ryby, a przy tym są tak bezproblemowi, gościnni, no naprawdę - nie mogę się nachwalić. Koniecznie(!) weźcie ze sobą plastikowe pojemniki do zabrania jedzenia do domu (wykupiłam ostatnie pojemniki, które były dostępne w Dino w pobliskiej miejscowości, ostrzegam!). Pomieszczenia są czyste, ale to jest wieś, więc są uroki wsi (jakieś pojedyncze pająki, owady). Niektóre drzwi skrzypią lub trzeba je mocniej dopchnąć, żeby zamknąć, choć myśmy mieli przekrój dzieciowy 5msc-10 lat i nikt nie był wybudzony (a mamy też lekkich spaczy). Mimo iż posesja nie ma ani piaskownicy ani specjalnych konstrukcji dla dzieci (poza hamakiem, który był hitem), to nasze dzieciaki nigdy się nie nudziły - magia. My na pewno wrócimy, to miejsce ma tak pozytywną, relaksującą moc! Piękne okoliczności przyrody, dużo miejsc do spacerowania. Salon idealny dla większych grup. Dobrze wyposażona kuchnia. Przepyszne obiadokolacje i specjały od Pani Dagmary, szczerze polecam!", "url": "https://slowhop.com/pl/miejsca/kalinowka.html", "category": "warmińsko-mazurskie", "sub_category": "Mięso świeże oraz produkty mięsne", "phrase": "Szynka dylewska dojrzewająca"}