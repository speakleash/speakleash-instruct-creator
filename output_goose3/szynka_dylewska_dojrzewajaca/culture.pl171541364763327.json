{"meta_description": "Francuzi mają foie gras, ostrygi i trufle. A co luksusowego do jedzenia można kupić w Polsce? Oto nasza selekcja najbardziej ekskluzywnych polskich produktów żywnościowych.", "title": "Top 7 luksusowych produktów z Polski", "content": "Dojrzewająca szynka dylewska bardziej aromatyczna niż Serrano? To możliwe! Polska nie kojarzy się z wędlinami dojrzewającymi wysokiej jakości, lecz warto przełamać ów stereotyp, ponieważ i tu powstają perełki. I to o bogatej tradycji. Wyjątkowa szynka dylewska figuruje na Liście Produktów Tradycyjnych Ministerstwa Rolnictwa i jest laureatką wielu konkursów kulinarnych. Jak powstaje ? Wpierw jest moczona w solance i mieszance ziół. Potem schnie, a na koniec jest przewędzana zimnym dymem z drzew owocowych i dojrzewa. Proces dojrzewania trwa rok. Szynka cechuje się bardzo wysokimi walorami smakowymi – niektórzy twierdzą, że lepsza jest od hiszpańskiej Serrano. Tradycja wytwarzania dojrzewających szynek na ziemiach polskich to żadna nowość. Wspominają o nich stare zapisy i wiele starszych książek kucharskich, zwłaszcza pisanych przez autorki, które mieszkały na terenach Wielkiego Księstwa Litewskiego. We wschodniej części dawnej Polski peklowano wędliny na sucho, po czym poddawano dojrzewaniu. O takiej wzmiankowała też najsłynniejsza polska pisarka kulinarna XIX wieku, Lucyna Ćwierczakiewiczowa, podając w \"Jedynych praktycznych przepisach wszelkich zapasów spiżarnianych oraz pieczenia ciast\" następujący przepis na szynkę dojrzewającą: Szynki od czterech do sześciu tygodni mogą leżeć w soli stosownie do ich wielkości, wyjąć je wtedy z soli, osuszyć na powietrzu przez 24 godzin, a potem powiesić w wędzarni na tydzień. Uwędzone szynki powiesić w miejscu suchem, przewiewnem, w cieniu... Soląc same szynki, na każde dwa funty soli wsypać ćwierć funta miałkiego cukru, przez co nadzwyczaj kruszeją szynki. Ułożone szczelnie mięso, przykrywa się denkiem, przyciska kamieniami i stawia na jeden lub dwa dni w niezbyt chłodnem miejscu tak, aby się sól rozpuścić mogła; następnie wynosi do piwnicy lub w lecie do lodowni, jeżeli kto ją posiada; co tydzień najmniej raz należy zajrzeć, przewrócić i przekonać się, czy sos słony dostatecznie pod mięso podchodzi, w przeciwnym razie należy sztuki z wierzchu włożyć na spód, a ze spodu na wierzch i tak często zmieniać. Kumpiak podlaski to z kolei solona i suszona na wolnym powietrzu szynka wieprzowa z Podlasia. Wytwarzano ją tutaj od wieków: naturalnymi metodami i bez wędzenia. Oryginalny smak zawdzięcza naturalnemu procesowi dojrzewania, ważny jest także wysokiej jakości surowiec – zwierzęta muszą być żywione tradycyjnie. Surowe mięso jest nacierane czosnkiem, jałowcem, ziołami, pieprzem. Potem umieszcza się je w drewnianej beczce lub skrzyni z solą. Po dwóch tygodniach wyciąga się je z soli i zawiesza do suszenia. Solenie wyciąga z mięsa wodę i stabilizuje florę bakteryjną. I tak szynka dojrzewa w sąsiedztwie aromatycznych ziół. Dojrzewanie trwa od sześciu miesięcy do roku, a w tym czasie kumpiak przesycha, twardnieje, nabiera aromatu i smaku. Co ciekawe, w ten sposób na Podlasiu wytwarzano nie tylko szynki, ale również mięsa, kiełbasy, słoniny, a także ser – np. twarogi. Dawniej przechowywano je na strychach w specjalnych koszach z wierzby. Jak czytamy na stronie Ministerstwa Rolnictwa: \"na strychach panował mikroklimat, który służył długotrwałemu przechowywaniu produktów – zimą było sucho i przewiewnie, latem zaś – dość chłodno\". Dzięki temu szynka mogła być przechowywana bez uszczerbku dla jej wartości odżywczych i smakowych miesiącami, jeśli nie latami. A kiedy smakuje najlepiej? Skrojone od góry cienkie jak pergamin plasterki. Do tego najlepszy czarny wiejski chleb.", "url": "https://culture.pl/pl/artykul/top-7-luksusowych-produktow-z-polski", "category": "warmińsko-mazurskie", "sub_category": "Mięso świeże oraz produkty mięsne", "phrase": "Szynka dylewska dojrzewająca"}