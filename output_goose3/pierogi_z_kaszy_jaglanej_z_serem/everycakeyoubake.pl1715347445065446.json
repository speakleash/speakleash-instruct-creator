{"meta_description": "pierogi ruskie z kaszą jaglaną i twarogiem - pierogi ruskie po staropolsku", "title": "Pierogi ruskie po staropolsku, z kaszą jaglaną i twarogiem", "content": "Kiedyś, całkiem przypadkiem, natknęłam się na program w telewizji, z cyklu Smaki Polskie. Tematem tamtego odcinka były akurat pierogi, a dokładnie pierogi ruskie, o których pochodzeniu i o tym jak ich nadzienie zmieniało się przez lata, opowiadał dr Grzegorz Russak. Najbardziej zainteresowała mnie staropolska wersja, która podobno może poszczycić się aż 300-letnią tradycją w kuchni polskiej. Zanim tak popularne w naszej kuchni stało się nadzienie z ziemniaków i białego sera, wcześniej pierogi ruskie, pochodzące z Rusi Halickiej nadziewano kaszą jaglaną. Przyznam się, że od tamtej pory nie tylko chodziła za mną ciekawość tego smaku, ale też ciekawość samej kaszy jaglanej, która razem z wieloma innymi produktami powszechnej diety naszych pradziadków odeszła do lamusa, czego bardzo żałuję, po tym jak dowiedziałam się o niej trochę więcej.Okazuje się, że kasza jaglana, uzyskiwana z obłuskanych ziaren prosa, jest jedną z najzdrowszych kasz. Poza długim szeregiem dobroczynnych dla naszego organizmu związków, z witaminą E, B, lecytyną i mnóstwem substancji mineralnych na czele, kasza jaglana zawiera coś zupełnie unikalnego - bardzo rzadko występującą w produktach spożywczych. Dziewczyny - jedzmy kaszę jaglaną! :) Zamiast łykania, w większości przypadków wątpliwie działających specyfików na odchudzanie, na włosy, skórę i paznokcie, lepiej zjeść miseczkę kaszy jaglanej z naturalnym źródłem krzemu, który wpływa na to wszystko. I to jak kto woli - na słodko lub na wytrawnie, bo w obu wersjach jest smaczna. Kasza jaglana nie zawiera też glutenu, nie uczula, więc zalecana jest dla dzieci i alergików. Postaram się znaleźć więcej przepisów na jej wykorzystanie, bo zamierzam zatrzymać ją już na stałe w mojej diecie. A na dobry początek proponuję pierogi. Wszyscy, którzy kochają tradycyjne ruskie z ziemniakami, zakochają się też w staropolskich z kaszą - daję słowo :) Dołączam je do Festiwalu Kuchni Staropolskiej , organizowanego przez Raindrop.1 szklanka kaszy jaglanej,300 g twarogu,1 duża cebula (lub 2 małe),3-4 plastry wędzonego boczku,sól, pieprz500 g mąki pszennej,maślanka (tyle ile zabierze ciasto)Kaszę dobrze opłukać na gęstym sicie i przelać wrzątkiem. W garnku zagotować ok. 3 szklanki wody i dodać kaszę. Gotować na bardzo małym ogniu pod przykryciem 20 minut (kasza musi wchłonąć całą wodę i być miękka). Ostudzić.Boczek pokroić w małą kostkę i podsmażyć. Dodać posiekaną cebulę i zeszklić ją na boczku. Ostudzić.Twaróg rozdrobnić widelcem. Dodać ostudzoną kaszę jaglaną i cebulkę z boczkiem. Dobrze doprawić do smaku solą i pieprzem.Mąkę przesiać na stolnicę i dodawać powoli maślankę, zagniatając ciasto - musi być miękkie i elastyczne. Rozwałkować i wykrawać krążki. Na środek układać nadzienie, sklejając pierogi.Gotować kilka minut w osolonej wodzie. Podawać z podsmażoną cebulką i skwarkami.", "url": "https://www.everycakeyoubake.pl/2010/05/pierogi-ruskie-po-staropolsku.html", "category": "podkarpackie", "sub_category": "Gotowe dania i potrawy", "phrase": "Pierogi z kaszy jaglanej z serem"}