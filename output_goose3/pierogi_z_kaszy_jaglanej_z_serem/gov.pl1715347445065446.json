{"meta_description": "Produkt wpisany na listę produktów tradycyjnych w dniu 2013-04-17 w kategorii Gotowe dania i potrawy w woj. podkarpackim.", "title": "Jeżowskie pierogi z kaszą jaglaną i twarogiem - - Portal Gov.pl", "content": "Smak charakterystyczny dla kaszy jaglanej z wyczuwalnym dodatkiem masła i twarogu. Jeżowe leży w makroregionie Kotliny Sandomierskiej, na pograniczu Płaskowyżu Kolbuszowskiego i Równiny Tarnobrzeskiej, na terenie Puszczy Sandomierskiej. Tereny te posiadają mało zasobne w składniki pokarmowe gleby, przez co uprawy obejmują przede wszystkim zboża i ziemniaki. Nie dziwi więc fakt, że jednym z ważniejszych składników używanych do przygotowywania potraw są zboża, w tym kasze – jaglana, jęczmienna i tatarczana. Pierogi z kaszą jaglaną i twarogiem, zarówno dawniej jak i dziś, przygotowywane są w okolicy Jeżowego, według starej, niezmienionej receptury. Na ciasto „to trzeba tylko mąkę, sól, jajko, troszkę oleju, żeby takie miękkie było” (Wywiad etnograficzny przeprowadzony z mieszkańcami Jeżowego). Ciasto należy wyrabiać tak długo aż będzie gładkie i sprężyste. Następnie należy je przykryć głębokim naczyniem na ok. 0,5 godz. i w tym czasie przygotować farsz. Ugotowaną na mleku kaszę, najlepiej z dodatkiem masła, należy zmieszać z serem, „ale jak już kasza przestygła bo by się rozeszło, jakby się dało wcześnie, jeszcze do ciepłego. Sera tylko trochę się daje, tak jak do ruskich, mniej sera niż kaszy” (Wywiad etnograficzny przeprowadzony z mieszkańcami Jeżowego). Farsz należy doprawić solą i pieprzem. Z wyrobionego, rozwałkowanego ciasta należy wyciąć okrągłe placki, nałożyć na nie farsz i zlepić ze sobą brzegi. Pierogi należy gotować w osolonej wodzie, tak długo aż wypłyną na wierzch. Dla podkreślenia smaku i zapachu, pierogi z kaszy jaglanej podawane są przeważnie na ciepło, odsmażane na maśle lub na głębokim oleju, polane przesmażoną cebulką z tłuszczem albo śmietaną. Dawniej pierogi przyrządzane były przeważnie na dzień świąteczny, obecnie gotuje się je przynajmniej raz w tygodniu, zazwyczaj w piątki.", "url": "https://www.gov.pl/web/rolnictwo/jezowskie-pierogi-z-kasza-jaglana-i-twarogiem", "category": "podkarpackie", "sub_category": "Gotowe dania i potrawy", "phrase": "Pierogi z kaszy jaglanej z serem"}