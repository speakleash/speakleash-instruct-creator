{"meta_description": "", "title": "Podlaski Produkt Lokalny. Zaguby z Drohiczyna", "content": "Restauracja mieści się tuż przy katedrze, w niewielkiej pochyłej uliczce prowadzącej w dół wzgórza. To tu w 1935 r. pradziadek pan Basi Kosińskiej, właścicielki restauracji, zbudował dom. Własnymi rękami, bo był doskonałym cieślą, dla swoich dzieci – aby w mieście mogły zdobyć wykształcenie. Dziećmi opiekowała się ciocia Eugenia, a potem – kiedy już sama potrzebowała wsparcia – zajęli się nią pani Basia i jej mąż Marek. I tak dom pradziadka stał się letnim domem dla wielu turystów. Potrzebował jednak zmian. - Mieszkaliśmy już w sami w nowym domu i któregoś dnia oglądaliśmy z żoną jeden z seriali, który był nagrywany w Drohiczynie. Piękna katedra, piękny widok i nagle ten nasz stary domek z pokojami dla gości. No, ani on, ani nasze obejście nie wyglądały za dobrze – śmieje się Marek Kosiński. – Wtedy postanowiliśmy go zburzyć i na tym placu postawić nowy, już z restauracją. Powstała wówczas (w 2013 r.) dzisiejsza restauracja „Pod Katedrą.” A w niej oprócz tradycyjnej kuchni cioci Eugenii, drewniane belki zachowane ze starego domu pradziadka. Ciocia Eugenia swoim letnikom podawała dania tradycyjne, podlaskie: babkę ziemniaczaną, pierogi, placki, kartacze. - Piekła świetne drożdżowe ciasto, makowce, strucle z jabłkami. Robiła także doskonałe barszcze na zakwasie - wspominają państwo Kosińscy. Podobne menu oferują swoim gościom. W menu restauracji „Pod Katedrą” są także zaguby – pracochłonna potrawa, z której Drohiczyn słynie. Do zagubów potrzebne jest ciasto pierogowe, które po wyrobieniu należy rozwałkować na grubość 2-3 milimetrów. I rozsmarować na takim płacie farsz ze smażonych ziemniaków. Posmarowany ziemniakami płat ciasta zwija się jak roladę, kroi na spore kawałki i gotuje je w osolonej wodzie. Goście przyjeżdżający do Drohiczyna doceniają tradycyjną, podlaską kuchnię od samego początku istnienia restauracji, a ten był dość spektakularny. - To był weekend majowy, wystawiliśmy na salę kilka stolików, bo byliśmy przekonani, że niewiele osób nas odwiedzi, żadnej reklamy, informacji, dopiero skończyliśmy przygotowania – wspomina pan Marek. - A ludzie jak zaczęli do nas iść, to szli i szli. Jak miejsc zabrakło, goście sami z sali na dole zaczęli wnosić do restauracji jeszcze zafoliowane stoły i krzesła, aby mieć na czym usiąść i przy czym zjeść. Niektórzy do dziś to wspominają. W „Pod Katedrą” ważne są wspomnienia, tradycje rodzinne i historia Drohiczyna; a w kuchni liczy się jakość produktów. Jeśli mąka, to tylko z mazowieckich Repek od braci Górskich, albo z Młyna w Ciechanowcu. Mięso kupują w ubojni w Brańsku, bo jest od podlaskich hodowców. Z kolei warzywa przywożą „Pod Katedrę” lokalni rolnicy, a jajka – pani Agnieszka, która na co dzień pracuje w restauracji jako kelnerka. Ciasta, desery – także robią sami. Do niedawna samodzielnie produkowali też kiszonki – teraz korzystają z usług lokalnych gospodyń.", "url": "https://www.wrotapodlasia.pl/pl/rolnictwo/wiadomosci/produkt_lokalny/podlaski-produkt-lokalny-zaguby-z-drohiczyna.html", "category": "podlaskie", "sub_category": "Gotowe dania i potrawy", "phrase": "Zaguby "}