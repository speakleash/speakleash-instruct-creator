{"meta_description": "Kilka ziemniaków, trochę mąki i wody, parę przypraw i powstaje najpyszniejsze danie na szybki i tani obiad. Poznajcie podlaskie zaguby, a już nigdy więcej nie", "title": "Podlaskie zaguby to najlepsze kluski, jakie zjecie. Zrolowane z ziemniaczanym farszem smakują obłędnie", "content": "Wszyscy fani ziemniaków zajadają się pyzami, kluskami i kartaczami, ale mało kto zna podlaskie zaguby, a to wielka strata. Ta wyjątkowa potrawa łączy bowiem 2 popularne polskie dania w jedno, a wszystko to tylko z kilku tanich jak barszcz składników i w krótkim czasie. Zobaczcie, jak zrobić to cudo, a zakochacie się od pierwszego kęsa. Kluski zaguby - z czym to się je? Pod tą tajemniczą nazwą kryją się proste kluski z farszem ziemniaczanym, jednak podane w nieco inny sposób niż zwykle. Zamiast kleić je w dłoniach na kształt pyz czy kartaczy, zaguby bowiem przygotowuje się z ciasta pierogowego, które zwija się jak roladę, a następnie kroi w plasterki i gotuje we wrzątku. Dzięki takiej technice tanie i łatwe w przygotowaniu danie nabiera ciekawego, eleganckiego wyglądu i od razu znacznie bardziej zachęca do jedzenia. Przepis na podlaskie kluski zaguby jest dziecinnie prosty, jednak efektu nie powstydziłaby się nawet najlepsza restauracja. Aby przygotować to przepyszne i smakowicie wyglądające danie potrzebujecie tylko prostego ciasta na bazie mąki i wody oraz farszu z ziemniaków i cebulki. Choć ten zestaw składników wydaje się bardzo podstawowy i kosztuje grosze, to można z niego wyczarować prawdziwą ucztę dla kubków smakowych. Tę zapomnianą recepturę przypomniała na swoich instagramowym profilu Ewa Szczesna, uczestniczka popularnego kulinarnego show MasterChef. Zobaczcie, jak zrobić ten smakołyk krok po kroku. Cebulę obieramy, drobno siekamy i podsmażamy na oleju. Następnie obieramy i myjemy ziemniaki, po czym ścieramy je na tarce o drobnych oczkach. Odciśniętą masę ziemniaczaną wrzucamy a patelnię do podsmażonej cebulki, przyprawiamy solą, pieprzem i majerankiem do smaku i gotujemy, aż cała woda odparuje. W tym czasie robimy proste ciasto pierogowe, zagniatając mąkę z ciepłą wodą, solą, olejem i odrobiną sody oczyszczonej. Tak przygotowane ciasto pierogowe porządnie wyrabiamy, a następnie odstawiamy pod przykryciem na 20 minut. Po tym czasie wałkujemy masę, smarujemy ją wystudzonym farszem ziemniaczanym i zwijamy ciasno jak roladę. Następnie kroimy skośnie dość grube paski. Tak przygotowane kluski zaguby gotujemy w osolonym wrzątku przez około 5-10 minut, w zależności od tego, jak grube zrobimy plastry. W tym czasie przygotowujemy też okrasę z drobno pokrojonej cebulki i boczki, podsmażonych na złoty kolor. Na koniec smażenia dorzucamy na patelnię odcedzone kluseczki i podsmażamy je aż się zarumienią.", "url": "https://www.mojegotowanie.pl/artykul/podlaskie-zaguby-to-najlepsze-kluski-jakie-zjecie-zrolowane-z-ziemniaczanym-farszem-smakuja-oblednie", "category": "podlaskie", "sub_category": "Gotowe dania i potrawy", "phrase": "Zaguby "}