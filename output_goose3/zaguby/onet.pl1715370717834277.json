{"meta_description": "Zamówiłam zaguby podlaskie, bo zaintrygowała mnie nazwa tego dania. To rodzaj rolady z ziemniaków, gotowanej w pierogowym cieście. Zaguby królują w Drohiczynie i okolicach, choć swoje jadłam w Leśnej Podlaskiej.", "title": "Staropolski, nadbużański przysmak. Mamy przepis", "content": "Okazuje się, że specjalistką od zagubów jest Teresa Nazarczuk, która od lat serwuje je we własnej restauracji Zamkowa w Drohiczynie właśnie. Sama pochodzi spod Sokołowa Podlaskiego, zaguby często gościły w jej rodzinnym domu. — Robiła je babcia, robiła mama. To danie proste, choć dość czasochłonne. Ale nie ukrywam, że klienci bardzo je lubią – mówi pani Teresa. Zaguby to danie z ziemniaków i ciasta pierogowego charakterystyczne dla kuchni podlaskiej regionu nadbużańskiego, zwłaszcza w powiecie siemiatyckim. Nazwa \"zaguby\" pochodzi ze staropolszczyzny. Słowo \"gub\" lub \"gubać się\" oznacza fałdę lub zawijanie, jak czytamy w Słowniku Języka Polskiego, napisanym przez Aleksandra Brucknera. Zaguby znane są od XIX w., kiedy na ubogim Podlasiu podstawą wyżywienia były kartofle, mąka i cebula. Nie bez znaczenia były liczne posty kościelne, bo ludność była tu zawsze pobożna. Zaguby nadawały się do poszczenia idealnie – w dni bezmięsne kraszono je olejem, poza postem polewano skwarkami. — Tradycyjne, bez dodatku mięsa, choć niektórzy dają też smażony boczek do środka. Ja nie. Ale mogę okrasić albo skwarkami, jak ktoś chce danie mięsne. Zwyczajowo okraszam smażoną na oleju cebulką – wyjaśnia. Pani Teresa zaguby gotuje w jednym kawałku, choć można gotować je już pokrojone. Podaje się albo okraszane z wody, albo podsmażane. Ja swoje jadłam w restauracji Zacisze w Leśnej Podlaskiej. Były podane z patelni i miały w środku boczek. To naprawdę pyszne danie. Możecie je zrobić bez problemu w domu, bo przepis jest banalnie prosty: Ziemniaki obieramy i myjemy, ścieramy na tartce. Dodajemy boczek pokrojony w kostkę, zeszkloną cebulę, przyprawy. Dokładnie mieszamy i smażymy na patelni aż do wypieczenia masy ziemniaczanej. Zagniatamy ciasto z ciepłą wodą oraz z łyżeczką sody, musi być dobrze zagniecione, aby dało się zrobić elastyczne, prostokątne placki. Placki rozwałkowujemy, nakładamy masę, rozsmarowujemy i zawijamy w rulon tak jak struclę makową. Możemy od razu pokroić na skośne kawałki, możemy gotować w całości. Wrzucamy na osoloną, wrzącą wodę, po wypłynięciu pokrojone gotujemy ok. 25 minut, w całości około 35 minut. Podajemy okraszone cebulką lub skwarkami. Jeśli ktoś woli danie wegetariańskie, nie dodaje do masy ziemniaczanej boczku.", "url": "https://www.onet.pl/styl-zycia/kobietaxl/staropolski-nadbuzanski-przysmak-mamy-przepis/3dh56s1,30bc1058", "category": "podlaskie", "sub_category": "Gotowe dania i potrawy", "phrase": "Zaguby "}