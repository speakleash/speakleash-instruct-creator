{"meta_description": "", "title": "Zaguby - tradycyjne danie z Podlasia za 5 zł. Prosty obiad dla fanów ziemniaków", "content": "Podlasie słynie ze swej oryginalnej kuchni. Ogromną popularnością w tym regionie cieszą się zwłaszcza potrawy z ziemniaków. Jadąc na wschód Polski, nie sposób nie skosztować tradycyjnej babki ziemniaczanej, kiszki czy soczewiaków. Mniej znane, a równie smaczne są zaguby, serwowane głównie nad Bugiem. Z ich wykonaniem poradzi sobie każdy, a poniższą recepturą powinni się zainteresować szczególnie miłośnicy dań ziemniaczanych. Podlaskie zaguby to połączenie pysznego farszu z ziemniaków w delikatnej otoczce ciasta pierogowego Jeśli lubisz kluski oraz pierogi, to zaguby są dla ciebie daniem wprost idealnym. Technika lepienia tych przysmaków jest nie tylko oryginalna, ale i estetyczna - ułożone na talerzu wyglądają niezwykle wykwintnie. Sprawdzą się zarówno jako danie obiadowe, w towarzystwie surówek oraz skwarek z bekonu, jak i w formie przystawki dla gości podczas spotkania ze znajomymi. Gwarantujemy, że nikt nie odmówi sobie dokładki, a podlaskie kluseczki w mig znikną ze stołu. Zaguby - kluski z ziemniakami i cebulką. Sposób wykonania Ziemniaki umyj, obierz i zetrzyj na tarce z małymi oczkami. Po starciu dociśnij je ręcznikiem papierowym i odsącz. Cebulę również umyj i obierz, a następnie drobno posiekaj i podsmaż na patelni z olejem. Do podsmażonej cebulki dodaj odciśniętą masę ziemniaczaną. Wszystko dopraw solą, pieprzem i majerankiem. Wymieszaj i gotuj do odparowania wody. W międzyczasie przygotuj ciasto pierogowe. Mąkę pszenną zagnieć rękoma z wodą, olejem i sodą oczyszczoną. Wyrabiaj masę przez kilka minut, aż wszystkie składniki się połączą. Zakryj je ściereczką lub ręcznikiem i odstaw na około 15-20 minut. Powstałą masę rozwałkuj, wyłóż na nią farsz i zwiń ciasto na kształt roladki. Roladę pokrój na kawałki o szerokości 3 cm. Zaguby wrzuć do garnka z osoloną wodą i gotuj przez 10 minut. Na patelni z rozgrzanym olejem podsmaż posiekaną cebulkę i pokrojony drobno boczek. Tak uzyskaną okrasą posyp wyjęte z wody i lekko podsmażone podlaskie kluski. Smacznego! Więcej podobnych tematów znajdziesz na stronie głównej Gazeta.pl", "url": "https://haps.pl/Haps/7,167251,30187610,zaguby-tradycyjne-danie-z-podlasia-za-5-zl-pomysl-na-prosty.html", "category": "podlaskie", "sub_category": "Gotowe dania i potrawy", "phrase": "Zaguby "}