{"meta_description": "Masz dosyć tęczowych pisanek, stołów uginających się pod ciężarem mazurków i lania wody w poniedziałek? Podpowiadamy, jak przygotować tradycyjne święta po kaszubsku.", "title": "Kraszanki od zająca i pogrzeb żuru. Wielkanoc na Kaszubach", "content": "Kraszanki od zająca i pogrzeb żuru. Wielkanoc na Kaszubach wielkanoc_kaszebe_delu_290313_019.jpg , default , Kraszanki od zająca i pogrzeb żuru. Wielkanoc na Kaszubach , Dwumetrowa pisanka pomalowana we wzory zaczerpnięte z haftu kaszubskiego przez panie z Koła Gospodyń Wiejskich z Łapina, fot. Łukasz Dejnarowicz / FOR , center Zadania do wykonania: święcenie palm, odwiedziny u sąsiada. Na deser: bazie. Na pamiątkę przybycia Chrystusa do Jerozolimy w kościele chrześcijańskim święci się palmy. Dużą popularnością cieszą się wiązanki świeżo ściętych oraz suszonych roślin, ozdobione bibułą czy krepą i kolorowymi tasiemkami. Z Wileńszczyzny wraz z przesiedleńcami po II wojnie światowej na Kaszuby przywędrowały barwne rękodzieła plecione z ziół i zbóż oraz polnych, leśnych i ogrodowych kwiatów zbieranych o różnych porach roku. Jednak tradycyjna, kaszubska palma wielkanocna to nic innego jak kilka gałązek wierzbowych pokrytych pąkami kwiatowymi, zwanymi baziami tudzież kotkami, owiniętych sznurkiem lub wstążką. Kaszubi wierzą, że świeże pędy wierzby mają czarodziejską moc. Po pierwsze, przeganiają nieszczęście i chronią przed chorobami. Dlatego też starym zwyczajem gospodarz wczesnym rankiem odwiedza sąsiada i smaga go palmową rózgą, mówiąc: \"Wierzba bije, jô nie bije. Za tidzéń wiôldżi dzéń, za nocë trzë i trzë są Jastrë\" (Jastrë po kaszubsku oznacza Wielkanoc). Pozostałe gałązki umieszcza się najczęściej za obrazami we wszystkich pomieszczeniach domu, także w stodołach, stajniach i ulach pszczelich. Po drugie, poświęcone witki strzegą przed bólem gardła, febrą i gorączką. Taką gwarancję daje połknięcie jednej puchatej bazi. Po trzecie, przekazują siłę witalną odradzającej się na wiosnę przyrody. Toteż przy pierwszej okazji uderza się palmami wypędzone na pastwisko bydło. Wierzbowych gałązek nie można wyrzucać. Należy je spalić, najlepiej podczas burzy – tak daleko, jak sięga dym, piorun nie trzaśnie – albo posiekać bazie i pomieszać z ziarnem siewnym, by zapewnić urodzaj. Jak sprawić, żeby kwiaty długo kwitły, a drzewa i krzewy okazale się prezentowały? Kaszubi mają na to sekretny sposób. Uważają, że Wielki Tydzień, szczególnie Wielki Czwartek, jest najodpowiedniejszą porą wczesnych siewów i sadzenia roślin. Tego dnia rozpoczynają się też przygotowania tradycyjnych potraw na wielkanocny stół. Mazurki? Nic z tego. Zwyczaj ich pieczenia przywędrował do tej części kraju znacznie później. Natomiast babki i ciasta drożdżowe od zawsze miały wierne grono wielbicieli. Nie może oczywiście zabraknąć świątecznych jaj. Kaszubskie gospodynie mogłyby wtrącić swoje trzy grosze do teorii koloru. Olchowe szyszki, owoce czarnego bzu lub suszone owoce jagody barwią na czerwono. Owoce tarniny – na niebiesko. Głęboki fiolet uzyskujemy z płatków ciemnej malwy. Soczystą zieleń – z traw, oziminy oraz liści ziół, zwłaszcza ich królowej – jak mawiał Hipokrates – pokrzywy. Liście brzozy i olchy, kora młodej jabłoni, suszone kwiaty jaskrów polnych, majówka błotna, trzcina i rumianek oraz igły modrzewiowe tworzą całą paletę żółtych odcieni. Kolor pomarańczy otrzymujemy z marchwi i dyni. Trochę brązu można skraść łupinom orzecha lub igłom jodły, ale najlepiej \"opala\" kora dębu i olchy. Złoto? Wystarczy połączyć żółte barwniki z brązowymi. Wszelkie melanże są mile widziane. Do przygotowanej mikstury wkładamy ugotowane jajko, a o jego kolorze decydują nie tylko naturalne składniki, lecz także czas barwienia, temperatura i gęstość roztworu. Gotową kraszankę można powlec cienką warstwą oliwy, by dodać jej blasku. Żadnych malowanych czy drapanych wzorów, tylko głębia koloru. Czas na ostatnie świąteczne porządki. O ile bielenie chat i drzew w sadzie bądź czyszczenie sprzętów trwa od kilku dni, o tyle w piątek ma miejsce rytualne zamiatanie izby. Józef Łęgowski ps. Nadmorski w 1892 roku zanotował: \"Używa się jeszcze jednego, prawdopodobnie starożytnego zwyczaju w Wielki Piątek: przed wschodem słońca zamiatają niewiasty chałupę i zdjąwszy z siebie zupełnie ubranie wynoszą śmieci na miedzę sąsiada, przez to uwolnią się od robactwa (wszy i pcheł) a wpędzają je sąsiadowi\". Dzień ukrzyżowania Jezusa określano dawniej terminem Płaczëbóg. Aby domownikom przypomnieć o biczowaniu Pana, gospodyni biła całą rodzinę kłującą gałązką agrestu, wykrzykując przy tym: \"Płaczëta, dzys je Płaczëboga!\". Najmocniej dostawało się mężowi, dzieci otrzymywały symboliczne lanie. W niektórych miejscowościach (np. w okolicach Pucka) obrzęd ten wykonywano już w czwartek, natomiast w Wielkopolsce znany jest jako Boże rany. Gdy w kościołach milkną dzwony na znak żałoby po śmierci Chrystusa, na Kaszubach w ruch idą hałaśliwe klekotki. Młodzież płci męskiej chodzi po wsi, klekocze lub – jeszcze głośniej – terkocze, ogłaszając wszystkim czas smutku. Podobno wrzawa może trwać aż do następnego dnia. Skuteczną metodą walki ze złem jest ogień. W kaszubskich domach gasi się więc wszystkie paleniska, by w sobotę rozniecić żar na nowo. Najlepiej sprawdzają się rozżarzone węgielki szakłaka ciernistego lub tarniny przyniesione z ognisk rozpalonych wcześniej na rozstajach dróg. Gdy już dokona się magiczne oczyszczanie ogniska domowego, pozostałym po obrzędzie węglem kreśli się czarne krzyże na drzwiach chałup i stajni, co ma zapewnić pomyślność. W okolicach Bytowa niegdyś rozpalano ogień na cmentarzu, a popiół rozrzucano na polu, co podobno chroniło plony przed gradobiciem. Jeszcze w Wielki Piątek przestrzegany jest ścisły post, natomiast w Wielką Sobotę można już ostatecznie pożegnać ten okres. W jaki sposób? Należy uroczyście wypędzić go z Polski. Symbolem Wielkiego Postu jest żur, gdyż na Kaszubach to właśnie zakwaszona zupa mączna stanowiła wówczas główny posiłek – obok solonych śledzi (W posce beczka sledzy, a w żniwa beczka piwa). W powiecie kartuskim znany jest zwyczaj chowania żuru czy demonstracyjnej wędrówki przez wieś z garnkiem zupy, który następnie rozbija się o plecy jednego z uczestników obrządku (przynajmniej tak to zapamiętała etnografka Bożena Stelmachowska). Stąd wzięło się przysłowie: Nie gadôj o żurze, bo są ju Jastrë, czyli \"to, o czym mówisz, jest już nieaktualne\". Północ to najlepsza pora na kąpiel w jeziorze lub rzece. Woda z tych źródeł chroni przed chorobami skóry i oczu, a wręcz posiada właściwości odmładzające. Dlatego jeżeli komuś zabraknie odwagi, by zażyć rytualnej kąpieli w lodowatej wodzie, wystarczy napełnić nią dzbanek i zanieść – koniecznie w ciszy – do domu. Później służyć może do celów kosmetycznych, zapewniając piękną cerę twarzy. Trzeba się jednak spieszyć z nabieraniem wody, gdyż ta traci swą moc ze wschodem słońca. Przed niedzielnym świtem, zwykle między godziną 3 a 5, na kaszubskich wsiach rozlega się głośne, przypominające grzmot bębnienie. Młodzież robi przysługę mieszkańcom, budząc ich na mszę rezurekcyjną. Dawniej odbywała się ona godzinę po wschodzie słońca, a pora ta była niepowtarzalną okazją do zobaczenia wynurzającej się słonecznej tarczy, na której można dojrzeć – jeśli wierzyć zapewnieniom Kaszubów – baranka z chorągiewką symbolizującego Jezusa Chrystusa. Kaszubską Wielkanoc określa się mianem Jastrë, a językoznawcy mają kilka teorii na temat pochodzenia tej nazwy. Jedni widzą związek z germańską boginią światła Eostre (Ostara) – stąd niemieckie Ostern (Wielkanoc). Drudzy wskazują raczej na rodzimą etymologię: od słowiańskiego Jastrzëboga lub bogini Jastry. Ponadto słowo \"jaster\" oznacza \"jasny, świetlisty\". Wielkanocne śniadanie różniło się zależnie od majętności gospodarza. Dawniej tylko u gbùrów (bogatych gospodarzy) i drobnej szlachty święciło się potrawy (jajka, kiełbasy, mięso, chleb). Biedniejsi spożywali skromny posiłek. Nie we wszystkich domach kultywowało się zwyczaj dzielenia jajkiem – na Pomorzu rozpowszechnił się dopiero po 1920 roku. Kaszubska tradycja nakazuje uformować bryłę masła na kształt baranka i postawić wraz ze święconką na stole. Jednak królową śniadania jest prażnica, czyli jajecznica. Są różne warianty potrawy, na przykład według mieszkańców nadmorskich terenów jajecznica doskonale komponuje się z węgorzem. Jeden z przepisów brzmi następująco: \"Najlepszy boczek należy pokrajać na drobne skwarki, wrzucić na patelnię i smażyć do wytopienia tłuszczu. Wrzucić do tego pokrajaną w plasterki cebulę, smażyć ją do zarumienienia. W garnuszku rozbić jaja według uznania 2-3 na osobę i wymieszać na jednolitą masę, dodając sól do smaku. Można też, jak przy jajecznicy po chłopsku, dodać łyżkę pszennej mąki i pół szklanki ciepłego tłustego mleka. Wszystko dokładnie wymieszać, wylać na gorącą patelnię, a ciągle mieszając doprowadzić do właściwej gęstości\". Pod wieczór organizowane są tzw. zmówinë lub zrękowinë, polegające na wzajemnej ugodzie rodziców dotyczącej posagu panny młodej. Jeśli już dawno jest po słowie, w Jastrową Niedzelę odbywają się huczne wesela. Śmigus-dyngus, zwany lanym poniedziałkiem, na Kaszubach nie ma nic wspólnego z wodą. Do lania, czyli chłostania kobiet (zwykle dziewcząt i młodych panien), chłopcy przygotowują się już kilka dni wcześniej. Zbierają i suszą gałęzie jałowca, żeby jego igły były sztywne i kłujące. W Wielkanoc dogadują się z gospodarzem domu, aby ten zostawił otwarte drzwi lub niedomknięte okno, co umożliwi kawalerom dostanie się do izby swojej wybranki wczesnym rankiem. Również panna, nie chcąc być ofiarą tradycji, może zawczasu wypuścić z chlewa świnie na znak nietykalności. Jednak kaszubskie dziewczęta nieczęsto korzystają z tej możliwości, gdyż bardziej dotkliwe wysmaganie jałowcem oznacza, że cieszą się większym powodzeniem płci przeciwnej. Zresztą nazajutrz mogą się zemścić. Podczas dëgowania można usłyszeć śpiewkę: Dingus, dingus – po dingusie  Leżi placek na obrusie.  Matka kraje, ojciec daje –  Proszę o malowane jaje. Słowo \"dyngus\" oznacza okup, więc chłopców powstrzymać może jedynie jakiś podarek – przeważnie malowane na Wielkanoc jajko. Jak można je później wykorzystać? W Wielkanocny Poniedziałek do dzieci przychodzi zając z prezentami (w zależności od regionów może to być także niedziela lub sobota), więc trzeba mu uwić jakieś gniazdko. Kraszanki wkłada się do przygotowanego lokum, a dzieciom wmawia, że przyniósł je zając.", "url": "https://culture.pl/pl/artykul/kraszanki-od-zajaca-i-pogrzeb-zuru-wielkanoc-na-kaszubach", "category": "pomorskie", "sub_category": "Gotowe dania i potrawy", "phrase": "Żur z Kaszub"}