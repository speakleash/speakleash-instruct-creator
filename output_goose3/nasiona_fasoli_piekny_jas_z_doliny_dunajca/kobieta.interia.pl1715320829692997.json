{"meta_description": "", "title": "Biała fasola z Doliny Dunajca. Dlaczego powinno się ją jeść?", "content": "Słodkawe w smaku nasiona fasoli Piękny Jaś mają jednolity, białawy kolor i nerkowaty kształt. Należą do największych spośród wszystkich nasion fasoli wielokwiatowej. Piękny Jaś może być uprawiany nie tylko dla celów kulinarnych, ale też ozdobnych. Należy do odmian tycznych, jest wysoki. Sprawdzi się w roli parawanów, tak w przydomowym ogródku, jaki i na balkonie czy tarasie. Rośnie szybko, ma dużo liści i pięknych, białych kwiatów. Piękny Jaś nie lubi cienia. Dobrze rośnie w półcieniu na częściowo osłoniętych stanowiskach, blisko oczek wodnych i murów. Tradycyjnie fasola Piękny Jaś jest uprawiana w 11 gminach w Dolinie Dunajca, bo panujące tu warunki środowiskowe zapewniają jej optymalny wzrost. W Dolinie Dunajca fasola nie jest narażona na gwałtowne wahania temperatur między dniem i nocą ani silne podmuchy wiatru. Wyjątkowe walory smakowe i wysoka wartość odżywcza fasoli Piękny Jaś zostały docenione. W 2006 roku umieszczono ją na Liście produktów tradycyjnych Ministerstwa Rolnictwa i Rozwoju Wsi. Co zyskamy, kiedy włączymy do jadłospisu tę odmianę fasoli białej? Zobacz również: Chroni przed rozwojem cukrzycy. Sięgaj po nią codziennie Fasola biała Piękny Jaś jest źródłem łatwo przyswajalnego białka, dlatego jest tak cenna dla osób, które nie spożywają mięsa, ewentualnie jedzą je rzadko. Co ciekawe, zawartość białka w fasoli jest wyższa niż w mięsie, jednak roślinne białko nie jest pełnowartościowym. Nie ma wszystkich niezbędnych aminokwasów. Dla uzyskania kompletu aminokwasów, warto połączyć fasolę na przykład z kaszą gryczaną. Zobacz również: Jak się pozbyć opryszczki? Piękny Jaś ma wysoką zawartość błonnika, który, choć nie jest składnikiem odżywczym (a substancją balastową), ma kluczowe znaczenie dla prawidłowego przebiegu większości procesów życiowych, z naciskiem na metabolizm. Wypełniając żołądek, błonnik daje uczucie sytości, dlatego obecna w posiłku fasola to dobry sposób na zachowanie umiaru w wielkości spożywanych porcji. Błonnik ma korzystny wpływ na perystaltykę jelit, budzi leniwy metabolizm i pomaga uporać się z zaparciami. W dobie wysoko przetworzonej żywności wiele osób skarży się na kłopoty z wypróżnieniem. Problem nasila się w miesiącach jesienno-zimowych, dlatego zwłaszcza w tym czasie warto włączyć do menu fasolę. Błonnik usprawnia metabolizm tłuszczów i węglowodanów. Spośród wszystkich odmian fasoli, Piękny Jaś wyróżnia się szczególnie wysoką zawartością magnezu - pierwiastka, który pełni szereg ważnych funkcji w organizmie. Magnez jest katalizatorem przemian białkowych, tłuszczowych i węglowodanowych, pomaga unormować poziom cukru we krwi. Chroni przed rozwojem cukrzycy i zmian miażdżycowych. Ma też korzystny wpływ na prace serca, kurczliwość mięśni i przewodnictwo nerwowe. Jesienią trudno o lepszy zestaw cech, a jako że magnez z pożywienia jest dla organizmu cenniejszy niż syntetyczny - pamiętajmy o Piękny Jasiu w komponowaniu jadłospisu. Oprócz białka i magnezu, z nasion fasoli Piękny Jaś pozyskamy ważne dla zdrowia krwi żelazo i szereg witamin z naciskiem na witaminy z grupy B, które wspierają pracę systemu nerwowego i koncentrację. Nasiona Pięknego Jasia są też źródłem NNKT (niezbędnych nienasyconych kwasów tłuszczowych), czyli najbardziej pożądanego dla zdrowia rodzaju tłuszczu oraz fitosteroli, które regulują gospodarkę hormonalną organizmu. W odróżnieniu od grochu, biała fasola nie zawiera sodu, dlatego jest szczególnie polecana dla osób z nadciśnieniem tętniczym. Sprawdź: Jak zrobić smalec z fasoli? Poznaj proste i smaczne przepisy Piękny Jaś może być zarówno bazą, jak i dodatkiem do potraw z kuchni całego świata. Sprawdza się w zupach - fasolowa i barszcz ukraiński, lubianej w naszym kraju fasolce po bretońsku, a także meksykańskich tortillach i burrito. Po nowe inspiracje warto sięgnąć do kuchni wegetariańskiej, w której fasola jest wykorzystywana nie tylko w daniach wytrawnych, ale też deserach. Pasztet i ciasto z fasoli smakują wybornie. Może warto się o tym przekonać tej jesieni?", "url": "https://kobieta.interia.pl/zdrowie/news-piekny-jas-biala-fasola-z-doliny-dunajca-dlaczego-powinno-si,nId,6347409", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Nasiona fasoli „Piękny Jaś” z doliny Dunajca "}