{"meta_description": "", "title": "Fasola Piękny Jaś z Doliny Dunajca", "content": "Dolina Dunajca, to nie tylko jeden z piękniejszych terenów turystycznych naszego kraju, ale i miejsce szczególnie korzystne dla uprawy fasoli, wśród której najważniejsza jest odmiana Piękny Jaś. Jej nasiona mają nerkowaty kształt, są bocznie spłaszczone i błyszczące, a także całkiem spore. W Dolinie Dunajca charakteryzuje je większa niż gdzie indziej zawartość magnezu (80 mg/kg; wynika to z wysokiej zawartości pierwiastka w tutejszej glebie). Piękny Jaś z doliny Dunajca smakuje słodkawo, a jego konsystencja jest niezwykle delikatna. Ma też cienką skórkę, dlatego gotuje się o 10 minut krócej, niż inne „jasie”. W Dolinie Dunajca panują doskonałe warunki naturalne do uprawy Pięknego Jasia: plantacje położone są dość nisko, dzięki temu pola osłonięte są od wiatru, na który roślina jest bardzo wrażliwa. Ich usytuowanie na madach rzecznych również jest korzystne dla tego gatunku – ze względu na zawartość składników przyswajalnych (w tym wspomnianego magnezu), odczyn gleby i ilość opadów. Do tego trzeba oczywiście dodać umiejętności producentów z Doliny Dunajca (np. wybór odpowiednich tyczek czy optymalnego terminu podcięcia roślin, by zdążyć przed pierwszymi przymrozkami itd.), za którymi stoi wiedza i doświadczenie wielu pokoleń. Także kulinarne: w Dolinie Dunajca rozwija się bogata i oryginalna kuchnia fasolowa. Z fasoli robi się tu naprawdę wszystko: od kiełbasy, po wyskokowe napitki. Oczywiście, z Pięknego Jasia! Nie dziwi więc, że w dniu 25 października 2011 r. fasola Piękny Jaś z Doliny Dunajca została wyróżniona oznaczeniem Chronionej Nazwy Pochodzenia (ChNP). Uprawnienia do produkcji fasoli z oznaczeniem ChNP mogą otrzymać jedynie rolnicy uprawiający ją na obszarze 11 gmin leżących w dolinie rzeki Dunajec: Gródek nad Dunajcem (powiat nowosądecki), Zakliczyn, Wojnicz, Wierzchosławice, Radłów, Wietrzychowice, Tarnów, Pleśna, Żabno (powiat tarnowski), Czchów (powiat brzeski) i Gręboszów (powiat dąbrowski) w województwie małopolskim.", "url": "https://www.polskasmakuje.pl/europejski-system-oznaczen/chnp/fasola-jas/", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Nasiona fasoli „Piękny Jaś” z doliny Dunajca "}