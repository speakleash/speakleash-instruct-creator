{"meta_description": "Oficjalny portal województwa małopolskiego prowadzony przez Urząd Marszałkowski Województwa Małopolskiego", "title": "Święto Fasoli \"Piękny Jaś\" z doliny Dunajca » Małopolska", "content": "Już po raz 16. smakosze potraw z fasoli zjechali do Zakliczyna na coroczne Święto Fasoli „Piękny Jaś”, czyli jednego z najbardziej rozpoznawalnych produktów tradycyjnych z Małopolski. Wydarzenie to było też doskonałą okazją do spróbowania innych produktów regionalnych. Na terenie rekreacyjno-sportowym na Kamieńcu bawili się mieszkańcy Zakliczyna i zaproszeni goście. Władze województwa reprezentował wicemarszałek Stanisław Sorys. Święto Fasoli z doliny Dunajca odbyło się już po raz szesnasty. To jedna z największych imprez w regionie, która promuje produkt tradycyjny, jakim są nasiona fasoli „Piękny Jaś” z doliny Dunajca. Warto podkreślić, że produkt ten, jako jeden ze 149, jest wpisany na listę produktów tradycyjnych województwa małopolskiego prowadzoną przez Ministerstwo Rolnictwa i Rozwoju Wsi. W niedzielę teren na Kamieńcu zdominował Jarmark Produktów Lokalnych, podczas którego swoje wyroby i potrawy, rękodzieło oraz twórczość ludową zaprezentowało 59 wystawców z całej Małopolski. Ogromnym zainteresowaniem cieszyło się stoisko „Zasmakuj w Małopolsce”, zorganizowane w ramach kampanii promującej produkty regionalne chronione unijnym certyfikatem. Przy tym właśnie stoisku można było skosztować kolejnych charakterystycznych dla naszego regionu produktów, takich jak: oscypek, chleb prądnicki z bryndzą podhalańską, obwarzanek krakowski, kiełbasa lisiecka, karp zatorski, suska sechlońska czy jagnięcina podhalańska. Ale prawdziwą „gwiazdą” święta była oczywiście fasola, którą zaprezentowano w postaci fasolki po zakliczyńsku, którą częstował gospodarz gminy. Jak co roku odbył się tez konkurs na najlepszą potrawę regionalną z fasoli „Piękny Jaś”, w której zwyciężyło danie „Fasolowy mieszek” przygotowane przez Spółdzielnię Socjalną „Serce Pogórza” z Dzierżanin. Obok wrażeń smakowych, nie zabrakło także tych muzycznych. Fanom muzyki z lat 80. przypadła do gustu zabawa taneczna, natomiast sympatycy folkloru dobrze bawili się w towarzystwie zespołów: Trzy Korony, Siklawa oraz zespołu folklorystycznego „Gwoździec”. Najmłodszych zabawiał zaś Lunapark „FLAKS” z czeskiego Ołomuńca. Ostatnim akcentem święta był koncert GOORALA, czyli Mateusza Górnego, który w swojej twórczości łączy muzykę elektro z dźwiękami góralskimi.", "url": "https://www.malopolska.pl/aktualnosci/bez-kategorii/swieto-fasoli-piekny-jas-z-doliny-dunajca", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Nasiona fasoli „Piękny Jaś” z doliny Dunajca "}