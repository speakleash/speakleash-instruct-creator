{"meta_description": "Produkt wpisany na listę produktów tradycyjnych w dniu 2006-11-28\nW kategorii Warzywa i owoce\nW województwie woj. małopolskim", "title": "Nasiona fasoli „Piękny Jaś” z doliny Dunajca - - Portal Gov.pl", "content": "Nasiona fasoli „Piękny Jaś” z doliny Dunajca należą do największych w obrębie gatunku fasola wielokwiatowa. Są gładkie, dobrze wypełnione, jednolite w kształcie. Nasiona fasoli „Piękny Jaś” z doliny Dunajca są duże, o masie tysiąca nasion od 1100 do 1500 g, w zależności od warunków glebowych plantacji i przebiegu warunków meteorologicznych w okresie wegetacji. Zapach charakterystyczny dla dobrze wysuszonych nasion fasoli, o wilgotności około 12-14%. Fasola jest jedną z najstarszych roślin uprawianych w Ameryce Środkowej i Południowej od ponad 7 tysięcy lat. Po odkryciu Ameryki Hiszpanie i Portugalczycy przywieźli dwa gatunki fasoli, znane i uprawiane dotychczas w całej Europie: fasolę zwyczajną (Phaseolus vulgaris L) i fasolę wielokwiatową (Phaseolus multiflorus Wild., syn. Phaseolus coccineus L) (Jasińska i Kotecki, 2003 r.). W Europie fasolę uprawiano początkowo w ogrodach botanicznych i przyklasztornych, ale wymieniana jest także jako składnik ogrodów zielarskich w projektowanych ogrodach cesarskich Karola Wielkiego.", "url": "https://www.gov.pl/web/rolnictwo/nasiona-fasoli-piekny-jas-z-doliny-dunajca", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Nasiona fasoli „Piękny Jaś” z doliny Dunajca "}