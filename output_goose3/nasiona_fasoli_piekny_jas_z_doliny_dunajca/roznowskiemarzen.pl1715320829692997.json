{"meta_description": "", "title": "Fasola Piękny Jaś z Doliny Dunajca", "content": "Fasola Piękny Jaś z doliny Dunajca jest produktem wpisanym na listę produktów tradycyjnych woj. małopolskiego. Jej nasiona należą do największych w obrębie gatunku fasola wielokwiatowa, są gładkie, dobrze wypełnione i jednolite w kształcie. Mają błyszczącą, białą okrywę nasienną. Wyróżniają się podwyższoną zawartością białka roślinnego i mnogością cennych wartości odżywczych. Plantacje Pięknego Jasia wpisały się na stałe w krajobraz doliny Dunajca, a fasola pod różnymi postaciami stanowi ważny składnik regionalnej kuchni. Istnieje mnóstwo przepisów kulinarnych z wykorzystaniem Pięknego Jasia, i tak oto barszcz z fasolą smakuje wyjątkowo, racuchy z fasoli zaskakują podniebienia smakoszy, a zupa fasolowa z kiełbaską i przecierem pomidorowym jest częstą potrawą przygotowywaną w naszych domach. Heron Live Hotel wspierając promocję lokalnych produktów i stawiając na ich jakość, w menu Restauracji MARINA proponuje grillowaną ośmiornicę z fasolą z Doliny Dunajca i oliwkami. Ważnym czynnikiem są również wydarzenia plenerowe promujące fasolę: Fasolowe Żniwa, Święto Fasoli, odbywające się na d jeziorem Rożnowskim. Poza Pięknym Jasiem, w naszym regionie występuje wiele innych produktów spożywczych o których warto wspomnieć i zachęcić do wykorzystywania w kuchni. Z tej okazji Fundacja Horyzont 360 we współpracy z Heron Live Hotel wydaje książkę kucharską Regionalne Smaki Sądecczyzny, w której zostaną zaprezentowane przepisy wykorzystywane od pokoleń i też te nowe, inspirowane lokalnymi specjałami, opracowane przez gospodynie z różnych stron Sądecczyzny. CIEKAWOSTKA  Nazwa fasola Piękny Jaś z Doliny Dunajca lub fasola z Doliny Dunajca jest Chronioną Nazwą Pochodzenia Unii Europejskiej. Potoczna nazwa Pięknego Jasia to po prostu groch jasiek.", "url": "https://www.roznowskiemarzen.pl/blog/fasola-piekny-jas-z-doliny-dunajca/", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Nasiona fasoli „Piękny Jaś” z doliny Dunajca "}