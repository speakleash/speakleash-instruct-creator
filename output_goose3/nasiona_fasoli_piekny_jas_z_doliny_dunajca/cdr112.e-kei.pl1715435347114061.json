{"meta_description": "Joomla - portal dynamiczny i system zarządzania treścią", "title": "produkty - Fasola Piękny Jaś z Doliny Dunajca chroniona w UE", "content": "W październiku 2011 roku „Fasola Piękny Jaś z Doliny Dunajca” / „Fasola z Doliny Dunajca” została zarejestrowana przez Komisję Europejską jako chroniona nazwa pochodzenia (ChNP). Jest to już 32 polski produkt zarejestrowany w unijnym systemie chronionych nazw pochodzenia, chronionych oznaczeń geograficznych i gwarantowanych tradycyjnych specjalności. „Fasola Piękny Jaś z Doliny Dunajca’ / „Fasola z Doliny Dunajca” należy do największych w obrębie gatunku (fasola wielokwiatowa - Phaseolus multiflorus). Pod zarejestrowana nazwą mogą być sprzedawane jedynie suche nasiona fasoli przeznaczone do spożycia przez ludzi, spełniające odpowiednie wymagania jakościowe i których metody produkcji są zgodne z metodami określonymi w specyfikacji produktu.   Obszar, na którym wytwarzana jest fasola Piękny Jaś z Doliny Dunajca, obejmuje 11 gmin woj. małopolskiego, położonych w dolinie rzeki Dunajec.  Na tym obniżonym, osłoniętym terenie występują bardzo dobre, madowe gleby oraz charakterystyczny mikroklimat związany z bliskością rzeki.   Ponadto, cała produkcja opiera się na tradycyjnych dla tego regionu metodach, a większość prac wykonywana jest ręcznie, dlatego znaczną rolę dogrywają umiejętności miejscowych producentów.   Przez pokolenia doskonalone były takie umiejętności jak m.in.: wybór odpowiednich tyczek, wybór dogodnego terminu siewu, przygotowanie gleby pod wysiew, prowadzenie fasoli na tyczkach oraz wybór optymalnego terminu podcięcia roślin w celu dosuszenia ziaren przed wystąpieniem pierwszych przymrozków.  Fasola z Doliny Dunajca charakteryzuje się podwyższoną zawartością białka, niską wilgotnością i specyficznym, lekko słodkawym smakiem, który jest wynikiem m.in. bardzo wysokiej zawartości magnezu w glebach na terenie gospodarstw położonych w Dolinie Dunajca.  Fasola Piękny Jaś z Doliny Dunajca doskonale nadaje się do przygotowania zarówno zup jak i pasztetów, rolad, krokietów, kiełbas wędzonych i parzonych czy słodkiej babki. Z fasoli można również pędzić wysokoprocentowy alkohol.  Przed wprowadzeniem do obrotu produktu posiadającego zarejestrowaną nazwę, producenci muszą poddać się kontroli zgodności procesu produkcji ze specyfikacją. Ma ona na celu potwierdzenie, że na każdym etapie wytwarzania danego produktu spełnione zostały wymagania specyfikacji. Jest to gwarancja wysokiej jakości i autentyczności produktu.", "url": "http://cdr112.e-kei.pl/produkty/archiwum/default_101.html", "category": "małopolskie", "sub_category": "Orzechy, nasiona, zboża, warzywa i owoce (przetworzone i nie) ", "phrase": "Nasiona fasoli „Piękny Jaś” z doliny Dunajca "}