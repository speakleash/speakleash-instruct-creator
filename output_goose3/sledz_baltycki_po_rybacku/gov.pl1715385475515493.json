{"meta_description": "Produkt wpisany na listę produktów tradycyjnych w dniu 2014-04-29\nW kategorii Produkty rybołówstwa\nW województwie woj. pomorskim", "title": "Śledź bałtycki po rybacku - - Portal Gov.pl", "content": "Sprawiona tuszka śledzia ze skórą, oczyszczona z ości, pokrojona na kawałki, zalana olejem, z widocznymi talarkami cebuli. Najbardziej specyficzną i znaną cechą kuchni kaszubsko-pomorskiej i gdańskiej jest bogactwo ryb i potraw rybnych. Są to zarówno ryby morskie, od śledzia zaczynając a na wszechwładnym łososiu kończąc, jak i słodkowodne, które żyją w kaszubskich czy kociewskich jeziorach. Ryby przyrządzane są na wiele różnych sposobów – od zup począwszy, przez sałatki i zimne zakąski, a na daniach obiadowych kończąc. Do najpopularniejszych należą naturalnie śledzie, zarówno smażone, jak i świeże, podawane m.in. w szczególnie smacznej zalewie octowej, która może być także na słodko, co w całej Polsce uważa się niekiedy za cechę kuchni skandynawskiej. Śledź bałtycki po rybacku to sprawiona tuszka śledzia ze skórą, oczyszczona z ości, pokrojona na kawałki z marynatą octową z dodatkiem cebuli. Do przygotowania marynaty potrzeba: ¼ szklanki octu 10%, 1 ½ łyżki soli, liść laurowy, ½ łyżeczki pieprzu naturalnego, ziela angielskiego, goździków oraz 1 ½ -2 szklanek wody. Zieloną tuszkę śledzia sprawioną, odfiletowaną i umytą pod bieżącą wodą należy ułożyć w glinianym garnku, zalać przygotowaną marynatą i marynować 24 godziny. Po tym czasie filety należy odcedzić z zalewy, pokroić na kawałki i ułożyć w słoju warstwowo na przemian z pokrojoną w talarki cebulą. Następnie całość zalać olejem. Receptura ta zbliżona jest do śledzia marynowanego w kwaśnej zalewie, jednak dodatek goździków nadaje potrawie zupełnie inny smak. Śledź Bałtyki po rybacku wielokrotnie nagradzany był w lokalnych konkursach kulinarnych, a w krajowym konkursie zdobył honorową „Perłę”.", "url": "https://www.gov.pl/web/rolnictwo/sledz-baltycki-po-rybacku", "category": "pomorskie", "sub_category": "Produkty rybołówstwa, w tym ryby", "phrase": "Śledź bałtycki po rybacku"}