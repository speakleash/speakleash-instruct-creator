{"meta_description": "", "title": "Nadmorska Kuchnia Kaszubska - Kajaki Piaśnica", "content": "W kuchni kaszubskiej ryby występują dość powszechnie, ze względu na położenie regionu czy to na brzegu Morza Bałtyckiego czy to Pojezierza Kaszubskiego. Z tego wynika duża różnorodność ryb słodko- i słonowodnych.Śledzie podaje się na Kaszubach w wielu wersjach. Najpopularniejszy jest śledź w śmietanie z cebulką i ziemniakami w mundurkach, czyli slédz z pulkama. Oprócz tego śledzie się suszy i wędzi oraz marynuje w occie lub oleju.Śledź bałtycki po rybacku to sprawiona tuszka śledzia ze skórą, oczyszczona z ości, pokrojona na kawałki z marynatą octową z dodatkiem cebuli. Zieloną tuszkę śledzia sprawioną, odfiletowaną i umytą pod bieżącą wodą należało ułożyć w glinianym garnku, zalać przygotowaną marynatą i marynować 24 godziny. Po tym czasie filety odcedzało się z zalewy, kroiło na kawałki i układało w słoju warstwowo na przemian z pokrojoną w talarki cebulą. Następnie całość zalewano olejem. Receptura ta zbliżona jest do śledzia marynowanego w kwaśnej zalewie, jednak dodatek goździków nadaje potrawie zupełnie inny smak.Oprócz śledzi na wiejskich stołach goszczą między innymi smażone na chrupko płocie, okonie i karasie. Swoje zasłużone miejsce w jadłospisie Kaszubów ma także węgorz – wędzony i ugotowany. Ponadto, słynną potrawą jest też kaszubska jajecznica na zasolonym węgorzu, którą zwyczajowo je się z ziemniakami. Kolejnym ciekawym daniem jest lin po kaszubsku, duszony w jarzynach i kwaśnej kapuście, z dodatkiem suszonych grzybów. Na kaszubskim talerzu można również często zobaczyć dorsze, sielawy, pstrągi, sandacze, szczupaki oraz karpie.", "url": "https://piasnica.com/lokalna_kuchnia.html", "category": "pomorskie", "sub_category": "Produkty rybołówstwa, w tym ryby", "phrase": "Śledź bałtycki po rybacku"}