{"meta_description": "Wędzenie sera nie tylko nadaje mu specyficzny smak i aromat, ale również konserwuje. Przeczytaj i poznaj kilka zasad odnośnie wędzenia sera.", "title": "Wędzenie sera - kilka podstawowych informacji - Pracownia Serów", "content": "Wędzenie sera ma za zadanie nie tylko nadać mu specyficzny smak i aromat, ale również i zabezpieczyć ser przed zepsuciem. Podczas wędzenia ser zaczyna się „pocić”, tzn. na jego powierzchni zaczyna pojawiać się tłuszcz. Ten w połączeniu z dymem ma właściwości konserwujące. Nie możemy nie wspomnieć o pięknym kolorze, który zyskuje ser po wędzeniu. W zależności od długości wędzenia, można uzyskać całą gamę kolorów, od miodowego po ciemnobrązowy. Zanim przystąpisz do wędzenia sera musisz przygotować odpowiednie drewno. W tym przypadku najważniejszy jest gatunek. Do wędzenia można używać wyłącznie drewna z drzew liściastych. Drzewa iglaste mają za dużo żywicy, która podczas wędzenia powoduje, że dym staje się smolisty i osiada na powierzchni sera. W efekcie możesz otrzymać czarne, osmolone sery o nieprzyjemnym smaku. Najlepiej sprawdzi się drewno olchy, dębu i jabłoni. Naszym zdaniem, drewno z drzew owocowych jest najlepsze 🙂 Do wędzenia sera nadaje się każda wędzarnia, jak i grill ogrodowy (my wędziliśmy nawet w garnku…). Musisz zwrócić uwagę na to, aby miejsce w którym będziesz wędził sery było w miarę szczelne. Tak, aby zbyt dużo dymu nie uciekało przez otwory. Jeżeli do wędzenia używasz grilla ogrodowego upewnij się, że ma pokrywę. Na rozgrzanym węglu umieść tackę ze zwilżonymi trocinami i w pewnej odległości nad nimi kratkę z serami. Przykryj grill pokrywą i kontroluj proces wędzenia. Każdy rodzaj sera nadaje się do wędzenia. Sprawdzą się zarówno sery białe, miękkie typu twaróg, mozzarella jak i sery żółte. Ważne jest, aby ser nie rozpadał się i był zwarty. 1. Ser biały, świeży przed wędzeniem umieść minimum na 12 godzin w solance o stężeniu 8 – 10%. Etap ten nie dotyczy dojrzałych już serów żółtych, które przed umieszczeniem w dojrzewalni były solone w solance. 2. Następnie dokładnie osusz powierzchnię sera ręcznikiem papierowym i odstaw w chłodne miejsce na minimum 2 godziny lub do całkowitego wyschnięcia skórki. Jest to bardzo ważny etap. Ser przed wędzeniem musi mieć suchą powierzchnię. 4. Umieść ser w gazie lub siatce wędliniarskiej. Zwiąż gazę / siatkę z obu stron tak, aby ser nie wypadł. Z jednej strony zrób pętelkę. Posłuży ona do zamocowania sera na haczyku lub drążku. Są dwie szkoły. Jedna mówi, że ser można wędzić w gorącym dymie, druga, że tylko i wyłącznie w zimnym. Naszym zdaniem wędzenie sera powinno odbywać się przy słabym ogniu i zimnym dymie. Ser nie powinien być zbyt mocno podgrzewany, bo spowoduje to utratę zbyt dużej ilości tłuszczu i wody. W efekcie otrzymamy suchy i twardy ser, który podczas krojenia będzie się rozpadał. Zalecana jest temperatura 30ºC – 40ºC, maksymalnie 50ºC i w zależności od upodobań smakowych od 3 do 5 godzin. Są i tacy co wędzą po 8 godzin 🙂 Warto, poeksperymentować. • Jeżeli wędzisz ser razem z wyrobami mięsnymi, umieść go nad nimi. Dzięki temu soki i tłuszcz spływający z mięsa nie będzie kapał na sery 🙂 Jeżeli spodobał Ci się artykuł, rozważ wsparcie naszego bloga. W dziale „Teoria” zawarliśmy całą podstawową wiedzę dotyczącą serowarstwa. Koniecznie zapoznaj się z tym działem. Zajrzyj do naszego działu „Przepis na ser”. Umieściliśmy tam wiele ciekawych i prostych przepisów na domowe sery świeże, sery dojrzewające i sery pleśniowe. Koniecznie zerknij do naszego SKLEPU. Znajdziesz tam drewniane deski, które pozwolą w wyjątkowy sposób zaprezentować Twoje sery.", "url": "https://pracowniaserow.pl/wedzenie-sera/", "category": "śląskie", "sub_category": "Sery i inne produkty mleczne", "phrase": "Ser wołoski wędzony"}