{"meta_description": "Surowe owoce pigwy są mało soczyste, twarde i cierpkie, ale dzięki odpowiedniej przeróbce można z nich wyczarować wiele pysznych przetworów. Pigwowy sos cenili już nasi przodkowie, którzy chętnie stosowali", "title": "Sos z pigwy. Jak go zrobić i do czego podać?", "content": "Surowe owoce pigwy są mało soczyste, twarde i cierpkie, ale dzięki odpowiedniej przeróbce można z nich wyczarować wiele pysznych przetworów. Pigwowy sos cenili już nasi przodkowie, którzy chętnie stosowali go jako dodatek do mięs czy wędlin. Specjał poprawi też smak naleśników, ciast i lodów. Jak go przygotować? Pigwa to jeden z najstarszych gatunków owocowych uprawianych na świecie, ceniono ją wcześniej niż np. jabłko. Już kilka tysiąc lat temu stanowiła ważny składnik diety mieszkańców Krety, dziś uznawanej za ojczyznę tej rośliny, co ma potwierdzać jej łacińska nazwa – Cydonia (nazwę Kydonia nosiło w starożytności jedno z największych dziś kreteńskich miast, czyli Chania). Nie zmienia to jednak faktu, że niegdyś pigwowe krzewy (czasem przyjmujące formę niewielkich drzewek) rosły w wielu sadach, zazwyczaj towarzysząc jabłoniom, często stanowiąc nawet ich podporę. Pigwę upodobali sobie zwłaszcza mieszkańcy Śląska, gdzie wciąż lubianym przetworem jest kompot z kwity (tak brzmi lokalna nazwa tych owoców), od kilku lat wpisany na listę produktów tradycyjnych ministerstwa rolnictwa. Innym cenionym przez naszych przodków wyrobem z pigwy był aromatyczny, kwaśno-słodki sos, który świetnie pasuje do wędlin i mięs, ale z powodzeniem sprawdza się również jako dodatek do dań słodkich. Niepozorne owoce skrywają w sobie ogromną dawkę witaminy C (siedmiokrotnie większą niż cytryna!) oraz witamin z grupy B, niezbędnych do prawidłowego funkcjonowania układu nerwowego. Są jednym z najbogatszych źródeł pektyn, które obniżają ciśnienie krwi i poziom \"złego\" cholesterolu LDL, pomagają w usuwaniu z organizmu szkodliwych toksyn oraz metali ciężkich, przeciwdziałają zaparciom, ale również wykazują właściwości zagęszczające i emulgujące, dzięki czemu z pigwy można wytwarzać wyśmienite galaretki, powidła, marmolady, dżemy czy właśnie sosy. W cytrynowożółtych owocach nie brakuje też minerałów (szczególnie wapnia, potasu, żelaza, magnezu i fosforu), olejków eterycznych oraz związków fenolowych, zwłaszcza kwasu neochlorogenowego. To bardzo silny przeciwutleniacz wykazujący dużą zdolność \"zamiatania\" wolnych rodników, które uszkadzają komórki i przyczyniają się do rozwoju nowotworów, schorzeń układu krążenia (nadciśnienie, zawał serca, udar mózgu, miażdżyca), choroby Alzheimera, choroby Parkinsona, astmy, zaćmy, egzemy czy łuszczycy. Następnie dosypujemy dwie szklanki cukru i szczyptę soli, a także sok świeżo wyciśnięty z cytryny. Jeśli lubimy korzenne smaki możemy dodać 2-3 goździki i kawałek kory cynamonu. W niektórych przepisach dodaje się także garść suszonych jabłek. Dolewamy szklankę wody, po czym dusimy na małym ogniu przez 30-45 minut, często mieszając. Gdy owoce staną się szkliste i zaczną się rozpadać zdejmujemy naczynie z palnika. Po lekkim wystudzeniu masę przecieramy przez sito, po czym gotujemy jeszcze 15-20 minut, wzbogacając np. startą skórką pomarańczową, choć nie jest to konieczne. Na koniec przekładamy powstały sos do wyparzonych słoików, które zakręcamy i ustawiamy do góry dnem, aż do wystygnięcia. Później przechowujemy go w chłodnym miejscu, najlepiej w lodówce. Jak już wspomnieliśmy, pigwowy sos jest pysznym dodatkiem do wędlin, szczególnie szynek i pasztetów. Z powodzeniem można też zaserwować go do do mięsnych dań obiadowych, np. polędwiczek wieprzowych czy sznycli z piersi kurczaka.", "url": "https://kuchnia.wp.pl/sos-z-pigwy-jak-go-zrobic-i-do-czego-podac-6569122641660704a", "category": "opolskie", "sub_category": "Napoje (alkoholowe i bezalkoholowe)", "phrase": "Kompot z kwity"}