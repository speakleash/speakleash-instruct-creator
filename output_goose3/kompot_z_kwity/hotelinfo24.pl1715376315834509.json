{"meta_description": "", "title": "Kompot z kwity kolejnym tradycyjnym produktem Opolszczyzny - Hotelinfo24.pl", "content": "Kolejnym wyrobem, który został uznany za tradycyjny produkt Opolszczyzny jest kompot z kwity, czyli z pigwy. Ten tradycyjny napój zgłosiła na listę produktów tradycyjnych Sabina Blaut, prowadzącą gospodarstwo agroturystyczne w Obrowcu, w powiecie krapkowickim, w gminie Gogolin – relacjonuje portal Nowa Trybuna Opolska - W niedzielę zawsze był śląski obiad, no a do tego musiał być kompot z kwity – mówi Sabina Blaut. - Kwity, czyli pigwy są dziś mało popularne, a szkoda, bo napój z nich ma niesamowity smak i zapach. U nas w piwnicy kompot z pigwy stoi obowiązkowo, jest też galaretka z tych owoców i wyśmienita nalewka. Kompot z kwity został 59. już produktem, który znalazł się na prowadzonej przez ministra rolnictwa i rozwoju wsi Liście Produktów Tradycyjnych.  - Taka lista służy gromadzeniu informacji o dziedzictwie kulinarnym poszczególnych regionów i promowaniu smakołyków, które są charakterystyczne dla danej części kraju - mówi Magdalena Wrzeszcz z referatu rozwoju wsi w opolskim urzędzie marszałkowskim. - Mamy skłonność do tego, żeby zachwycać się tym, co egzotyczne, a zapominamy, że nasza kuchnia jest równie barwna i bogata. U nas widać to wyraźnie, ponieważ jesteśmy regionem szczególnym, gdzie przenikają się wpływy kultury śląskiej, kresowej, niemieckiej, ale i czeskiej. Najsłynniejszym chyba produktem tradycyjnym Opolszczyzny są popularne kołocze, ale innych równie smakowitych specjałów jest tu znaczne więcej. Oprócz uznanego właśnie za tradycyjny kompotu z kwity, można tu wymienić np. młodziki, czyli tuszki młodych gołębi, które nigdy nie wyleciały z gołębnika, na których gotowano rosołek podawany dzieciom lub kobietom w połogu. W tym roku na listę dopisane zostały też chrusty, zwane potocznie faworkami. Źródło: NTO.pl – 16.06.2014", "url": "https://www.hotelinfo24.pl/news,14158,2,Kompot_z_kwity_kolejnym_tradycyjnym_produktem_Opolszczyzny.html", "category": "opolskie", "sub_category": "Napoje (alkoholowe i bezalkoholowe)", "phrase": "Kompot z kwity"}