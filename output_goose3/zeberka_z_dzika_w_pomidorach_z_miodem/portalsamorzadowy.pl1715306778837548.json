{"meta_description": "", "title": "Lubuskie: Kolejna pozycja na liście produktów tradycyjnych z regionu", "content": "\"Tradycyjne smaki są ponadczasowe, a Lubuszanie coraz chętniej dzielą się swoimi przepisami, pokazując przy okazji, że nasz region posiada niezwykłe bogactwo smaków i aromatów\" - powiedział cytowany w komunikacie wicemarszałek woj. lubuskiego Stanisław Tomczyszyn. Historia receptury na żeberka z dzika w pomidorach z miodem sięga 1944 r., kiedy to mieszkańcy Kresów Wschodnich zostali przeniesieni na Ziemie Zachodnie. Ludność ta przywiozła własne tradycje kulinarne. Przekazy kresowiaków wskazują dziczyznę jako główny surowiec dań mięsnych, a lasy Ziemi Lubuskiej mogły ten produkt zapewnić. Dawniej żeberka z dzika w pomidorach z miodem najczęściej przygotowywane były przy okazji świąt oraz specjalnych okazji, takich jak spotkania rodzinne. Receptura ta jest przekazywana z pokolenia na pokolenie od wielu lat dzięki czemu do dzisiaj pozostała bez zmian. Wniosek o zarejestrowanie przepisu na to danie został złożony przez właścicieli Gościńca u Deców z Karszyna gminie Kargowa. Przygotowanie żeberek z dzika w pomidorach z miodem rozpoczyna się od posolenia mięsa i pozostawienia na dobę w chłodny miejscu. Następnie naciera się je marynatą z miodu spadziowego, swojskiego przecieru pomidorowego, octu spirytusowego, octu słodowego z jęczmienia, soli, pieprzu, cebuli, czosnku i czarnej melasy buraczanej. Natarte żeberka zostawia się w marynacie na kolejną dobę w chłodnym miejscu. Po tym czasie żeberka układa się w foremkach kościami do góry i piecze w niskiej temperaturze około 80 st. C przez dwie godziny. Potem wyciąga się i obraca kośćmi w dół. Tak przygotowane żeberka piecze się jeszcze godzinę w wyższej temperaturze do zarumienienia. Po wyjęciu z pieca, sos z żeberek zlewa na patelnię i odparowuje aż zgęstnieje, a w ostatnim momencie dodaje się do niego masło. Sosem polewa się żeberka i dekoruje świeżą natką pietruszki. Podstawą wpisu produktu na Listę Produktów Tradycyjnych jest jakość lub też wyjątkowe cechy i właściwości wynikające ze stosowania tradycyjnych metod produkcji wykorzystywanych od co najmniej 25 lat.", "url": "https://www.portalsamorzadowy.pl/polityka-i-spoleczenstwo/lubuskie-kolejna-pozycja-na-liscie-produktow-tradycyjnych-z-regionu,248165.html", "category": "lubuskie", "sub_category": "Gotowe dania i potrawy", "phrase": "Żeberka z dzika w pomidorach z miodem"}