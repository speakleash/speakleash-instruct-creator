{"meta_description": "Zobacz jak zrobić idealnie rumiane i soczyste żeberka pieczone w piekarniku. To mój sprawdzony przepis na perfekcyjne żeberka w miodzie. Gwarantuję, że te żeberka wieprzowe znajdą się wysoko na Twojej liście.", "title": "Żeberka pieczone", "content": "Zobacz jak zrobić rumiane, soczyste żeberka pieczone w piekarniku. Poznaj mój sprawdzony przepis na żeberka w miodzie w wersji łagodnej lub też ostrej. Wiele porad i dokładny opis wykonania to klucz do sukcesu. Szklanka ma u mnie pojemność 250 ml.   Warzywa ważone były przed ewentualnym obraniem/przygotowaniem. Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Z podanej ilości składników otrzymasz cztery solidne porcje żeberek pieczonych w piekarniku. Przed szykowaniem przepisu zachęcam też do przeczytania najpierw całego wpisu. W treści podaję bowiem dużo ciekawych porad dotyczących składników oraz ich zamienników. Być może zapragniesz użyć np. sosu sojowego zamiast soli lub cebuli czerwonej zamiast zwykłej.  Przygotuj około jednego kilograma żeberek wieprzowych. Żeberka pokrój na kawałki. Niech każdy kawałek zawiera jedną podłużną kostkę. W osobne miseczce wymieszaj składniki marynaty. Będą to: jedna łyżka ulubionej musztardy delikatesowej lub musztardy Dijon, jeśli lubisz ostrzejsze żeberka; trzy łyżki płynnego miodu (jedna łyżka zostaje do smarowania żeberek pod koniec pieczenia); 3 łyżki dowolnego oleju do smażenia (jedna łyżka zostaje do smarowania żeberek pod koniec pieczenia); płaska łyżka majeranku; łyżeczka słodkiej papryki; po pół łyżeczki soli, pieprzu i ostrej papryki; dwa listki laurowe połamane na mniejsze kawałki; trzy ziarna ziela angielskiego oraz ewentualnie po szczypcie kminku, kolendry i rozmarynu. Marynatą wysmaruj dokładnie wszystkie żeberka.   Przykryj je i odstaw do lodówki przynajmniej na pół godziny. Możesz też przygotować je wieczorem i zostawić do marynowania na całą noc.  Porada: Część ząbków czosnku (lub wszystkie ) możesz przepuścić przez praskę i dodać je do składników na marynatę. Wówczas nie dodajesz ich już w całości do naczynia, w którym żeberka będą się piekły z warzywami.  W dość dużym naczyniu żaroodpornym umieść żeberka razem z całą marynatą. Pomiędzy żeberka wyłóż warzywa. Obraną cebulę pokrój na kilka mniejszych kawałków. Paprykę oczyść z gniazda nasiennego i pokrój w grubsze paski. Ząbki czosnku obierz i dodaj do naczynia w całości (chyba, że poszły do marynaty). Całość możesz oprószyć dodatkowo świeżo mielonym pieprzem. Jeśli masz gałązki świeżego rozmarynu lub tymianku, to możesz je wcisnąć między warzywa i żeberka.Do naczynia wlej na koniec około 1/3 szklanki dowolnego bulionu lub też jasnego albo ciemnego piwa. Możesz też wlać samą wodę lub nawet sok wyciśnięty z jednej dużej pomarańczy. Porada: Zamiata zwykłej cebuli możesz użyć cebulę czosnkową lub czerwoną. Jeśli chodzi o paprykę, to możesz użyć papryki w dowolnym kolorze. Naczynie z żeberkami i warzywami przykryj szczelnie i umieść na środkowej półce w piekarniku nagrzanym do 190 stopni. Wybierz opcję pieczenia góra/dół. Żeberka piecz w ten sposób przez godzinę (pieczenie wydłużasz o 30 minut, jeśli masz duże i grube kawałki). Po tym czasie zdejmij przykrywkę/folię. Ostrożnie wyjmij naczynie z piekarnika.Przy pomocy szczypiec wyłów z naczynia wszystkie żeberka. Ułóż je w odstępach na sporej blaszce (może to być blaszka z wyposażenia piekarnika). Każde żeberko polej od góry odrobiną sosu z naczynia z warzywami. Naczynie z warzywami i sosem umieść ponownie w piekarniku na niższej półce (nie na samym dole). Tego naczynia już nie musisz ponownie przykrywać.Blaszkę z żeberkami umieść w piekarniku na wyższej półce. Ustaw średnią moc grillowania od góry i zacznij podpiekać żeberka. Obserwuj piekarnik i po kilku minutach wysuń blaszkę. Zarumienione żeberka przewróć na drugą stronę i posmaruj od góry pozostawioną wcześniej łyżką miodu wymieszaną z łyżką oleju (możesz też wlać do tej mieszanki odrobinę sosu sojowego). Po kolejnych kilku minutach powtórz tę czynność i raz jeszcze wysmaruj żeberka pędzelkiem z sosem. Swoje żeberka podpiekałam tak około 10 minut. Idealnie rumiane i podpieczone żeberka wyjmij z piekarnika. Z pieca wyjmij również naczynie z warzywami i sosem.Porada: Jeśli masz grubsze i dość tłuste żeberka, to piecz je pod przykryciem do 1,5 godziny i dopiero po tym czasie wyjmij żeberka do zarumienienia nad grillem. Jeśli nie masz opcji grillowania, to pieczenie góra/dół też da radę.podawaj z warzywami z naczynia żaroodpornego. Część sosu możesz zlać do małego garnuszka i zagęścić odrobiną mąki pszennej lub skrobi ziemniaczanej. Do sosu możesz dodać jeszcze trochę chili lub też musztardy.Żeberka podałam z domowymi frytkami po chłopsku oraz z surówkami z czerwonej i białej kapusty.Smacznego.", "url": "https://aniagotuje.pl/przepis/zeberka-pieczone", "category": "lubuskie", "sub_category": "Gotowe dania i potrawy", "phrase": "Żeberka z dzika w pomidorach z miodem"}