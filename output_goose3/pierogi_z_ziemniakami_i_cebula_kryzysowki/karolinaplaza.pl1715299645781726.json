{"meta_description": "Przepyszne pierogi z ziemniakami i cebulą (wegańskie), które podbiją każde serce. Świetnie smakują zarówno gotowane, jak i podsmażone na patelni.", "title": "Pierogi z ziemniakami i cebulą • Karolina Plaza", "content": "Pierogi to od dzieciństwa jedno z moich ulubionych dań. Najbardziej przepadałam za ruskimi, a dzisiaj mam dla was coś bardzo do nich podobnego – pierogi z ziemniakami i cebulką. Bardzo trudno jest dokładnie wymierzyć ilość ciasta i farszu. Zależy to w dużej mierze od tego na jaką grubość będziemy rozwałkowywać ciasto oraz jak sprawni jesteśmy w lepieniu i ile farszu uda nam się zmieścić w jednym pierogu. Dlatego prawdopodobnie zostanie wam albo za dużo ciasta albo za dużo farszu. Na szczęście w przypadku tych pierogów resztki farszu nie będą problemem, bo są to po prostu ziemniaki z cebulką – można je wykorzystać do kolejnego obiadu (na przykład podsmażone na patelni). Pierogi nie muszą być idealne, moje nie są. Najważniejsze jest żeby dokładnie sklejać brzegi, żeby nie rozpadły się podczas gotowania. No i im cieńsze będzie ciasto, tym lepiej. Chyba że wolicie grubsze, to będziecie mieć ułatwione zadanie. Biorę porcję ciasta i formuję z niej wałek, a następnie kroję go tak, jak na kopytka. Następnie pojedyncze kopytka rozwałkowuję na owalne placki. Nadziewam farszem, w rękach składam placek na pół i sklejam ciasto najpierw na środku, a potem dalej w stronę jednego i drugiego końca pieroga. • jeśli nie zamierzacie zjeść wszystkich w jeden dzień, ugotujcie je i przechowujcie w lodówce; przed jedzeniem wystarczy wrzucić je na kilka minut na wrzątek albo podsmażyć na patelni • tak samo świetnie smakują zarówno gotowane, jak i podsmażone na patelni • Ziemniaki obieram ze skórki i kroję na mniejsze kawałki, żeby szybciej się ugotowały. Gotuję w osolonej wodzie do miękkości. • Cebulę kroję w kostkę i wrzucam na rozgrzany na dużej patelni olej. Smażę około 6-7 minut. • Do dużej miski wsypuję mąkę i sól. Dodaję ciepłą wodę i olej i zagniatam ciasto. Jeśli za bardzo klei się do rąk, dosypuję mąki. Jeśli jest zbyt suche dolewam odrobinę wody. Przykrywam ciasto ściereczką i odstawiam. • Ugotowane ziemniaki odcedzam, dodaję do nich olej i ugniatam. Dodaję usmażoną cebulę, sól i pieprz i mieszam łyżką. • Odrywam kawałek ciasta i formuję z niego wałek. Kroję go, tak jakbym chciała zrobić kopytka. Pojedyncze części ciasta rozwałkowuję na placki, nadziewam farszem i dokładnie sklejam. • Lepię aż skończy się ciasto lub farsz. • W dużym garnku zagotowuję osoloną wodę. Wrzucam pierogi i gotuję przez 2 minuty od czasu wypłynięcia na powierzchnię. Podaję z roślinną śmietaną i posiekaną natką pietruszki.", "url": "https://karolinaplaza.pl/pierogi-z-ziemniakami-i-cebula/", "category": "lubelskie", "sub_category": "Gotowe dania i potrawy", "phrase": "Pierogi z ziemniakami i cebulą (kryzysówki)"}