{"meta_description": "Niedawno wybraliśmy się do lasu po dzikie owoce, w wyniku czego powstała wspaniała konfitura z jarzębiny i jabłek. Jarzębina to skarb z lasu!", "title": "Konfitura z jarzębiny i jabłek", "content": "Na początku listopada wybraliśmy się do lasu po dzikie owoce, w wyniku czego powstała konfitura z jarzębiny i jabłek. Cudowna, aromatyczna, słodko-gorzka konfitura jarzębinowa. Procedura jej przygotowania jest nieco bardziej skomplikowana, niż proste „owoce z krzaka na stół”, ale warto się postarać. Bo jarzębina to wielki skarb dla zdrowia! Mamy własne jabłka, dojrzałe owoce jarzębiny też są łatwo dostępne za darmo, okazało się więc, że największego wkładu finansowego wymagał cukier, bardzo drogi w obecnym czasie. Mam nadzieję, że to się wkrótce zmieni, bo w ościennych krajach polski cukier jest dużo tańszy, a to oznacza, że ceny w naszych sklepach zostały sztucznie wywindowane. Swoją drogą – ciekawe dlaczego i kto na tym korzysta? Może kiedyś się tego dowiemy… No ale przy darmowych jabłkach i owocach jarzębiny cena cukru nie stanowi wielkiego kłopotu. Nawet, jeśli ten cukier kosztuje 8 złotych. To wprawdzie wieje grozą, ale widziałam takie ceny! Nasz codzienny standard wynosi obecnie 6 złotych (no dobra, 5,99) za kilogram. Drogo, prawda? Całe szczęście, że nie używamy cukru na co dzień. Nie słodzimy herbaty ani kawy, prawie nie jadamy słodyczy. Ciasta i desery robię rzadko, ale cukier jest niezbędny do przygotowania licznych przetworów. Najwięcej cukru dodaje się do konfitur i do syropów ziołowych. Trochę mniej trzeba użyć do kompotów, owoców w syropie i do marynat, ale i tak obecna cena cukru jest szokująca! Więc niech się ona zmieni, oczywiście w dół. Czyli niech cukier stanieje. Konfitura z jarzębiny i jabłek – skład na 8 słoiczków po około 200 ml • 650 g owoców jarzębiny wstępnie przemrożonych (to ten mój ostatni woreczek z poprzedniego jarzębinowego wpisu)* *O tym, dlaczego trzeba i w dodatku warto przemrozić owoce jarzębiny oraz jak je przygotować do dalszej obróbki – pisałam tutaj (klik). Przeczytaj koniecznie, zanim zaczniesz smażyć dzisiejszą konfiturę! • Jabłka umyj, obierz ze skórki i gniazd nasiennych, a następnie pokrój w dość drobną kostkę. Taką powiedzmy 0,5 x 0,5 cm. • Zamrożone owoce jarzębiny (650 g) włóż do odpowiednio dużego garnka, wlej 0,5 szklanki wody, przykryj i doprowadź do wrzenia. Gotuj pod przykryciem przez jakieś 20 minut, po tym czasie owoce powinny zacząć pękać. • Do garnka z jarzębiną dodaj pokrojone jabłka i smaż na niedużym ogniu bez pokrywki przez 30 minut. • Dodaj cukier, wymieszaj dokładnie i smaż jeszcze przez 10-15 minut. Gorącą konfiturę porozlewaj do małych wyparzonych słoików, zakręcaj i na dłuższą chwilę postaw dnem do góry. Jarzębina zawiera bardzo dużo pektyn, dzięki czemu konfitura niezwykle szybko gęstnieje i zastyga, osiągając dość zwartą konsystencję. Jeśli tylko słoiczki nieco zbyt długo postoją na nakrętkach, to po odwróceniu konfitura z jarzębiny i jabłek już nie opadnie na dno słoika. Zostanie jako zwarta masa przyklejona do wieczka, ale to nic nie szkodzi, bo nie wpływa na czas i sposób przechowywania. Najważniejsze, aby wieczko było wklęsłe. Dobrze zamknięte słoiki z konfiturą najlepiej jest przenieść w chłodne miejsce (do spiżarni), a tam można przechowywać je nawet kilka lat. Pod warunkiem, że słoiki i nakrętki zostały dobrze wyparzone, aby na ich powierzchni nie były obecne bakterie, grzyby, pleśnie czy inne patogeny. A wieczka przez cały czas przechowywania muszą pozostać wklęsłe. Smacznego! PS. Inne przetwory z dzikich owoców znajdziesz tutaj:", "url": "https://www.hajduczeknaturalnie.pl/konfitura-z-jarzebiny-i-jablek/", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Konfitury z jarzębiny"}