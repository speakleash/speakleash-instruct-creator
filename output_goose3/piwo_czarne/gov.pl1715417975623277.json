{"meta_description": "Produkt wpisany na listę produktów tradycyjnych w dniu 2006-11-10 w kategorii Napoje w woj. wielkopolskim.", "title": "Piwo czarne - - Portal Gov.pl", "content": "Płyn o bardzo ciemnej, czarno-karmelowej barwie i stabilnej, gęstej pianie Butelka o poj. 0,33 l i 0,5 l, keg o poj. 30 l i 50 l Początki produkcji piwa ciemnego pełnego produkowanego od 1997 r. w Mitosławiu pod nazwą „czarne” sięgają XIX wieku i mają swoje początki w nieistniejącym już dziś Browarze Hopolita Lackowskiego. Browar ten został wybudowany pod koniec XIX wieku we wsi Jeżyce (obecnie dzielnica Poznania). Usytuowanie i charakter produkcji browaru miały swoje uzasadnienie w zamieszkującej w tych okolicach ludności osadników niemieckich. Mieli oni swoje upodobania w konsumpcji piw ciemnych, a kobiety, towarzyszące mężczyznom w biesiadach, piwo to dosładzały dostępnym wówczas ciemnym cukrem. Browar ten wzorując się na powyższych upodobaniach konsumentów, produkował piwo ciemne z dodatkiem cukru do końca lat pięćdziesiątych XX wieku. Również w okresie międzywojennym piwo ciemne pełne leczniczo-słodowe z dodatkiem czystego cukru produkowano w browarze Kobylepole w Poznaniu oraz w latach 1945-1950 w browarze i słodowni w Wolsztynie (piwo odżywcze). Produkcje powyższych asortymentów nadzorowali ówcześnie znani i doświadczeni technolodzy piwowarstwa – inżyniera Edward Stamm oraz mistrz piwowarstwa Hipolit Lackowski. 13 listopada 1974 roku ponownie uruchomiono pod nadzorem technologicznym mgra inżyniera Aleksandra Stamma produkcję piwa słodowego pełnego pod nazwą „gnieźnieńskie” w Niechanowie. Produkcja tego piwa trwała do końca istnienia browaru w Niechanowie tj. do 1997 roku. Aby dochować dawnych tradycji i piwowarskich zasad, w 1997 roku wznowiono produkcję tradycyjnego piwa ciemnego pełnego o nazwie „czarne” w miłosławskim browarze, również pod nadzorem technologicznym Aleksandra Stamma. Tradycje piwowarskie Miłosławia sięgają XVI wieku. W Materiałach do historyi Miłosławia z 1910 r. zestawionych przez Filipa Skoraczewskiego czytamy: W 1577 r. Jan Bocian zapisuje w testamencie „Bractwu mielcarskiemu” złtp. 7. Od tego czasu wzmiankuje się często w różnych dokumentach miłosławskich o tutejszym Bractwie mielcarskim. W r. 1670 (…) Cech Mielczarski wybiera do prowadzenia przed urzędami sprawy Bartłomieja Krzęszkowicza i Franciszka Kaliskiego. (…) Tylko mielcach na Bugaju, tuż przy mieście leżącym przy folwarku pańskim, warzył piwo, a było ono bardzo dobre aż do roku 1874. Kadzie wtedy zbutwiały i nie zrobiono już nowych. Przez parę lat warzył piwo w Miłosławiu Schulz, były piwowar mikuszewski, ale piwo to nie miało odbytu. (…) Na początku ostatniego dziesiątka XIX wieku wybudował budowniczy p. Władysław Rabski wielki browar parowy. Piwo o czarnej, karmelowej barwie, gęstej pianie i charakterystycznym aromacie otrzymywane jest z odpowiednio skomponowanej mieszaniny słodu i chmielu. Piwo czarne jest piwem ciemnym pełnym o zawartości 12,7% ekstraktu wagowego i 5,8% alkoholu, lekko dosłodzonym. Daje dużo przyjemności i satysfakcji w trakcie konsumpcji, a 6-10 tygodniowy okres dojrzewania w zimnych piwnicach browaru nadaje mu trwałość, szczególnie dobre nasycenie naturalnym dwutlenkiem węgla oraz dobrze zharmonizowane walory aromatyczno-smakowe i delikatną goryczkę chmielową. Prawdziwy, dojrzały smak i najwyższą jakość piwa można osiągnąć tylko w tradycyjnym procesie produkcji przy użyciu dobrych surowców, bez dodatków i chemicznych utrwalaczy. Otrzymane w ten sposób piwo posiada niepowtarzalny smak, który zadowoli podniebienia najbardziej wyrafinowanych smakoszy. Piwo czarne to pożywny i orzeźwiający napój, o unikalnych właściwościach smakowo- zapachowych oraz dużej zawartości witamin. Związki mineralne i mikroelementy zawarte w piwie pochodzą głównie ze słodu i użytej przez browar wody. Chmiel ma działanie uspokajające, hamujące nadmierną pobudliwość, dzięki zawartości fitoestrogenów ma właściwości antyrakowe. Ekstraktywne substancje tego piwa są łatwo przyswajalne przez organizm, natomiast zawarte w nim substancje goryczkowe oraz kwas węglowy wspomaga pracę żołądka. Oprócz tego olejki i żywice chmielowe posiadają własności aseptyczne, a lekki odczyn kwaśny powoduje, że piwo jest środowiskiem uniemożliwiającym rozwój drobnoustrojów patogennych. Piwo zawiera substancje zapobiegające marskości wątroby. Ponadto piwo może być stosowane w żywieniu chorych na nerki, ponieważ zapobiega tworzeniu się kamieni nerkowych. Tak więc widać, że piwo oprócz swego wyjątkowego niezastąpionego smaku ma również pozytywne działania na nasze zdrowie pod warunkiem, że konsumowane jest umiarem i rozwagą.", "url": "https://www.gov.pl/web/rolnictwo/piwo-czarne", "category": "wielkopolskie", "sub_category": "Napoje (alkoholowe i bezalkoholowe)", "phrase": "Piwo czarne"}