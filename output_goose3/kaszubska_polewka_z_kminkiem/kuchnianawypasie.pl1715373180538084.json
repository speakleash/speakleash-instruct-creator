{"meta_description": "Biała polewka, czyli jak ugotować pyszną zupę z maślanki? Przepis na białą polewkę to propozycja na tradycyjną zupę z prostych składników.", "title": "Biała polewka czyli pyszna zupa z maślanki", "content": "Biała polewka, czyli jak ugotować pyszną zupę z maślanki? Przepis na białą polewkę to świetna propozycja na tradycyjną, bardzo łatwą w przygotowaniu zupę z kilku prostych składników. Do tego ziemniaki z klasyczną okrasą i szybki obiad gotowy. Polewka na maślance to prosta staropolska zupa dobrze znana szczególnie na Śląsku. Była kojarzona z kuchnią ludzi bardzo ubogich. Dosyć często gospodynie przyrządzały ją tylko na serwatce. Dziś zapewne wielokrotnie się dziwimy: Jak ugotować zupę na serwatce? A jednak. Mało tego, polewka na serwatce czasem stanowiła posiłek na cały dzień. Podawana była klasycznie z ziemniakami lub tylko z chlebem. Zupa na maślance to wyjątkowe danie, które jest genialne w swej prostocie. Połączenie cierpkiej zupy i delikatnych, kremowych ziemniaków ze skwarkami okazuje się być bardzo trafionym. Gospodynie w tamtych trudnych czasach były bardzo kreatywne i miały ogromne wyczucie smaku. Biała polewka na maślance przepis ten jest jednym z wariantów przygotowania tego wyjątkowego dania. Biała polewka to zupa, którą możesz również przygotować na kefirze, na zsiadłym mleku, jogurcie i kwaśnej śmietanie. Przepis na białą polewkę w moim domu na Mazowszu był nieznany. Kiedy kilka lat temu po raz pierwszy spróbowałem tego dania, nie miałem pojęcia, że jest to zupa na maślance. A ponieważ uwielbiam kwaśne zupy, polewka od razu trafiła na listę ulubionych 🙂 Zapraszam więc na sprawdzony przepis, który „przyjechał” ze Śląska i zagościł u nas na stałe, często jako danie główne. Polecamy! Jeśli lubisz proste i tradycyjne potrawy, z pewnością zainteresujesz się również naszymi propozycjami na: pyszna prażucha ziemniaczana, doskonałe kluski stalowe, kluski – pierogi leniwe kładzione oraz klasyczna jak zawsze pyszna zalewajka. Maślankę wlewamy do garnka i wolno podgrzewamy, często mieszając miotełką, aby nie powstały grudki. W wodzie dokładnie rozprowadzamy mąkę z kwaśną śmietaną. Następnie wlewamy do gotującej się maślanki energicznie mieszając. Przez chwilę gotujemy. Doprawiamy do smaku solą oraz pieprzem. Kto lubi, może dodać rozgnieciony czosnek lub odrobinę kminku. Boczek lub słoninę kroimy w małą kostkę i wytapiamy. Pokrojoną w kostkę cebulę podsmażamy razem z boczkiem lub słoniną. Polewkę możemy podawać w jednym talerzu z ziemniakami. Wszystko okraszone skwarkami z cebulą. Możemy również podać w dwóch oddzielnych naczyniach. W jednej i drugiej wersji smakuje rewelacyjnie. Biała polewka idealnie sprawdzi się jako smaczne danie postne. W tym wypadku należy boczek i słoninę zastąpić przesmażoną na maśle bułką tartą lub zrumienioną cebulą. Pozostałe składniki zostają bez zmian. Eżbieta Łabońska w Śląskiej kucharce doskonałej (1989, s. 132) pisze: Zupy występowały zazwyczaj jako potrawy zasadnicze i wyróżnić wśród nich było można: zupę ścierkę, polywkę z maślonki, grzybionkę z grzybów suszonych, wodziankę. W cytowanym wyżej wydawnictwie na s. 134 został podany dokładny przepis na polywkę z maślonki: Maślankę i wodę połączyć razem, wsypać mąkę i dokładnie roztrzepać. Ciągle mieszając, ogrzewać całość do zagotowania, po czym natychmiast zdjąć z ognia. Śmietanę zahartować niewielką ilością gorącej zupy i połączyć z nią razem. Przyprawić solą do smaku. Podawać z ziemniakami gotowanymi w mundurkach, czyli w łupinach lub z ziemniakami odsmażanymi na słoninie czy też boczku wędzonym. ( źródło: https://www.slaskiesmaki.pl/)", "url": "https://kuchnianawypasie.pl/biala-polewka-czyli-pyszna-zupa-z-maslanki/", "category": "pomorskie", "sub_category": "Gotowe dania i potrawy", "phrase": "Kaszubska polewka z kminkiem"}