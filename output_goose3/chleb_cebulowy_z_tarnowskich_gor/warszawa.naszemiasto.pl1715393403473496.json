{"meta_description": "Przez żołądek do serca mieszkańców miasta i odwiedzających je turystów. Z takiego założenia wyszedł najwyraźniej Jan Hanke, słynny tarnogórski piekarz. Chleb cebulowy robiony w jego piekarni jest jedynym smakołykiem z ...", "title": "Na Liście Produktów Regionalnych znajdziemy chleb cebulowy z Tarnowskich Gór", "content": "Chleb cebulowy wypieka już czwarte pokolenie rodziny Hanke. Pan Jan jest wierny tej tradycji. Fot. Marzena Bugała Przez żołądek do serca mieszkańców miasta i odwiedzających je turystów. Z takiego założenia wyszedł najwyraźniej Jan Hanke, słynny tarnogórski piekarz. Chleb cebulowy robiony w jego piekarni jest jedynym smakołykiem z ... Przez żołądek do serca mieszkańców miasta i odwiedzających je turystów. Z takiego założenia wyszedł najwyraźniej Jan Hanke, słynny tarnogórski piekarz. Chleb cebulowy robiony w jego piekarni jest jedynym smakołykiem z Tarnowskich Gór wpisanym na prestiżową Listę Produktów Tradycyjnych, prowadzoną przez Ministerstwo Rolnictwa i Rozwoju Wsi. Taką listę ma każde województwo w Polsce. Śląskie wpisało na nią już 98 pozycji. Najwięcej w kraju. Zbiór jest podzielony na wyroby piekarnicze i cukiernicze, gotowe dania i potrawy, produkty mięsne, sery i inne produkty mleczne, produkty rybo-łóstwa, miody, napoje alkoholowe i bezalkoholowe, oleje i tłuszcze. Jest też dział orzechów, nasion, zbóż, warzyw i owoców. Na liście królują potrawy i produkty z okolic Bielska-Białej, ale także z rejonu niedalekiego Siewierza. Nasz powiat reprezentuje tylko chleb cebulowy z Tarnowskich Gór. Jest on jednym z symboli kulinarnych miasta. - Mnie odpowiada smak i aromat cebuli wydobywający się z tego chleba. Trudno spotkać taki produkt gdziekolwiek indziej poza Tarnowskimi Górami i nie używa się tu sztucznych dodatków przy produkcji - przyznaje Adrian Szczygieł. Tradycja wypiekania tego chleba sięga 1874 roku, kiedy rodzina Hanke założyła piekarnię w Reptach Śląskich. - Moi przodkowie wypiekali ten chleb przy okazji robienia tego podstawowego pieczywa. Sprzedawali wtedy po kilka sztuk - przyznaje Jan Hanke. Wielkim smakoszem cebulowego pieczywa był sam Kraft Henckel von Donnermarck z Rept Śląskich. - Gdy w 1931 roku Bruno Hanke kupił piekarnię w centrum miasta, to Kraft przysyłał tutaj nawet furmankę po chleb cebulowy - mówi pan Jan. To on właściwie zaczął piec ten chleb na szerszą skalę, niż jego przodkowie. Mimo że w dzieciństwie nie lubił cebuli. Składniki do wypieku od lat są dobierane i przygotowywane ściśle według przekazów i receptury rodzinnej. Przez lata nastąpiła jedna tylko modyfikacja. W piekarni Hanke zaczęto dodawać do chleba także kminek. Do dziś ciasto na ten rodzaj pieczywa rozrabiane jest starymi, tradycyjnymi maszynami. Jan Hanke twierdzi, że po jego produkt przyjeżdżają goście z Krakowa, Wrocławia, a także Niemiec. - Są i tacy, którzy wysyłają chleb cebulowy do rodziny za granicą - mówi piekarz. Pan Jan przyznaje, że dziennie udaje mu się sprzedać do 200 bochenków chleba cebulowego. To pieczywo Janowi Hanke na listę pomogła wpisać Romana Kosek z tarnogór-skiego Ośrodka Doradztwa Rolniczego. Urzędniczka przyznaje, że jest to jedyny produkt na ministerialnej liście, które jest wytwarzane w powiecie tarnogórskim. - Można oczywiście tutaj kupić produkty i potrawy, które związane są z kuchnią starego Górnego Śląska. W restauracjach dostaniemy schab sztygarski, roladę wołową śląską, a w domach często robi się szałot śląski - mówi Kosek. Podkreśla jednak, że wpis na Listę Produktów Regionalnych nie oznacza otrzymania patentu i wyłączności na używanie nazwy na wyrabianie jakiejś potrawy. To gwarantuje jedynie wpis do unijnego rejestru chronionych nazw pochodzenia i chronionych oznaczeń historycznych. - Ministerialna Lista Produktów Regionalnych ma spełniać przede wszystkim walor promocyjny, ale dostać się na nią też nie jest łatwo. Trzeba udokumentować, że przynajmniej przez 25 lat wytwarza się dany wyrób. Mogą w tym pomóc zarówno zdjęcia, jak i wywiady etnograficzne - podkreśla Romana Kosek. Czy jakiś inny produkt typowy dla gmin naszego powiatu mogłaby się znaleźć na liście? Zdaniem Piotra Mankiewicza z Muzeum Chleba w Radzionkowie, takim produktem mógłby być kołocz radzionkowski. - Rozmawiałem z piekarzami, ale oni jakoś nie przejawiali większej chęci, aby taki produkt i markę wypromować. Moim zdaniem warto - dodaje.", "url": "https://warszawa.naszemiasto.pl/na-liscie-produktow-regionalnych-znajdziemy-chleb-cebulowy/ar/c8-7128455", "category": "śląskie", "sub_category": "Wyroby piekarnicze i cukiernicze", "phrase": "Chleb cebulowy z Tarnowskich Gór"}