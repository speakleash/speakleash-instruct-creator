{"meta_description": "Kuchnia małopolska to prawdziwe bogactwo smaków. Niektóre potrawy znane są na całym świecie.", "title": "Wieści z regionu. Małopolska. Krakowskie przysmaki. Tradycyjna kuchnia małopolska", "content": "W kuchni małopolskiej można rozpoznać wpływy wielu regionów. Najsilniej rysują się smaki: wiedeńskie, węgierskie, czeskie, niemieckie i żydowskie. Właśnie w Krakowie zaczęto podawać jajka po wiedeńsku, sznycel czy sernik wiedeński. Do dań kuchni żydowskiej należą pyszne drożdżowe bułeczki zwane bajglami. Flaczki po krakowsku czy kaczka faszerowana (w Krakowie serwowana z grzybami) weszły do kanonu tradycyjnej kuchni polskiej. Kuchnia ta bazuje na ziemniakach, kaszy i kapuście. Wiele dań z góralskich stołów przetrwało do dziś. Przykładem może być słynna zupa - kwaśnica. Podhalańscy górale hodują owce, stąd też wiele potraw wytwarzanych jest z owczego mleka oraz mięsa baraniego i jagnięciny. Produkowane są wspaniałe sery: bundz i oscypek. Bajgle, czyli krakowskie obwarzanki o kształcie pierścienia, mają złocisty kolor. Dekoruje się je solą, sezamem, makiem, czarnuszką, serem, cebulą lub mieszanką ziół. Znane są od 600 lat. Dziś tylko kilka piekarni wypieka tradycyjne obwarzanki krakowskie, a zakupić je można m.in. z charakterystycznych wózków na Starym Mieście. Chleby prądnickie to wielkie owalne lub okrągłe ciemne wypieki na zakwasie żytnim. Ich spieczona skórka posypywana jest otrębami żytnimi. Nazwa wywodzi się od wiosek nad strumieniami Prądnik, gdzie było wiele młynów. Pierwsze wzmianki o chlebie pochodzą z XIV wieku. Nie tylko herbatka z prądem Na rozgrzewkę górale proponują gorące napoje wzmocnione kropelką alkoholu. Zresztą alkohole produkowane wg tradycyjnych receptur rozpoznawane są w całej Polsce: śliwowica wyborna, śliwowica łącka, jarzębiak izdebnicki, nalewka łazowska jałowcówka, imbirówka iwkowska.", "url": "https://www.se.pl/wiadomosci/polska/krakowskie-przysmaki-tradycyjna-kuchnia-maopolska-aa-34bd-kB6V-TMVB.html", "category": "małopolskie", "sub_category": "Napoje (alkoholowe i bezalkoholowe)", "phrase": "Nalewka łazowska – jałowcówka"}