{"meta_description": "Krajowa Rada Izb Rolniczych", "title": "Pomorski Festiwal Gustownych Smaków", "content": "W dniu 18 lutego 2009 roku, o godzinie 1300 rozpoczął się I Pomorski Festiwal Gustownych Smaków zorganizowany pod honorowym patronatem Ministerstwa Rolnictwa i Rozwoju Wsi. Organizatorem imprezy była Pomorska Izba Rolnicza. Dopisali zarówno producenci jak i konsumenci, którzy licznie odwiedzili „Oberżę pod lipami” w Łęgowie, gdzie odbywała się impreza. Swoje wyroby zarejestrowane na liście Produktów Tradycyjnych MRiRW prezentowało kilkudziesięciu wystawców. Można było nie tylko zobaczyć ale również skosztować około 35 potraw oraz wysłuchać kulinarnej gawędy Grzegorza Russaka, Prezesa Polskiej Izby Produktu Regionalnego i Lokalnego, autora wielu telewizyjnych programów kulinarnych.Imprezę otworzył i prowadził Pan Zenon Bistram, Prezes Pomorskiej Izby Rolniczej. Ministerstwo Rolnictwa i Rozwoju Wsi reprezentowała Pani Maria Zwolińska, Radca Generalny ministerstwa. Suto zastawione stoły przyciągnęły po części prelekcyjnej wszystkich zaproszonych na imprezę gości. Na przykład Pani Elżbieta Dornowicz z Osówki w Borach Tucholskich przywiozła do Łęgowa kociewski chleb pieczony z dodatkiem serwatki, Pani Zofia Sawicka z Baldramu udziec barani z owcy pomorskiej z czosnkiem, Pani Bernadetta Puzdrowska z Ostrzyc polewkę z ryb po kaszubsku, a Barbara Wichrowska z Piekła koło Sztumu - marcepanowe serduszka. Podczas imprezy można było skosztować również między innymi węgorza po kaszubsku, kociewskich klusek ziemniaczanych, zapiekanki z grzybów, miodu z maślanki, piernika z kamionki, jagodzicy po kociewsku, zupy kaszubskiej i wielu innych pomorskich specjałów. Największe jednak uznanie Jury zyskała kociewska zapiekanka z grzybów Pani Teresy Grefka, publiczności natomiast Kaczka po pomorsku przyrządzona przez Katarzynę Zacharewicz ze Słajszewa, gmina Choczewo. Danie to jako pierwsze w powiecie wejherowskim wpisane zostało na listę produktów tradycyjnych prowadzoną przez Ministerstwo Rolnictwa i Roz-woju Wsi. Wspomnianą kaczkę robiła już babcia gospodyni, a przepis jest rodzinną tajemnicą. Jak udało się nam jednak dowiedzieć kaczka natarta ziołami czeka w marynacie 24 godziny. Farsz robi się z wieprzowiny, kaczych podrobów, jabłek i suszonych śliwek. Walory kaczego specjału z gospo-darstwa państwa Zacharewiczów zostały docenione także już wcześniej, w 2007 roku, w organizowanym przez Polską Izbę Produktu Regionalnego i Lokalnego ogólnopolskim konkursie ,,Nasze kulinarne dziedzictwo’’. Zdaniem uczestników Festiwalu, takie imprezy warto organizować ponieważ stanowią doskonałą okazję nie tylko do rozpowszechniania wiedzy o pomorskim dziedzictwie kulinarnym, ale również promocji gospodarstw rolnych i agroturystycznych mających w swojej kulinarnej ofercie produkty tradycyjne. Opinię tę podziela również Zenon Bistram, Prezes Pomorskiej Izby Rolniczej który wyraża nadzieję, że Pomorski Festiwal Gustownych Smaków na stałe wpiszę się w harmonogram imprez organizowanych na Pomorzu, bowiem dzięki dobrej ofercie kulinarnej łatwiej dotrzeć do potencjalnych turystów, którzy przyjadą tutaj wtedy nie tylko zwabieni pięknem Kaszub i Kociewia, ale również smakiem pomorskich wiktuałów. Dlatego też Festiwal ma być imprezą cykliczną, coroczną. Szczególnie, że województwo pomorskie zajmuje drugie miejsce po śląskim na liście MRiRW pod względem zarejestrowanych produktów tradycyjnych. Wśród pomorskich smakołyków znajdują się miody, powidła, sery, potrawy z ryb, mięsa, wędliny, nalewki, wyroby piekarnicze i alkoholowe. Pomorze zaznaczone jest też już na mapie kulinarnej Europy poprzez przynależność do Europejskiej sieci Dziedzictwa Kulinarnego, a mogą do niej należeć tylko te regiony, które produkują żywność wysokiej jakości z lokalnych surowców najwyższej jakości. Potrawy z Pomorza są nie tylko zdrowe i smaczne, ale także zrobione z ogromnym sercem i ciepłem, o czym mogli przekonać się uczestnicy kulinarnej imprezy zorganizowanej przez samorząd rolniczy w Łęgowie w ,,Oberży Pod Lipami”.", "url": "http://www.krir.pl/2014-01-03-03-24-03/pozostale/558-pomorski-festiwal-gustownych-smakow", "category": "pomorskie", "sub_category": "Mięso świeże oraz produkty mięsne", "phrase": "Udziec barani z owcy pomorskiej z czosnkiem"}