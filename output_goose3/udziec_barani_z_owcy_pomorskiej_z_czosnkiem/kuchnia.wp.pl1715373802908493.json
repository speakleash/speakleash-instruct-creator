{"meta_description": "Choć dziś baranina nie należy do najpopularniejszych w Polsce mięs, to jednak udziec barani gościł na naszych stołach od wieków. To absolutny klasyk staropolskiej kuchni. Dobrze przyrządzony udziec może", "title": "Jak przygotować udziec barani?", "content": "Choć dziś baranina nie należy do najpopularniejszych w Polsce mięs, to jednak udziec barani gościł na naszych stołach od wieków. To absolutny klasyk staropolskiej kuchni. Dobrze przyrządzony udziec może być rarytasem także dziś. Udziec barani to mięso trudne do przygotowania. Trzeba poświęcić sporo czasu, by efekt był zadowalający. Jeśli jednak będziemy trzymać się pewnych zasad, upieczemy wspaniałe mięsiwo, które z powodzeniem może być nie tylko głównym daniem podczas niedzielnego obiadu, ale i wystawnego przyjęcia. Zacznijmy od wyboru mięsa. Najlepsze jest mięso jagnięce. Łatwo poznamy je po kolorze. O ile mięso z dorosłego barana ma ciemnoczerwoną barwę, jagnięce jest różowe i bardziej delikatne. Ma też zdecydowanie subtelniejszy zapach. Najlepsze są kawałki z kością, która podczas pieczenia dodaje dodatkowego smaku. Udziec możemy bez problemu zamówić u rzeźnika, określając jego wagę. Idealne są kawałki ważące od dwóch do trzech kilogramów. Mięso koniecznie musimy zamarynować, i to nie na kilka godzin, a przynajmniej na jeden- dwa dni. Podstawą marynaty jest kwaśny płyn: ocet, czerwone wytrawne wino lub maślanka. Dzięki temu udziec będzie bardziej kruchy. Kolejnymi niezbędnymi składnikami marynaty są cebula i czosnek, a także korzenne przyprawy i zioła. Do baraniny idealnie pasują jałowiec, pieprz, majeranek, cząber, tymianek czy estragon. Przygotowanie marynaty jest proste. W garnku podgrzewamy ocet lub wino, dodajemy przyprawy, cebulę i czosnek i bardzo krótko gotujemy. Marynatą zalewamy oczyszczone mięso. Pozostawiamy je w niej najlepiej na dwa - trzy dni w chłodnym miejscu, codziennie kilka razy przewracając. Możemy również zmielić wszystkie przyprawy, natrzeć nimi mięso, obłożyć je plasterkami cebuli, posiekanym czosnkiem i zalać winem czy octem albo maślanką. Mięso będzie puszczało soki, ale dzięki marynacie zyska mocny smak. Zamarynowane mięso trzeba dokładnie osuszyć i można je już piec. Jeśli mamy chudy kawałek udźca, możemy go również naszpikować pasemkami słoniny. Ostrym nożem robimy małe nacięcia, wkładamy w nie słoninę i mocno ją upychamy. Dzięki temu mięso nie będzie suche. Przed pieczeniem warto baraninę podsmażyć na patelni, używając tłuszczu zwierzęcego: smalcu lub klarowanego masła. Smażymy z każdej strony, aż mięso będzie mocno rumiane. Przekładamy je wraz z tłuszczem do brytfanny i wstawiamy do piekarnika nagrzanego do 170 stopni C. Pieczemy pod przykryciem przez około trzy godziny, odkrywamy i rumienimy z wierzchu. Możemy również piec udziec w niższej temperaturze. Jeśli nastawimy piekarnik na 130 stopni C i będziemy piekli mięso siedem-osiem godzin. Po tym czasie otrzymamy soczyste danie. Pieczeń podajemy z pieczonymi warzywami i ziemniakami.", "url": "https://kuchnia.wp.pl/jak-przygotowac-udziec-barani-6683038654360064a", "category": "pomorskie", "sub_category": "Mięso świeże oraz produkty mięsne", "phrase": "Udziec barani z owcy pomorskiej z czosnkiem"}