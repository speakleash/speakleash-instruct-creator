{"meta_description": "Produkt wpisany na listę produktów tradycyjnych w dniu 2015-03-02 w kategorii Gotowe dania i potrawy w woj. podlaskim.", "title": "Kociołek cygański - - Portal Gov.pl", "content": "Dość gęsta, zawiesista zupa z widocznymi kawałkami kurczaka, mięsa wieprzowego, kiełbasy oraz dodatkami grzybów i warzyw. Przyjmuje kształt naczynia, w którym się znajduje. Zupa o barwie szaro-kremowej w zależności od ilości użytych do gotowania suszonych grzybów. Kociołek cygański przygotowywany jest w Igryłach od pojawienia się pierwszych Cyganów w tejże wsi. Pod koniec XVIII wieku na podstawie Uniwersału Komisji Obojga Narodów we wsi Igryły osiedlili się Cyganie. Swoją odrębną kulturę i zwyczaje podtrzymywali przez bardzo długi okres i do dziś mieszkają w tej miejscowości ich potomkowie. Wędrujące tabory cygańskie do lat 70-tych ubiegłego wieku zatrzymywały się na skraju kompleksu leśnego wsi Igryły i rozbijały swoje obozowiska. Mężczyźni taborowi wspólnie z miejscowymi potomkami osiedlonych Cyganów handlowali końmi na pobliskim targu w Sokółce, kobiety natomiast zajmowały się wróżbą po wsiach, otrzymując w zamian kury i inne płody rolne. Po udanych transakcjach handlowych urządzano w obozowisku wspólną biesiadę. Przed namiotami rozpalano ogniska i w kociołkach gotowano danie mięsne z kury z warzywami i grzybami. Ze względu na licznych biesiadników kociołek musiał być dużej pojemności. Przepis na przyrządzenie kociołka cygańskiego przekazywany był z pokolenia na pokolenie, dzięki temu tradycja gotowania kociołka cygańskiego na ognisku przetrwała do dziś. Suszone grzyby należy wcześniej zalać wrzątkiem. Umyć, obrać i pokroić ziemniaki, marchewkę, cebulę, czosnek, świeżą kapustę, mięso i kiełbasę. Do zawieszonego nad ogniskiem kociołka z wodą należy wrzucić listek laurowy, owoc jałowca, ziele angielskie, odrobinę soli i pieprzu. Następnie odsączone grzyby, mięso wieprzowe i marchewkę, gdyż te produkty wymagają najdłuższego gotowania. Po około 30 minutach należy wrzucić kolejne dodatki tj. ziemniaki, kapustę, mięso z kury, cebulę i czosnek. Gdy wszystkie produkty wrzucone do kociołka osiągną odpowiednią miękkość należy sporządzić ze smalcu i mąki na patelni zasmażkę. Sporządzoną zasmażką należy zagęścić przyrządzany na ogniu kociołek i w miarę potrzeby doprawić do smaku solą i pieprzem, a także dodać majeranek, który nadaje aromatu potrawie. Całość należy zagotować, a następnie zestawić z ognia. Ta licząca kilka wieków potrawa będąca połączeniem różnych gatunków mięs, warzyw oraz grzybów zdobyła uznanie i cieszy się dużą popularnością podczas różnych imprez plenerowych czy konkursów.", "url": "https://www.gov.pl/web/rolnictwo/kociolek-cyganski", "category": "podlaskie", "sub_category": "Gotowe dania i potrawy", "phrase": "Kociołek cygański"}