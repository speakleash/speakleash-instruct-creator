{"meta_description": "Miętus to jedyny słodkowodny gatunek ryby z rodziny dorszowatych. Jest bardzo cenioną rybą ze względu na delikatne i chude mięso. Miętus jest zdrowy, bogaty w białko, wapń, selen i witaminy z grupy B. Miętus nie jest szkodliwy. Powinni na niego uważać głównie alergicy. Olej z wątroby miętusa jest cennym źródłem witamin i zdrowych kwasów tłuszczowych omega-3.", "title": "Miętus, czyli tańszy zamiennik dorsza. Co to za ryba i czy jest zdrowy? Opinia dietetyka", "content": " • Miętus - co to za ryba i gdzie występuje? Miętus - co to za ryba i gdzie występuje? Miętus pospolity (Lota lota) to ryba słodkowodna z rodziny dorszowatych. Występuje w północnej i środkowej Europie oraz w północnej Azji i Ameryce Północnej. Najbardziej rozpowszechnione i liczne populacje miętusa występują na Syberii. W przeszłości ryba zamieszkiwała także zbiorniki słodkowodne w Europie Zachodniej. Dzisiaj jednak już tam nie występuje. Ekolodzy przypisują to degradacji rzek i jezior. Miętus hodowany jest również na skalę przemysłową w sztucznych warunkach. Połów miętusa dostarczany jest do fabryk do produkcji konserw, a także do sklepów i sieci handlowych w celu sprzedaży w postaci świeżej lub mrożonej. Miętus ma ciało wydłużone z zaokrąglonym tyłem. Przeciętnie osiąga długość około 60 cm. Maksymalnie może mieć nawet 150 cm. Przeciętna waga miętusa to 5-7 kg, ale może ważyć nawet 35 kg. Jego ubarwienie różni się w zależności od regionu i siedliska. Najpopularniejsze kolory to czarny, szaro-zielony i brązowy. Na ciele i płetwach miętusa znajdują się zaokrąglone plamy. Miętus nie jest rybą tłustą, a chudą. Zawiera dużo białka i mało tłuszczu. Mięso miętusa jest delikatne. Jego smak określany jest jako łagodny i lekko słodkawy. Wiele osób porównuje smak miętusa do dorsza. Miętus praktycznie nie ma ości, co ułatwia jego przyrządzanie i konsumpcję. Ile kosztuje miętus i gdzie go kupić? Cena miętusa waha się między 65 a 70 zł za 1 kg świeżej ryby i między 25 a 45 zł za 1 kg ryby mrożonej. Miętus kosztuje trochę mniej niż np. popularny dorsz. Miętusa kupisz stacjonarnie w dużych supermarketach np. w Lidlu lub Auchan, a także w sklepach rybnych. Możesz go też zamówić przez sklepy internetowe. Miętus jest bardzo dobrym źródłem białka. Ten makroskładnik daje długotrwałe uczucie sytości i dzięki temu zapobiega podjadaniu. Białko pomaga również m.in. w szybszej regeneracji organizmu i poprawie funkcjonowania układu odpornościowego. Niektóre źródła podają, że miętus jest dobrym źródłem cennych kwasów tłuszczowych omega-3. Jednak trzeba wziąć pod uwagę, że ma on tylko 0,81 g tłuszczu na 100 g, z czego 0,07 g kwasów EPA i 0,096 g kwasów DHA (które należą do kwasów z grupy omega-3). To niewiele. Miętus jest chudą rybą i nie powinien być uznawany za dobre źródło nienasyconych kwasów tłuszczowych. Znacznie więcej omega-3 znajduje się w tłustych rybach takich jak łosoś, makrela czy śledź. Miętus jest bezpieczny do spożycia. Zawiera znikome ilości metali ciężkich, które występują w największych ilościach w takich rybach jak miecznik, marlin czy rekin. Ryba miętus może być spożywana nawet przez kobiety w ciąży i dzieci. Tak naprawdę jedynym przeciwwskazaniem do jedzenia miętusa jest alergia pokarmowa na ryby. Powinny na niego uważać także osoby z zaawansowaną niewydolnością nerek, ponieważ miętus zawiera dużo białka, które w tym przypadku należy ograniczyć. Miętus jest zdrową rybą. Dostarcza do organizmu mnóstwa cennych składników odżywczych. Zawiera dużo wapnia, fosforu, potasu, selenu oraz witamin z grupy B. Dzięki temu: Miętus świetnie sprawdzi się u osób odchudzających się. Zawiera tylko 90 kcal w 100 g, dużo białka i mało tłuszczu. Dzięki temu syci na długie godziny i zmniejsza ochotę na podjadanie w ciągu dnia. Miętusa warto połączyć w posiłku ze źródłem węglowodanów np. kaszą, ryżem lub ziemniakami, porcją warzyw i niewielkim dodatkiem tłuszczu. Tak skomponowany posiłek będzie pełnowartościowy i sycący, dzięki czemu pomoże ci szybciej zgubić zbędne kilogramy. Najczęściej spożywa się mięso z miętusa, ale także jego wątroba jest jadalna i bardzo zdrowa. Olej z wątroby miętusa można kupić też w formie suplementów. Olej z wątroby miętusa - źródło witamin A, D i K Wątroba miętusa jest sześciokrotnie większa od wątroby innych ryb słodkowodnych podobnej wielkości i stanowi ok. 10% całej masy ciała miętusa. Zawiera dużą ilość witaminy D (4 razy więcej niż wątroba z dorsza) i jest jednym z najlepszych naturalnych źródeł witaminy D. Okazuje się, że zaledwie 10 gramów wątroby miętusa dziennie zapewnia równowartość 1000 IU witaminy D. Zalecane dzienne spożycie witaminy D dla zdrowej osoby dorosłej wynosi ok. 2000 IU. Witamina D jest niezbędna m.in. do utrzymania zdrowych kości i zębów, a także wspiera pracę mięśni, mózgu i układu odpornościowego. Olej z wątroby miętusa posiada również duże ilości witaminy A (20 razy więcej niż olej z wątroby dorsza). Witamina A odgrywa ważną rolę w procesie widzenia oraz wspiera funkcjonowanie układu odpornościowego. W porcji 5 g wątroby z miętusa znajduje się aż 1800 µg witaminy A. Jest to bardzo duża dawka. Dzienne zapotrzebowanie na witaminę A dla kobiet wynosi 700 µg. W zbyt dużych ilościach witamina A jest toksyczna. Najlepiej nie przekraczać 3000 µg witaminy A na dobę. W oleju z wątroby miętusa znajduje się zaskakująco duża ilość witaminy K - ok. 1,7 mg na 100 g oleju. Dzienne zapotrzebowanie dla dorosłych kobiet na witaminę K wynosi 55 µg (0,055 mg). Witamina K pełni istotną rolę w utrzymaniu prawidłowej struktury kości, zapobieganiu osteoporozie i uczestniczy w procesie krzepnięcia krwi. Olej z wątroby miętusa jest cennym źródłem kwasów omega-3. Dzięki temu ma korzystny wpływ na układ sercowo-naczyniowy, pracę mózgu i poprawę pamięci. 5 g oleju z wątroby miętusa zawiera 1000 mg kwasów EPA i DHA (które należą do grupy omega-3). Dzienne zapotrzebowanie na te kwasy dla osoby dorosłej wynosi 250 mg, ale w niektórych przypadkach zaleca się spożywać ich więcej (np. u kobiet w ciąży lub osób z wysokim ryzykiem chorób sercowo-naczyniowych). Olej z wątroby miętusa raczej nie jest popularny w Polsce. W sklepach znacznie częściej można spotkać olej z wątroby dorsza lub olej z wątroby rekina. Oba te oleje, podobnie jak olej z wątroby miętusa, również mają dużo kwasów omega-3, ale znacznie mniej witaminy A. Miętus to ryba wszechstronna, z której można przygotować dziesiątki pysznych dań, zarówno na świąteczny stół, jak i w formie codziennych posiłków. Najzdrowszy sposób przygotowania ryby miętus to gotowanie na parze, grillowanie lub pieczenie. Unikaj smażenia miętusa na głębokim tłuszczu. Staraj się ograniczyć ilość soli podczas przygotowania ryby, a będzie ona zdrowsze. Zamiast tego lepiej użyj świeżych ziół (np. natkę pietruszki lub koperek), cytrynę, czosnek, cebulę i różne przyprawy. Miętusa koniecznie podaj w towarzystwie warzyw i źródła węglowodanów np. kaszy, ryżu lub ziemniaków. Całość skrop oliwą, aby stworzyć pełnowartościowy, sycący posiłek. Grela E.R., Pisarski R.K., Kowalczuk-Vasilev E., Rudnicka A.: Zawartość składników odżywczych, mineralnych i profil kwasów tłuszczowych w mięsie wybranych gatunków ryb od terminu odłowu. Żywność. Nauka. Technologia. Jakość. 2010, 4(71), 63-72. Czytaj także: Sola: co to za ryba i czy jest zdrowa? Naturalne śledzie z dobrym składem: wybór z supermarketów Ryba karmazyn: co to jest i czy jest zdrowa?", "url": "https://polki.pl/dieta-i-fitness/zdrowe-odzywianie,mietus-co-to-za-ryba-i-czy-jest-szkodliwa-przeciwwskazania-i-wartosci-odzywcze,10456653,artykul.html", "category": "pomorskie", "sub_category": "Produkty rybołówstwa, w tym ryby", "phrase": "Wątroba miętusa lub dorsza po kaszubsku"}