{"meta_description": "Produkt wpisany na listę produktów tradycyjnych w dniu 2012-01-17\nW kategorii Produkty rybołówstwa\nW województwie woj. pomorskim", "title": "Sałatka śledziowa po kaszubsku - - Portal Gov.pl", "content": "W tradycyjnym pożywieniu Kaszubów ryby były spożywane jako danie podstawowe, a także jako dodatek do potraw. Wśród ryb łowionych w morzu bardzo ważne miejsce zajmował śledź. W większości domów na jesieni przygotowywane były specjalne beczki pełne solonych śledzi. Gospodynie przyrządzały śledzie na wiele sposobów np. marynowane, smażone, prażone nad ogniem, wędzone, solone przyprawiane śmietaną, olejem, majonezem, dodawane do sałatek, jajecznicy, grochówki czy grzybów. Śledzie wchodziły w skład tradycyjnych potraw postnych, dlatego żartobliwie nazywano je „postnikiem”. Królowały na stole w czasie Wielkiego Postu, były daniem wigilijnym oraz należały do ryb obrzędowych, podawanych podczas wesel. Do dnia dzisiejszego bardzo popularny piątkowy obiad na Kaszubach składa się ze śledzi w śmietanie lub occie z cebulką, do których dodawane są ziemniaki gotowane w łupinach.", "url": "https://www.gov.pl/web/rolnictwo/salatka-sledziowa-po-kaszubsku", "category": "pomorskie", "sub_category": "Produkty rybołówstwa, w tym ryby", "phrase": "Sałatka śledziowa po kaszubsku"}