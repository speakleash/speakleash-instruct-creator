{"meta_description": "Placki ziemniaczane po góralsku.", "title": "Górale robią placki ziemniaczane po swojemu. Tradycyjne moskole posmakują każdemu", "content": "Ziemniaki na moskole obrać, opłukać, ugotować w osolonym wrzątku. Odcedzić. Utłuc na purée lub zemleć w maszynce. Ostudzić. Do ziemniaczanego purée wbić jajka, wsypać przesianą mąkę i wlać kwaśne mleko. Przyprawić solą i pieprzem. Dokładnie wymieszać. Ciasto wyłożyć na oprószoną mąką stolnicę i krótko wyrobić. Z ciasta uformować wałek o średnicy około 4 cm. Pokroić na; plastry o grubości 2 cm. Uformować owalne placki o grubości około 1 cm. Smażyć na rozgrzanym oleju z obu stron na rumiano. Moskole podawać na gorąco ze zmiksowaną bryndzą, masłem czosnkowym lub skwarkami z wędzonego boczku i cebulką.; smacznego - moskole gotowe! Moskole, czyli placki ziemniaczane po góralsku, możemy podawać z różnymi dodatkami – są one na tyle uniwersalną przekąską, że świetnie smakują zarówno na słodko, jak i na słono – chociaż w tej drugiej wersji są one znacznie częściej spotykane. Moskole ziemniaczane świetnie smakują samodzielnie (bez żadnych dodatków), lekko oprószone cukrem czy też serwowane z twarogiem urobionym ze śmietaną i szczypiorkiem. Placki po góralsku możemy podawać również na obiad wraz z gulaszem, sosem grzybowym czy też ze skwarkami z boczku lub ze słoniny. Warto pamiętać, że moskole – w przeciwieństwie do zwykłych placków ziemniaczanych – są niskokaloryczne, dlatego warto serwować je z nieco bardziej sycącymi dodatkami. Moskole często nazywane są również plackami zakopiańskimi, ponieważ najczęściej można je spotkać właśnie na Podhalu (ich inna nazwa to placki podhalańskie), gdzie są jednym z popisowych dań regionalnych w tamtejszych restauracjach.", "url": "https://www.mojegotowanie.pl/przepis/moskole-czyli-placki-po-goralsku", "category": "śląskie", "sub_category": "Gotowe dania i potrawy", "phrase": "Placki z blachy ze szpyrkami lub z wyrzoskami"}