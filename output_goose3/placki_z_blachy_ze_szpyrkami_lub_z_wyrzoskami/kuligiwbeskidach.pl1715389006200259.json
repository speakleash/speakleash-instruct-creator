{"meta_description": "Kuchnia góralska oparta jest na produktach łatwych w pozyskaniu, dostępnych na miejscu, a mimo wszystko jednak sycących, smacznych i zdrowych", "title": "Jaka jest góralska kuchnia? - , góralski catering na kulig", "content": "Bryndza to miękki podpuszczkowy ser produkowany z owczego mleka w regionie Beskidów. Jeszcze ok. 50 lat temu w większości bacówek używano podpuszczki uzyskanej w naturalny sposób z tzw. klagu: Jest to treść żołądka [cielęcego] rozprowadzona wodą. Żołądek cielęcy, oczyszczony za pomocą soli, suszy się nad watrą (ogniskiem), następnie przecięty wkłada do garnka, klarownicy, z ciepłą wodą. Po godzinie klag jest gotowy i nadaje się do użycia. Podpuszczka tak przygotowana jest nietrwała i o nierównej sile ścinania. Bundz po okresie leżakowania rozdrabnia się i przyprawia solą, uzyskując smaczny, słony ser o mocnym, ostrym smaku i zapachu, tzw. bryndzę. Jest to tradycyjny sposób otrzymywania bryndzy. Słowo „bryndza” pochodzi z języka wołoskiego (por. rum. brânză „ser”). Ciekawostką jest, że plemiona Wołoskie przywędrowały z owcami w Beskidy z gór Bałkanu oraz terenów dzisiejszej Rumunii około wieku XV i to dzięki nim możemy poczuć smak serów wołoskich. Do produkcji bundzu wykorzystywane jest mleko owcze. Najlepszy bundz otrzymuje się z mleka pozyskiwanego w letnich miesiącach wypasu owiec, gdy na halach wysokogórskich jest dostatek pożywienia dla owiec i dogodne warunki wypasu, wówczas mleko jest doskonałej jakości. Prócz mleka owczego jako podstawowego składnika do produkcji bundzu wykorzystuje się podpuszczkę, która dodana do słodkiego ciepłego mleka, powoduje ścinanie i wytrącanie się skrzepu serowego. Nazwa bundz (pochodzenia rumuńskiego) z czasem została wyparta polskim określeniem grudka. Obie nazwy funkcjonują wymiennie. Ta ogromna ekspansja polskiej grudki aż do prawie całkowitego usunięcia z użycia bezsprzecznie pospolitego bundzu świadczy o żywotności polskich wyrazów. Bundz to zwarta masa serowa, która pod wpływem procesu dojrzewania, pokrywa się twardą skórką. Skórka, początkowo kremowa, podczas leżakowania pokrywa się jasnozielonym nalotem. Kształtem przypomina okrągły bochenek chleba. Ser jest delikatny w dotyku, ze zwartą, gładką konsystencją. Podczas dojrzewania w serze pojawiają się dziurki. Ma bardzo delikatny, wyraźnie słodki smak, podczas dojrzewania lekko kwaśnieje. REDYKOŁKI – nie skończy się na jednym… Jeden z rodzaju sera wytwarzanego głównie w Beskidach. „Młodsza siostra” oscypka, często z nim mylona. Robiona z resztek przetworzonego bundzu, pozostałych z wyrobu oscypka. Często w kształcie zwierząt, parzenic, serca lub wrzeciona. Niegdyś popularny jako upominek, dawany zawsze w parach przy okazji redyku. Redykołka w tradycji góralskiej zajmuje ważne miejsce, gdyż jest ściśle związana z wypasem owiec i łosodem – powrotem stad owiec z hal. Redykołka to ser z mleka owczego produkowany z resztek sera przygotowanego do wytworzenia oscypka. Ponieważ u każdego dobrego gospodarza nic nie mogło się zmarnować, wykorzystywano resztki do produkcji tego serka. „Z resztek sera, które nie starcza już na zrobienie oszczypka, wyrabiane są figurki – zwierzątka, odciskane w specjalnych foremkach. Po odciśnięciu serki w kształcie zwierzątka, podobnie jak oszczypki, są solone. Oprócz serków – zwierzątek w przededniu powrotu z hali baca robi serki w kształcie sera – parzenice, również odciskane w formie. Są one solone, lecz nie wędzone, bowiem nie ma na to już czasu” („Historia osadnictwa i organizacja społeczna pasterstwa oraz słownictwo pasterskie Tatr Polskich i Podhala”, 1962). Redykołka ma gładką, elastyczną skórkę, niekiedy lekko chropowatą o barwie od kremowej do żółtej. Jej wielkość zależy od foremki, w której została wykonana. W dotyku delikatna o lekko słonym smaku i zapachu wędzonego sera. Korbacze albo korboce zwane też nitkami serowymi – to nic innego jak ser z mleka krowiego. Ma on postać grubych nitek, na tyle długich, by dało się je zapleść w warkocz. Bardzo dobrze smakuje jako przekąska i zakąska. W smaku wyraźnie delikatniejsza od oscypków, chociaż też może być wędzony – lub nie. Obie wersje mają swoich amatorów. Odznaczają się niepowtarzalnym smakiem i aromatem. Są również bardzo elastyczne i delikatne w konsystencji. Idealnie skomponują się z każdym daniem, w formie zagryzki lub jako dodatek do potraw skradną serca każdego smakosza. Prosta w przygotowaniu, zawierająca minimalną ilość składników, a jednak pyszna zupa. Wielu turystów je ją od razu po przyjeździe na Beskidy, czyniąc z tego niemal rytuał. Bazą zupy jest kiszona kapusta, która nadaje jej kwaśnego smaku, niekiedy wręcz bardzo mocnego. Towarzyszyć jej musi koniecznie mięso, najlepiej gdy jest to wędzone żeberko, o wyrazistym, dymnym posmaku. Do tego przyprawy – majeranek i kminek by ułatwić trawienie, liść laurowy by podbić smak i pieprz, dla większej ostrości. To wszystko. Kwaśnicy nie gotujemy z ziemniakami (bo wtedy byłaby kapuśniakiem). Kwaśnicę w tej wersji bardzo często serwujemy naszym kuligowiczom. Kapuśnica to tradycyjna wiślańska zupa z długoletnią tradycją, która serwowana jest jako góralski catering podczas kuligu. Dawniej w każdym domu kisiło się kapustę i było to podstawowe źródło witaminy C, dlatego też używano soku z kiszonej kapusty przy przeziębieniach i wszelkich chorobach bakteryjnych. Wzbogacało się tą zupę masłem w celu lepszego nawilżenia przełyku, kminkiem i marchewką. W dawnych czasach nie było lekarstw, a nasze babcie dobrze wiedziały jak użyć sprawdzonych receptur. Zupę należy podać na głębokim talerzu lub w drewnianej misce. Do talerza włożyć jeden ugotowany ziemniak, szczyknąć go łyżką, zalać gorącą zupą i ozdobić natką pietruszki. Kapuśnicę w tej wersji bardzo często serwujemy naszym kuligowiczom. ŚWIŃSKA KITA ZE SWOJSKĄ KAPUSTĄ I ZIEMNIAKAMI / KASZĄ – swojskie żarło tylko dlo Ciebie! Hej! Kita świńska to element kulinarny mięsa wieprzowego z udźca zwany szynką. Najczęściej wykorzystywany był do wędzenia celem dłuższego przechowywania. Mięsa przeznaczone do wędzenia trzeba było posolić, natrzeć ziołami, naczosnkować i przetrzymywać w tzw. „rosole” w drewnianym korycie zwanym „trokami„. Po okresie takiego naturalnego peklowania nadawało się do wędzenia. Szynka wędzona spożywana była na surowo lub parzona jako wędzonka do pieczywa lub gotowana podawana z kapustą jako luksusowe, samodzielne danie obiadowe. ” W kuchni prawie codziennie unosił się wspaniały zapach gotowanej kapusty kiszonej z zaprażką na wędzonej słoninie z dodatkiem utartego surowego ziemniaka oraz gotowanej wędzonej wieprzowiny”. Zaprażka to rodzaj zasmażki, do której dodaje się surowego startego ziemniaka i gotuje zalewając wodą lub wywarem. Dodaje się do kapusty celem zagęszczenia i nadania smaku. To danie trzeba obowiązkowo spróbować podczas naszych imprez kuligowych! Jest to tradycyjna, bardzo popularna na Śląsku Cieszyńskim potrawa, którą najecie się do syta. Jagnięcina to baranina pozyskana z jagnięcia od 6 do 12 miesiąca życia. Oddzielnym rodzajem jagnięciny, uchodzącym za najsmaczniejszy, jest mięso jagniąt, które nie ukończyły 6 tygodnia życia i były karmione wyłącznie mlekiem. W trudnych warunkach chowu na wysoko położonych halach, z dala od siedzib ludzkich ukształtowała się specyficzna, przystosowana do górskiego klimatu rasa owiec zwana caklem. To stara, prymitywna rasa owiec białych i barwnych występujących pierwotnie na terenie Karpat południowych i częściowo na Bałkanach, która przywędrowała na tereny Polski wraz z Wołochami. Wykorzystywano ich mięso, a także mleko, które służyło do wyrobu serów wołoskich: bundzu, bryndzy i oscypka. Górale beskidowi po dziś dzień kultywują obrzędowość pasterską na obszarze Beskidu Śląskiego i Żywieckiego. Takie jagnięce rarytasy serwujemy często podczas naszych biesiad zbójnickich na kuligach białych i zielonych. Zapraszamy w Beskidy! Nasz pieczony prosiak to danie, które z pewnością uatrakcyjni wesele, imprezę plenerową, kulig czy bankiet – słowem, każde przyjęcie okolicznościowe, które zasługuje na wyjątkową oprawę. Oferujemy pieczonego prosiaka faszerowanego kaszą. To wyjątkowy specjał, który zaskoczy Gości doskonałym smakiem a jego podanie, będzie stanowiło dodatkową atrakcję, która na długo zapadnie w pamięci Gości. Pieczonego prosiaka szczególnie polecamy na takie okazje jak: przyjęcia ślubne, chrzty, komunie, bankiety, imprezy firmowe w Beskidach. Oferta biesiady z pieczeniem prosiaka to propozycja dla koneserów góralskiej sztuki kulinarnej, pracowników firm, którzy uwielbiają unikatowe atrakcje, doskonałe mięsiwo przygotowane według starodawnych receptur. Idealnie do biesiady zbójnickiej z pieczeniem całego prosiaka sprawdza się zabawa z kapelą góralską Karpackie Zbóje. W każdej z naszych zbójeckich kolib w Beskidach uraczymy Was pysznymi specjałami kuchni regionalnej. Imprezy w naszych kolibach organizujemy o każdej porze roku! PRAŻUCHA – grzechem było by nie spróbować… Prażucha to tradycyjne danie z Beskidu Śląskiego i Żywieckiego. Jedzenie prażuchów to prawdziwie rodzinne przeżycie. Sekretem tej potrawy jest uprażona na złoty kolor mąka razowa, którą zalewa się gorącą, posoloną wodą. Prażuchę polewa się skwarkami z boczku wędzonego. Sposób jej przyrządzania nie zmienił się od wieków. Zmielone ziarno − mąkę z otrębami − prażono w garnku na blasze na sucho, zrumienioną zalewano wrzątkiem. Tak przygotowaną masę wyciągano łyżką zanurzoną w gorącej wodzie (wtedy masa łatwiej odchodzi od łyżki). Podawano to ze skwarkami i z gotowanym mlekiem. Zasadniczo prażucha stanowiła posiłek poranny i wieczorny. Kiedyś prażuchy były daniem dla biednych, teraz zyskują na popularności wśród wszystkich. Ty też koniecznie spróbuj prażuchy na naszym zbójnickim kuligu w Beskidach!", "url": "https://www.kuligiwbeskidach.pl/jaka-jest-goralska-kuchnia/", "category": "śląskie", "sub_category": "Gotowe dania i potrawy", "phrase": "Placki z blachy ze szpyrkami lub z wyrzoskami"}