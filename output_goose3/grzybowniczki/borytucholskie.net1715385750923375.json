{"meta_description": "Grzybowniczki Czyli drożdżowe bułeczki z grzybowym nadzieniem Grzyby w kuchni borowiackiej obecne są od dawna. Gospodynie, które od kilkudziesięciu lat", "title": "Grzybowniczki", "content": "Grzyby w kuchni borowiackiej obecne są od dawna. Gospodynie, które od kilkudziesięciu lat mieszkają na terenie Borów Tucholskich wspominają, że grzyby wykorzystywane były w kuchni przez cały sezon, a na ważne spotkania rodzinne oraz na kolację wigilijną przyrządzano z nich grzybowniczki.  Grzybowniczki wyróżniają się delikatnym smakiem farszu grzybowego i niepowtarzalnym aromatem leśnych grzybów. Wykonanie:   Grzyby obgotować w słonej wodzie (3-5 min.) i odcedzić na sicie.  Garść suszonych grzybów leśnych zamoczyć w mleku i pozostawić na kilka godzin, następnie je odgotować (ok. 10 min.) i odcedzić na sicie. Grzyby połączyć z przesmażoną cebulką, przemielić, dodać całe jajko i tartą bułkę. Zagnieść ciasto drożdżowe z następujących składników: 4 szklanki przesianej mąki, płaska łyżeczka soli, płaska łyżeczka cukru, 1 całe jajko, 1 żółtko, 5 dag drożdży, 10 dag margaryny, 3 łyżki kwaśnej śmietany, 3/4 szklanki ciepłego mleka z wodą.  Ciasto podzielić na 4 części, uformować każdą część w wałeczek o średnicy ok. 5 cm, kroić na kawałki o szerokości ok. 3 cm. Każdą porcję ciasta napełnić łyżeczką farszu, uformować jak pączek (brzeg posmarować białkiem). Wierzch grzybowniczek także posmarować białkiem, można posypać kminkiem, makiem, lub potartym serem, ułożyć na blaszce posypanej mąką i piec w piekarniku 20 – 25 min.", "url": "https://borytucholskie.net/grzybowniczki/", "category": "kujawsko-pomorskie", "sub_category": "Gotowe dania i potrawy", "phrase": "Grzybowniczki"}