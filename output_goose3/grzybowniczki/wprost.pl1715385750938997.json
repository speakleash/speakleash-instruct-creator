{"meta_description": "Bułeczki grzybowniczki i marchew krychano to kolejne potrawy z województwa kujawsko-pomorskiego wpisane na listę produktów regionalnych. Na prowadzonej przez Ministerstwo Rolnictwa i Rozwoju Wsi Liście Produktów Tradycyjnych region ma już 33 specjały.", "title": "Grzybowniczki - \"nowy\" specjał z Kujawsko-Pomorskiego", "content": "Bułeczki grzybowniczki i marchew krychano to kolejne potrawy z województwa kujawsko-pomorskiego wpisane na listę produktów regionalnych. Na prowadzonej przez Ministerstwo Rolnictwa i Rozwoju Wsi Liście Produktów Tradycyjnych region ma już 33 specjały. - Kujawsko-Pomorskie to także bogactwo smaków i regionalnych, tradycyjnie wytwarzanych produktów. Staramy się uchronić i promować to dziedzictwo, by było nie tylko przedmiotem lokalnej dumy i tożsamości, ale także walorem turystycznym województwa - podkreślił Piotr Całbecki, marszałek województwa kujawsko-pomorskiego. Całbecki przypomniał, że wpisanie na listę produktów regionalnych to gwarancja, że produkt, wyrób czy potrawa jest żywnością najwyższej klasy, przygotowywaną według tradycyjnych przepisów, przekazywanych z pokolenia na pokolenie. - Czyli prawdziwy cymes bez sztucznych \"ulepszaczy\" i konserwantów, do tego wytwarzany na niewielką skalę. Jesteśmy województwem rolniczym i mamy niezłą tradycję kulinarną, taką, którą warto się chwalić – przekonywał. Grzybowniczki są rodzajem drożdżowych bułeczek z grzybowym nadzieniem. Farsz przygotowany jest ze świeżych, a następnie obgotowanych grzybów leśnych, a także grzybów suszonych, które moczone są w mleku. Do farszu dodawana jest także podsmażona cebulka, przyprawy (sól, pieprz, majeranek), a także - dla uzyskania gęstości - jajko i tarta bułka. Podawane są na kolację wigilijną i inne ważne rodzinne spotkania. \"Wartościowym dopełnieniem pożywienia są grzyby, z których najwięcej cenione są w kuchni borowiackiej borowiki (prawdziwki), kozaki (kozły), maślarze (smarkate pampki), pieprzniki jadalne (kurzajki, kurki), podpieńki i rydze (rydzki). Grzyby suszą, smażą...\" - opisywał ks. Bernard Sychta w \"Kulturze materialnej Borów Tucholskich\". O dużym znaczeniu grzybów w pożywieniu mieszkańców Borów Tucholskich pisała też Grażyna Szelągowska, autorka analizy etnograficznej produktów i potraw regionalnych i tradycyjnych poszczególnych regionów województwa kujawsko-pomorskiego. Według autorki \"o wysokiej pozycji grzybów w życiu wsi świadczy fakt, że były one nieodłącznym składnikiem wieczerzy wigilijnej\". Tradycja nakazywała, żeby w ten wieczór na stole znalazły się \"potrawy z tych produktów, na które spodziewano się urodzaju i obfitości w nadchodzącym roku\", co potwierdzali również mieszkańcy Borów Tucholskich w przeprowadzonych wywiadach etnograficznych. Według ich wspomnień grzyby wykorzystywane były w kuchni przez cały sezon. Z kolei marchew krychano (krychana) to warzywo ugotowane w niewielkiej ilości wody z ziemniakami i mięsem lub boczkiem. Pokrojone w kostkę jarzyny gotuje się razem z dodatkiem mięsa i przypraw, a potem rozdrabnia (rozcierana, rozgniata) – czyli - potocznie mówiąc - krycha. Tak przygotowana, popularna na Kujawach potrawa, może być samodzielnym daniem lub dodatkiem, na przykład do klusek ziemniaczanych.", "url": "https://www.wprost.pl/amp/312828/grzybowniczki-nowy-specjal-z-kujawsko-pomorskiego.html", "category": "kujawsko-pomorskie", "sub_category": "Gotowe dania i potrawy", "phrase": "Grzybowniczki"}