{"meta_description": "tMoczki, makówki, grzybowniczki i fefernuski – tradycyjne specjały urozmaicą wigilię i święta. Nadadzą im szczególnego charakteru.", "title": "Nazwy mają dziwne, ale potrawy są swojskie", "content": "Zwyczajowo na wigilijnym stole powinno się znaleźć 12 potraw. Niemal wszędzie są barszcz z uszkami, zupa grzybowa oraz ryby. Jednak w zależności od regionu i rodzinnych tradycji zestaw potraw jest wzbogacany o lokalne specjały. Wiele spośród serwowanych w tym szczególnym czasie potraw znajduje się na Liście Produktów Tradycyjnych prowadzonej przez Ministerstwo Rolnictwa i Rozwoju Wsi. – Lubelską kuchnię wyróżniają dania ze zbóż, kasz i ryb słodkowodnych, których jesteśmy jednym z największych dostawców w kraju. Do tego cała gama owocowo-warzywnych smaków – mówi Remigiusz Małecki, rzecznik marszałka województwa lubelskiego. Na wigilijny stół podawana jest zupa z karpia, od trzech lat uznana za produkt tradycyjny regionu. Rozgrzewająca, na bazie rosołu z kury, z włoszczyzną, imbirem i przyprawami nadającymi jej ostry smak, który łagodzi delikatny karp. Do zupy pasują paszteciki z grzybami, na ministerialnej liście od 2012 r. Na potrawę składa się ciasto francuskie oraz farsz z pieczarek albo świeżych lub suszonych grzybów leśnych z dodatkiem cebuli, oliwy i przypraw. Inny regionalny specjał zyskujący popularność to paszteciki niedrzwickie z kapustą i pieczarkami (z Niedrzwicy Dużej), które zdobyły liczne medale i wyróżnienia. – Pierwsze próby przyrządzenia tego rarytasu w miejscowej GS-owskiej piekarni prowadzone były w latach 70. XX wieku. Z czasem przepis dopracowano, a paszteciki pojawiły się na lokalnych stołach – mówi Małecki.", "url": "https://regiony.rp.pl/regiony/art9511871-nazwy-maja-dziwne-ale-potrawy-sa-swojskie", "category": "kujawsko-pomorskie", "sub_category": "Gotowe dania i potrawy", "phrase": "Grzybowniczki"}