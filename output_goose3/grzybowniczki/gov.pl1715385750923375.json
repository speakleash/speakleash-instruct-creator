{"meta_description": "Produkt wpisany na listę produktów tradycyjnych w dniu 2012-02-23 w kategorii Gotowe dania i potrawy w woj. kujawsko-pomorskim.", "title": "Grzybowniczki - - Portal Gov.pl", "content": "„Wartościowym dopełnieniem pożywienia są grzyby, z których najwięcej cenione są w kuchni borowiackiej borowiki (prawdziwki), kozaki (kozły), maślarze (smarkate pampki), pieprzniki jadalne (kurzajki, kurki), podpieńki (góski) i rydze (rydzki). Grzyby suszą, smażą (…)” (ks. Bernard Sychta, „Kultura materialna Borów Tucholskich”, 1947). O dużym znaczeniu grzybów w pożywieniu mieszkańców Borów Tucholskich pisze Grażyna Szelągowska, autorka analizy etnograficznej produktów i potraw regionalnych i tradycyjnych poszczególnych regionów województwa kujawsko-pomorskiego. Według autorki „o wysokiej pozycji grzybów w życiu wsi świadczy fakt, że były one nieodłącznym składnikiem wieczerzy wigilijnej. Tradycja nakazywała, żeby w ten wieczór na stole znalazły się potrawy z tych produktów, na które spodziewano się urodzaju i obfitości w nadchodzącym roku”, co potwierdzają również mieszkańcy Borów Tucholskich w przeprowadzonych wywiadach etnograficznych. Według ich wspomnień grzyby wykorzystywane były w kuchni przez cały sezon, a na ważne spotkania rodzinne oraz na kolację wigilijną przyrządzano z nich tzw. grzybowniczki. Potrawa ta to rodzaj drożdżowych bułeczek z nadzieniem grzybowym. Farsz przygotowany jest ze świeżych, a następnie obgotowanych grzybów leśnych, a także grzybów suszonych, które moczone są w mleku. Do farszu dodawana jest także podsmażona cebulka, przyprawy (sól, pieprz, majeranek), a także dla uzyskania gęstości jajko i tarta bułka.", "url": "https://www.gov.pl/web/rolnictwo/grzybowniczki", "category": "kujawsko-pomorskie", "sub_category": "Gotowe dania i potrawy", "phrase": "Grzybowniczki"}