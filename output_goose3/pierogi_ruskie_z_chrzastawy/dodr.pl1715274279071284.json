{"meta_description": "", "title": "Pierogi z Chrząstawy na liście produktów tradycyjnych | DODR Wrocław", "content": "Pierogi ruskie z Chrząstawy to czterdziesty produkt wpisany na listę produktów tradycyjnych dla Dolnego Śląska. W poniedziałek 11 listopada, podczas uroczystości Święta Niepodległości w gminie Czernica zorganizowanej przez Towarzystwo Przyjaciół Ratowic, panie z KGW Chrząstawa otrzymały gratulacje i kosz produktów regionalnych od Członka Zarządu Województwa Dolnośląskiego Włodzimierza Chlebosza. Prezentem dla KGW była także tablica promująca pierogi, którą wręczył przewodniczącej Koła Stanisławie Mackiewicz Dyrektor Dolnośląskiego Ośrodka Doradztwa Rolniczego we Wrocławiu Ryszard Czerwiński.  Wniosek o wpisanie pierogów chrząstawskich gospodyń na listę ministerstwa rolnictwa został opracowany z inicjatywy DODR we Wrocławiu. Miało to ułatwić ich promocję podczas imprez organizowanych przez Ośrodek i przez Koło, na terenie Gminy Czernica.  Pierogi ruskie można zjeść nie tylko u gospodyń w Chrząstawie. Według tej receptury przygotowuje się je także w barze obiektu hotelowego Agro, przy Dolnośląskim Ośrodku Doradztwa Rolniczego we Wrocławiu.  W 2012 roku pierogi te wygrały konkurs na najlepsze pierogi ruskie z Dolnego Śląska. Oceniało je jury składające się z kilkuset uczestników Dolnośląskiego Forum Kobiet.", "url": "https://www.dodr.pl/wszystkie-relacje/pierogi-z-chrzastawy-na-liscie-produktow-tradycyjnych", "category": "dolnośląskie", "sub_category": "Gotowe dania i potrawy", "phrase": "Pierogi ruskie z Chrząstawy"}