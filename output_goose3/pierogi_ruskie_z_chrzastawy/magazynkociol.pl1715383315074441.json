{"meta_description": "Pierogi ruskie z Chrząstawy to ulepszona wersja klasycznych ruskich. Charakteru nadaje im podsmażony boczek.", "title": "Przepis na pierogi ruskie z Chrząstawy", "content": "Tradycja przyrządzania pierogów z dodatkiem farszu ziemniaczano-serowego, zwanych potocznie ruskimi, sięga lat czterdziestych XX wieku. Przewieźli je osadnicy, którzy przybyli na Dolny Śląsk z Kresów południowo-wschodnich tuż po II Wojnie Światowej. Ich kuchnia wyróżniała się szczególnym upodobaniem do potraw mącznych, w tym także pierogów. Obecnie pierogi są bardzo popularnym daniem na dolnośląskich stołach, a za najsmaczniejsze uchodzą właśnie pierogi ruskie z Chrząstawy, które wielokrotnie zwyciężały w konkursie „Nasze Kulinarne Dziedzictwo – Smaki Regionów”. Od 2013 roku wpisane są przez Ministerstwo Rolnictwa i Rozwoju Wsi na listę produktów tradycyjnych. Z podanych składników zagniatamy gładkie i elastyczne ciasto. Ugotowane ziemniaki i ser przepuszczamy przez praskę. Boczek kroimy w kostkę i smażymy na patelni. Dodajemy drobno pokrojoną cebulę i szklimy. Mieszamy z ciepłymi ziemniakami oraz serem. Przyprawiamy do smaku solą i dwoma rodzajami pieprzu.  Ciasto wałkujemy, szklanką wycinamy krążki. Nakładamy farsz i lepimy pierogi. Wrzucamy na posolony wrzątek, gotujemy 5–6 minut od momentu wypłynięcia, po czym wyjmujemy łyżką cedzakową. Pierogi podajemy ze skwarkami z boczku i przyrumienioną cebulą.", "url": "https://magazynkociol.pl/2015/04/pierogi-ruskie-z-chrzastawy/", "category": "dolnośląskie", "sub_category": "Gotowe dania i potrawy", "phrase": "Pierogi ruskie z Chrząstawy"}