{"meta_description": "Produkt wpisany na listę produktów tradycyjnych w dniu 2013-10-21 w kategorii Gotowe dania i potrawy w woj. dolnośląskim.", "title": "Pierogi ruskie z Chrząstawy - - Portal Gov.pl", "content": "Pieróg o kształcie półkolistym z charakterystyczną falbanką w miejscu zlepienia. Na przekroju widoczne nadzienie otoczone warstwą ciasta. Tradycję przygotowywania pierogów z nadzieniem z ziemniaków i sera, zwanych potocznie ruskimi, na Dolnym Śląsku zapoczątkowali osadnicy, którzy po II wojnie światowej przybyli z Kresów południowo-wschodnich. Ich kuchnia wyróżniała się upodobaniem m.in. do potraw mącznych, w tym także pierogów. „Ważną pozycję w jadłospisie tej grupy (ludność zabużańska) zajmowały dania mączne: (…) pierogi nadziewane ziemniakami z serem” (A. Hołubecka-Zielnicowa, „Proces społecznej adaptacji i integracji ludności napływowej na dolnym Śląsku na przykładzie wsi Dziadowa kłoda w powiecie Synowskim” [w:] „Prace i Materiały Etnograficzne”, Wrocław 1970). Pierogi ruskie z Chrząstawy przygotowywane są niezmiennie według tej samej tradycyjnej receptury. Do ich przyrządzenia wykorzystywane są surowce z lokalnych gospodarstw – mąka pszenna, najczęściej tortowa; jajka od kur z wolnego wybiegu; twaróg, wyrabiany własnoręcznie z mleka od krów rasy czarno-białej; ziemniaki odmiany bryza lub wineta z dolnośląskich upraw; woda oraz cebula. „Wyrabia się je z mąki i wody z dodatkiem jajka. Po ręcznym wyrobieniu, ciasto rozwałkowuje się, a następnie za pomocą formy (np. szklanki) wycina się niewielkie krążki ciasta o średnicy około 10 cm, do których wkładane jest nadzienie. Brzegi ciasta skleja się wokół nadzienia. Tak przygotowane pierożki są wrzucane na gotującą się lekko osoloną wodę, w której pozostają przez kilka minut” (Komentarze do Polskiego Atlasu etnograficznego [w:] J. Bohdanowicz, „Pożywienie”). Pierogi są gotowe, gdy same wypłyną na powierzchnię wody. Tak przygotowane pierogi podawane są na gorąco, okraszone boczkiem z zeszkloną cebulą.", "url": "https://www.gov.pl/web/rolnictwo/pierogi-ruskie-z-chrzastawy", "category": "dolnośląskie", "sub_category": "Gotowe dania i potrawy", "phrase": "Pierogi ruskie z Chrząstawy"}