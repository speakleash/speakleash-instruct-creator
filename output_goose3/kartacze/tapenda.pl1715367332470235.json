{"meta_description": "ZOBACZ jak zrobić kartacze. Kartacze, cepeliny, kołduny, szczury, Bęcwały, Kacebuły, Barabony przepis krok po kroku z wideo.", "title": "Kartacze - przepis - Tapenda.pl", "content": "Kartacze, Cepeliny, Pyzy z Mięsem, Kołduny, Bęcwały, Kacebuły, Barabony, Paryje, Przecieraki oraz Szczury to nazwy podłużnych “klusek” ziemniaczanych z mięsem okraszonych wędzonym boczkiem z cebulką. Wykonanie przepisu nie wymaga wielu składników, jest stosunkowo proste, jedyną uciążliwością jest tarcie ziemniaków. Przypadkowo odkryłam, że nadzianie ziemniaka na widelec znacznie usprawnia ich tarcie i ratuje palce przed ich pocięciem. Polecam ten patent- pokazuję go w filmie. W sumie przerobiłam 2,5 kg ziemniaków. Pół kilograma ugotowałam, resztę starłam. Użyłam ziemniaki mączne. Muszę powiedzieć, że ilość “pulpy” ziemniaczanej pod odciśnięciu z nich soku nie robiła wrażenia. Wyszło mi raptem 8 kartaczy, bardzo dobrych, ale zbyt mało na 4 osobową rodzinę.  Przepis naprawdę polecam. Trzy razy więcej ziemniaków, ewentualnie jakiś inny gatunek i można się kartaczami nasycić do oporu i resztkami sił głaskać się potem po brzuszku. Zapraszam na szczegóły przepisu oraz na film z mojej kuchni. Przygotowanie masy ziemniaczanej: 2 kg ziemniaków obierzcie z łupin, zetrzyjcie na tarce na małych oczkach i odciśnijcie z nich sok przez ręcznik kuchenny. Sok pozostawcie (1) (2). Resztę obranych ziemniaków ugotujcie w osolonej wodzie i przeciśnijcie je przez praskę (3). Do 4 części surowych ziemniaków dodajcie 1 część gotowanych ziemniaków. Najłatwiej wykonać procedurę taką, jaką robi się wykonując kluski śląskie- czyli przeciąć ciasto dwoma prostopadłymi liniami, jedną ćwiartkę ziemniaków wybrać i pozostałe miejsce wypełnić ugotowanymi ziemniakami. Pokazuję to na filmie (4). Wodę z soku z wyciśniętych ziemniaków wylejcie. Pozostałą na dnie skrobię ziemniaczaną dodajcie do ziemniaków. Dodajcie też 1-2 łyżki mąki ziemniaczanej- kartacze nie będą wtedy “kosmate”(5). Wyróbcie ciasto do połączenia się składników. Przygotowanie farszu: cebulę zeszklijcie na oleju, a następnie dodajcie ją do mielonego mięsa. Do smaku dodajcie sól, pieprz oraz majeranek. Dodajcie również resztę ugotowanych ziemniaków. Czym jest więcej ugotowanych ziemniaków w masie mięsnej, tym farsz jest pulchniejszy i nie zbija się w środku kartacza (6). Składanie kartaczy: przygotowaną masę ziemniaczaną zrolujcie w wałek i pokrójcie na równe części. Każdą część rozpłaszczcie, dodajcie farsz i uformujcie kartacza (7) (8). Gotowanie: do gotującej się i osolonej wody włóżcie kartacze. Gotujcie je 20 minut na łagodnym ogniu (9).  Okrasa: cebulę poszatkujcie, boczek pokrójcie w kostkę. Składniki przesmażcie na patelni z dodatkiem oleju do momentu kiedy cebula będzie miękka i boczek sie ładnie wytopi. Na końcu dodajcie poszatkowaną natkę pietruszki. Okrasą polejcie przygotowane karpacze.       Jeśli przepis Ci się spodobał, podziel się nim korzystając z przycisków poniżej. Dziękuję", "url": "https://www.tapenda.pl/przepis/Kartacze/5350/", "category": "podlaskie", "sub_category": "Gotowe dania i potrawy", "phrase": "Kartacze"}