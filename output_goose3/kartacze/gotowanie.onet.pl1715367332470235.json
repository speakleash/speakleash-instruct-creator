{"meta_description": "Kartacze z mięsem to - w uproszczeniu - nadziewane mięsem mielonym pyzy ziemniaczane. Przepis na kartacze nie jest trudny, lecz ich przygotowanie wymaga nieco czasu i wysiłku. Jeśli chcecie zrobić wersję bezmięsną, polecamy kartacze z serem.", "title": "Kartacze - z mięsem czy z serem? Przepisy", "content": "Kartacze to potrawa regionalna typowa dla północno-wschodniej Polski (szczególnie Podlasia, a także Suwalszczyzny i Mazur), bardzo popularna także na Litwie. To rodzaj pyzy, a więc dużej, kulistej kluski zrobionej z ziemniaków. Kartacze są nadziewane - najczęściej mięsem, ale spotyka się również kartacze z twarogiem (serem), grzybami czy kapustą. Inna nazwa kartacza to cepelin (choć niektórzy twierdzą, że cepeliny to odrębna, typowo litewska potrawa). Kartacze są wpisane na listę produktów tradycyjnych Ministerstwa Rolnictwa i Rozwoju Wsi. Pierwotnie słowo \"kartacz\" odnosiło się do rodzaju pocisku artyleryjskiego, który był używany od - prawdopodobnie - XV do XIX wieku (później tylko sporadycznie). Dlaczego zatem nazwa \"kartacz\" została przypisana również potrawie? Podobieństwa można doszukać się w kształcie - zarówno kartacze-pociski, jak i kartacze-potrawa mają formę opasłych kul. Wyraz \"kartacz\" oznacza także szczotkę do czesania brody. Nazwa \"cepelin\" pochodzi zaś od Zeppelina, czyli sterowca skonstruowanego w pierwszej połowie XX wieku przez Niemca Ferdinanda von Zeppelina. Zeppeliny mają podłużny, owalny kształt - i właśnie z tego powodu rodzaj pyz nazywa się cepelinami. Nie oznacza to jednak, że cepeliny powstały dopiero w XX wieku - wcześniej nosiły inną nazwę, na Litwie były to didžkukuliai. Ciekawostka - co roku w Gołdapi (mieście w województwie warmińsko-mazurskim) odbywa się Regionalny Festiwal Pogranicza \"Kartaczewo\", czyli święto kartaczy! W 2020 roku było, niestety, odwołane ze względu na pandemię. Można tam skosztować kartaczy różnego rodzaju, a także wziąć udział w kartaczowych konkursach i zostać Mistrzem Kartaczy (zarówno w jedzeniu, jak i przyrządzaniu tego dania). Czym się różnią kartacze od pyz? Pyzy to szersza kategoria ziemniaczanych klusek o kształcie kulistym lub owalnym. Mają różne ciasto i farsz - na przykład tradycyjne ciasto na kartacze nie zawiera jajek. Inne rodzaje pyz to goły, kluski śląskie czy knedle ziemniaczane. Różnica kartacze a pyzy zależy w dużej mierze od regionu, w którym są przyrządzane. Jak zrobić kartacze z mięsem? Nie jest to bardzo trudne, ale z pewnością czasochłonne. Najlepiej mieć w domu maszynkę do mielenia - do ziemniaków można użyć też praski, ale wymaga to więcej czasu i wysiłku. Poniżej proponujemy przepis na kartacze z mięsem. Surowe ziemniaki zetrzyj na drobno na tarce. Następnie odciśnij nadmiar soku (nie wylewaj) - możesz to zrobić za pomocą na przykład pieluchy tetrowej czy gazy. Ugotowane i przestudzone ziemniaki (możesz je ugotować nawet poprzedniego dnia) przeciśnij przez praskę lub zmiel w maszynce. Ziemniaki surowe i ugotowane wrzuć do miski. Dodaj do nich skrobię z wcześniej odciśniętego soku (skrobia to ten osad, który zostanie, jeśli ostrożnie zlejesz sok). Do miski wsyp mąkę i sól. Zagnieć ciasto. Mięso ugotuj w wodzie ze szczyptą soli, a potem zmiel maszynką do mięsa. Cebule pokrój w drobną kostkę i podsmaż na patelni. Połowę cebuli dodaj do zmielonego mięsa. Wszystko przypraw solą i pieprzem. Wymieszaj. Farsz na kartacze z mięsem możesz przyrządzić także z już zmielonego surowego mięsa. W takim wypadku mięso wrzuć na patelnię wraz z cebulką, dopraw solą i pieprzem. Z ciasta uformuj placki wielkości dłoni. Nałóż na nie farsz i zawijaj w podłużne pyzy. Zagotuj w dużym garnku osoloną wodę. Następnie pojedynczo wrzucaj kartacze do wrzątku i gotuj 15-20 minut. Wyjmij je łyżką cedzakową. Możesz podawać z podsmażoną cebulką (której połowa już znajduje się w farszu) albo skwarkami ze słoniny lub boczku. Kartacze z mięsem, których nie zjecie od razu, schowajcie do lodówki. Później możecie je podsmażyć na patelni. Mniej tradycyjne, ale równie pyszne są kartacze z twarogiem. Składniki na kartacze z serem to: Surowe kartofle zetrzyj na tarce o drobnych oczkach. Odsącz nadmiar wody. Ugotowane kartofle przeciśnij przez praskę. Ziemniaki ugotowane i surowe wrzuć do jednej miski. Dodaj do nich mąkę i jajka, a także pieprz i sól. Z całości zagnieć ciasto. Jedną cebulę pokrój w kostkę i podsmaż na patelni. Twaróg podrób widelcem, dodaj do niego podsmażoną cebulę, dosmacz solą i pieprzem. Ciasto podziel na placki wielkości dłoni. Nałóż na nie farsz i zlep w ruloniki. W dużym garnku zagotuj osoloną wodę. Wrzucaj kartacze z serem pojedynczo do wrzątku. Gotuj około piętnastu minut na średnim ogniu, aż wypłyną. Wyjmij i polej podsmażoną cebulą. Kartacze z serem gotowe!", "url": "https://gotowanie.onet.pl/przepisy/kartacze-z-miesem-czy-z-serem-przepisy/lvxlpct", "category": "podlaskie", "sub_category": "Gotowe dania i potrawy", "phrase": "Kartacze"}