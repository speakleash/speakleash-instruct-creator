{"meta_description": "Kartacze - przepis Heleny Miszkiel z Augustowa", "title": "Smaki Podlasia | Kartacze - przepis Heleny Miszkiel z Augustowa", "content": "Kartacze - przepis Heleny Miszkiel z Augustowa    Składniki:    4 kg ziemniaków  1 kg łopatki wieprzowej  jajko  2 duże cebule  boczek, słonina  sól, pieprz, majeranek    Przygotowanie:    1 kg obranych ziemniaków gotujemy w osolonej wodzie, a 3 kg ziemniaków tarkujemy. Starte ziemniaki wyciskamy przez szmatkę z wody. Wodę wlewamy do miseczki, na dnie której później osiądzie krochmal, który też zużyjemy do ciasta ziemniaczanego.    Ugotowane ziemniaki przepuszczamy przez maszynkę lub ubijamy na puree. Zagniatamy ciasto z ziemniaków startych, ugotowanych i z krochmalu, trochę solimy. Mięso z łopatki mielimy w maszynce razem z cebulą, dodajemy pieprz, sól, majeranek, jajko i odrobinę wody. Na dłoni formujemy placek, nakładamy mięso i lepimy kulę.    Kartacze wkładamy do wrzącej, osolonej wody układając je jeden na drugim, ale żeby lekko pływały i wszystkie były przykryte wodą. Gotujemy od 30 do 40 minut na wolnym ogniu, co jakiś czas delikatnie kartacze obracamy, żeby się nie posklejały. Podajemy oblane tłuszczem z podsmażoną cebulką oraz ze skwarkami ze słoniny i boczku.", "url": "https://www.radio.bialystok.pl/smakipodlasia/index/id/132615", "category": "podlaskie", "sub_category": "Gotowe dania i potrawy", "phrase": "Kartacze"}