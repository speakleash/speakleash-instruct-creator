{"meta_description": "Składniki:400 g mąki1 łyżeczka soli3 łyżki roztopionego masła30 g drożdży1 łyżeczka cukru200 ml mleka 1 duże jajoFarsz:5 grzybów suszonych namoczonych...", "title": "Drożdżowe paszteciki z kapustą i grzybami - CANAL+ KUCHNIA", "content": "Drożdże rozkruszamy do kubeczka, dodajemy cukier i ucieramy, aż będą płynne. Dolewamy ciepłe mleko, dosypujemy 2 łyżki mąki i ucieramy. Jak masa będzie gładka, odstawiamy ją na 10 minut, aż drożdże zaczną pracować. Do osobnej miski przesiewamy mąkę, dodajemy sól i wlewamy zaczyn drożdżowy, dolewamy rozkłócone jajo i wyrabiamy całość łyżką. Jak zacznie się łączyć, dolewamy przestudzone, roztopione masło i wyrabiamy, aż ciasto będzie gładkie, miękkie i zacznie odchodzić od dłoni. Przykrywamy je czystą ściereczką i odstawiamy w ciepłe miejsce do wyrośnięcia. W tym czasie przygotowujemy farsz. Kapustę szatkujemy drobniej. Grzyby namoczone przez noc w wodzie zagotowujemy w wodzie, w której się moczyły. Wyławiamy je, kroimy w kostkę, a wodą spod grzybów zalewamy kapustę, dodajemy listek laurowy i gotujemy ok. 40 minut, aż kapusta zmięknie. Odcedzamy dokładnie. Cebulkę szatkujemy drobno i przesmażamy ją na roztopionym maśle, jak zmięknie dodajemy do niej grzyby i smażymy dalej. Przekładamy do kapusty i przyprawiamy solą i pieprzem. Ciasto wykładamy na stolnicę podsypaną mąką, dzielimy na pół, formujemy wałek, który należy rozwałkować na grubość ok. 5 mm. Na środek kładziemy farsz z kapusty i zawijamy ciasto. Kroimy ok. 3 cm paszteciki i układamy na blasze do pieczenia i zostawiamy na 10 minut do napuszenia. Piekarnik nagrzewamy do 180 stopni. Paszteciki smarujemy rozkłóconym jajem i pieczemy ok. 25 minut. Jeśli chcemy paszteciki mrozić lub odgrzewać później, możemy czas pieczenia skrócić, będą niedopieczone i dojdą w trakcie odgrzewania. Podajemy gorące do barszczu lub jako przekąskę.", "url": "https://www.canalpluskuchnia.pl/przepisy/drozdzowe-paszteciki-z-kapusta-i-grzybami", "category": "lubelskie", "sub_category": "Wyroby piekarnicze i cukiernicze", "phrase": "Paszteciki z grzybami"}