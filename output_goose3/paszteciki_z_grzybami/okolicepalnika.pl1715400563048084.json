{"meta_description": "Przepis na paszteciki z grzybami na wigilię. Jak zrobić paszteciki z grzybami? Świąteczne paszteciki na wigilię. Dodatek do barszczu. Ciepła przekąska.", "title": "Paszteciki z grzybami do barszczu - przepis - Okolice Palnika", "content": "Po raz pierwszy paszteciki przygotowałam na Wigilię kilka dobrych lat temu, tak bardzo zasmakowały moim bliskim, że na stałe weszły do naszego świątecznego menu. Doskonale smakują nawet kilka dni po przygotowaniu, dlatego spokojnie możecie przygotować nawet większą porcję. Bardzo dobrze też znoszą mrożenie, więc nie musicie się obawiać o ewentualne resztki. Moim zdaniem najlepiej smakują razem z barszczem, chociaż równie dobrze sprawdzają się, jako samodzielna przekąska. Nie tylko w czasie świąt, ale także na różnego rodzaju przyjęciach i imprezach. Wszystkie składniki ciasta włóż do malaksera i zmiksuj szybko, aby wstępnie się połączyły. Jeśli nie posiadasz malaksera, możesz posiekać je nożem. Następnie, zagnieć jednolite ciasto, które nie będzie kleić się do rąk. Pracuj szybko, aby nie ogrzać za bardzo masła. Jeśli będzie taka potrzeba, możesz dodać nieco więcej mąki. Zagnieć kulkę z ciasta, owiń je folią spożywczą, a następnie wstaw je do lodówki na około pół godziny. W międzyczasie przygotuj farsz: na patelni rozpuść masło. Dodaj cebulę pokrojoną w drobną kostkę. Podsmażaj aż się zeszkli i lekko zarumieni. Następnie dodaj czosnek przeciśnięty przez praskę oraz grubo posiekane grzyby. Podsmażaj przez ok. 5 minut, często mieszając. Wlej na patelnię ok. 100 ml wody, przykryj pokrywką i duś przez 10 minut na małym ogniu. Zdejmij pokrywkę, dopraw obficie solą i pieprze, gotuj do momentu aż niemal cały płyn odparuje z patelni. Farsz powinien być dosyć suchy. Następnie odstaw grzyby do przestygnięcia. Ciasto podziel na 4 części. Każdą z nich rozwałkuj na długi pas o szerokości ok. 10 cm. Pośrodku ciasta rozłóż farsz, a następnie nałóż na siebie dłuższe boki, tak aby powstał długi rulon. Brzeg ciasta możesz skleić przy pomocy jajka rozmieszanego z mlekiem. Przy pomocy długiego noża podziel rulony ciasta na nieduże paszteciki. Paszteciki przełóż na blaszkę wyłożoną papierem do pieczenia. Każdy z nich posmaruj jajkiem z mlekiem. Piecz w temperaturze 160 stopni przez ok. 20 minut – ciasto powinno nieco wyrosnąć i ładnie się zezłocić. Podawaj na zimno lub na ciepło. Zobacz też inne przepisy na Boże Narodzenie:", "url": "https://okolicepalnika.pl/przepis/paszteciki-z-grzybami-do-barszczu/", "category": "lubelskie", "sub_category": "Wyroby piekarnicze i cukiernicze", "phrase": "Paszteciki z grzybami"}