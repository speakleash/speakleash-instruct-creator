{"meta_description": "Blog z roślinnymi przepisami – wolnymi od mięsa, nabiału i produktów pochodzenia zwierzęcego.", "title": "Żurek z pieczonym jabłkiem", "content": "Kilka dni temu przygotowałam kilka różnych żurków, a każdy podałam z innymi dodatkami. Potem po kolei, cierpliwie próbowałam każdego z nich i nie miałam wątpliwości – żurek z pieczonym jabłkiem okazał się być chyba najciekawszy, przyjemnie słodko – kwaśny i kremowy od miękkiego jabłka. Żurek przygotowywano w Polsce już w XVI wieku i jadano go, jak wiele innych potraw, niemal wyłącznie w wersji jarskiej. A właściwie wegańskiej. Zakwas rozrabiano z wodą, a następnie doprawiano go suszonymi grzybami, suszonymi ziołami, czosnkiem lub chrzanem. Popularne też było podawanie żurku z suszonym bobem, drobną fasolą, tłuczonymi ziemniakami, smażoną cebulką i regionalnym olejem – rzepakowym, rydzowym lub lnianym.", "url": "https://www.jadlonomia.com/przepisy/zurek-z-pieczonym-jablkiem/", "category": "lubuskie", "sub_category": "Gotowe dania i potrawy", "phrase": "Żur z ziołami "}