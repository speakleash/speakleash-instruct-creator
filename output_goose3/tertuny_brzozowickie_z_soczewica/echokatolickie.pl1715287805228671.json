{"meta_description": "", "title": "Echo Katolickie » Kąkolewnickie pierogi w TVP1", "content": "Gospodynie z Kąkolewnicy gotowały przed obiektywami kamer, promując tym samym Lubelszczyznę, powiat i gminę. Mogliśmy oglądać je w programie „Kawa czy herbata” w TVP1. Poniedziałkowy program „Kawa czy herbata”, który cała Polska mogła obejrzeć 27 maja, poświęcony był promocji Lubelszczyzny. Tematem wiodącym audycji stało się hasło: „Jak europejskie fundusze zmieniają stolicę wschodniej Polski”. Prowadziła go dziennikarka telewizyjnych wiadomości Beata Tadla. W programie wystąpili m.in.: Budka Suflera oraz studenci Uniwersytetu Marii Curie-Skłodowskiej i Politechniki Lubelskiej. Gminny Ośrodek Kultury w Kąkolewnicy prezentował potrawy regionalne, a konkretnie pierogi – smaki Lubelszczyzny zgłoszone na Listę Produktów Tradycyjnych. Przez dużą część programu w tle rozmów z gośćmi można było podziwiać na ekranie gotujące pierogi panie z Kąkolewnicy, w regionalnych podlaskich strojach, nadzorowane przez dyrektor Bożenę Adamowicz. Kazimiera Korulczyk przygotowywała swoją specjalność – racuchy z makiem, racuchy turowskie z serem, pączki żakowolskie z powidłami z antonówek i tertuny brzozowickie z soczewicą. Janina Wardziak przyrządzała parowańce z jagodami oraz kaszą jaglaną, zaś Józefa Iwanowska i Stanisława Kośmider wykonywały zawijaki wygnanowskie z suszonymi owocami, marchwiaki z makiem, pierogi lipniackie z kapustą i grzybami oraz pierogi żakowolskie ze smażonymi ziemniakami. Gospodynie, które przywiozły ze sobą w celu prezentacji także kąkolewnicką oranżadę z wytwórni Edmunda Jędruszczaka z Kąkolewnicy, doskonale poradziły sobie z tremą medialną towarzyszącą występom na żywo oraz kapryśną pogodą i wczesną porą emisji programu.", "url": "https://echokatolickie.pl/kakolewnickie-pierogi-w-tvp1/", "category": "lubelskie", "sub_category": "Gotowe dania i potrawy", "phrase": "Tertuny brzozowickie z soczewicą"}