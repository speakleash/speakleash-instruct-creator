{"meta_description": "Coraz więcej osób przechodzi na dietę wegańską. Nie zawsze jednak mamy chęć rezygnować z tradycyjnych dań kuchni polskiej. Tomek Mędrek znajduje na to sposoby i serwuje przepisy na tradycyjne dania w wegańskiej odsłonie.", "title": "Tomek Mędrek i tradycyjne dania w wegańskiej odsłonie", "content": " • Tomek Mędrek zdradza, że u podstaw jego przejścia na dietę wegę leżą względy etyczne i troska o planetę. • Jego \"wegańskie rolki\" spotykają się z hejtem w sieci. • W Czwórce zdradza jak zrobić rybę po grecku bez ryby czy pastę z makreli bez makreli. Tomek Mędrek zajmuje się wegańską kuchnią od kilku lat, wie jak zrobić wegańską rybę po grecku, pastę z makreli bez makreli, mielone bez mięsa czy omlet bez jajek. - Do przejścia na weganizm przekonały mnie żona i pandemia - mówi Tomek Mędrek, autor wegańskiego kanału na Instagramie. - Moja żona przeszła na wegetarianizm, potem na weganizm. Od tamtej pory w domu gotowaliśmy tylko roślinie. Ja jadłem dużo na mieście - nadal mięsnie. Wcześniej zajmowałem się ocenianiem knajp i ich menu. Przyszła pandemia i okazało się, że jedzenie w dowozie nie jest niczym satysfakcjonujący dla mnie. W domu nie gotowaliśmy mięsnie więc zacząłem odtwarzać klasyki kuchni polskiej i comfort foody w wersji wege - dodaje. Po kilku latach na diecie wegańskiej Czwórkowy gość uważa, że nie potrzebuje produktów odzwierzęcych ani w kuchni, ani w swoim życiu. - Miałem moment tzw. fleksitarianizmu, co jest dość naturalnym etapem w przechodzeniu na weganizm czy wegetarianizm - przyznaje gość Jeremiego Angowskiego. - Odkryłem dobro kuchni wegańskiej, roślinnej. Dziś nic mnie nie kusi. Nie brakuje mi pozycji mięsnych w jadłospisie. Czuję się zdecydowanie lepiej i fizycznie, i psychicznie. Tomek Mędrek zdradza, że u podstaw jego przejścia na dietę wegę leżą względy etyczne. - Wydawało mi się, że jestem dość empatycznym człowiekiem, ale zwykle moja empatia kończyła się na moim talerzu - przyznaje. - Obecnie zestawiam swoje poglądy z działaniami. Dobro zwierząt to główny powód zmiany mojego żywienia, ale liczą się też dla mnie względy środowiskowe - dbanie o planetę. • Mięso z konopi? Czy to przyszłość? Na profilu Czwórkowego gościa odnajdziemy przeróżne przepisy wegańskie. Może dziwić fakt, że pod niektórymi z nich pojawia się hejt. - Najczęściej spotykam się z tym gdy weganizuję tradycyjne przepisy na polskie dania - przyznaje Tomek Mędrek. - Wydaje mi się, że uderzam wtedy w takie nostalgiczne, konserwatywne tradycyjne nuty. Emocje ludzi się pojawiają i komentujący dają im upust. Wyobrażenie o kuchni wegańskiej jest pełne mitów i stereotypów. Komentujący nie godzą się na nazywanie nazwą tradycyjną ich odpowiedników wegańskich, wskazują też na to, że ich zdaniem dieta wege nie jest pełnowartościową. W swoich przepisach Tomek Mędrek nie używa produktów odzwierzęcych. Zrezygnował z mięsa i ryb, ale także jajek, miodu, serów. - Czasem sięgam po zamienniki serów czy mięsa, ale trzeba bardzo patrzeć na składy tych produktów - ostrzega. - Najgorzej jest z serami, bo te wegańskie są de facto mieszaniną tłuszczu kokosowego i skrobi. Ja bym się tym nie żywił na co dzień. Przepisy z kanału Tomka zachwycają prezentacją. W tworzeniu rolek często pomaga mu żona. Gość Czwórki przyznaje, że z każdą rolką ma wiele pracy, zdarza się, że musi powtórzyć cały przepis. - W tygodniu pracuję. Rolki najczęściej tworzę w weekend, wtedy jest najlepsze światło. Wykorzystuję je. Nagrywam kilka godzin, montuję, dodaję lektora. Wśród zaproponowanych przez Tomka przepisów odnajdziemy m.in. rybę po grecku, bez ryby. Karczoch świetnie się tu sprawdza jako jej zamiennik. Czy wegańską pastę z wędzonej makreli, bez makreli. Tomek Mędrek zdradza, że to jeden z klasycznych przepisów wegańskich, a potrzebujemy do niego: wędzonego tofu, nori i suszonych pomidorów, by dodać smaku umami.", "url": "https://polskieradio.pl/10/5566/artykul/3337194,tomek-medrek-i-tradycyjne-dania-w-weganskiej-odslonie", "category": "lubelskie", "sub_category": "Gotowe dania i potrawy", "phrase": "Tertuny brzozowickie z soczewicą"}