{"meta_description": "", "title": "Opolski Ajerlikier wpisany na Listę Produktów Tradycyjnych", "content": "Ajerlikier - likier z wiejskich jaj, spirytusu, cukru i mleka został wpisany na Listę Produktów Tradycyjnych jako 70 produkt tradycyjny z Opolszczyzny. - Wniosek o wpisanie ajerlikieru został złożony przez Państwa Piotra i Annę Szafrańskich z Pasieki na Kabachach z Popielowa, którzy udowodnili, że na terenie wsi Popielów wyroby alkoholowe były znane już w średniowieczu. Świadczą o tym zapisy w dokumencie lokacyjnym wsi. Ludność większe ilości napojów alkoholowych wypijała w czasie zapustów czyli karnawału, a śląska gospodyni zawsze miała w spiżarce schowaną buteleczkę ajerlikieru na wszelki wypadek. Bez podania ajerlikieru nie mogłaby się obejść żadna większa Śląska uroczystość – informuje Dziedzictwo Kulinarne Województwa Opolskiego. Głównymi składnikami ajerlikieru są spirytus, żółtka z wiejskich jaj, mleko i cukier. Ponadto w śląskich domach gospodynie przygotowywały wersję waniliową i czekoladową (w gwarze: ajerlikier wanilowy lub siokoladowy/szekuladowy). - Likier posiada barwę żółtą o odcieniu zależnym od koloru żółtek użytych do produkcji. Wersję czekoladową sporządza się dodając kakao do ucieranych jajek z cukrem lub roztopioną czekoladę – czytamy na stronie internetowej Dziedzictwa Kulinarnego Województwa Opolskiego.", "url": "https://produkty-lokalne.pl/opolski-ajerlikier-wpisany-na-liste-produktow-tradycyjnych,567", "category": "opolskie", "sub_category": "Napoje (alkoholowe i bezalkoholowe)", "phrase": "Ajerlikier"}