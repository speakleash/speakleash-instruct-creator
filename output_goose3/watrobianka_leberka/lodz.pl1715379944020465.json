{"meta_description": "Sezon grillowy w pełni, ale warto wspomnieć, że tradycyjnymi łódzkimi przysmakami i zakąskami nie były pieczyste. Królowały raczej najprostsze podroby, np. leberka (z niem. „Leberwurst”). Czym&hellip;", "title": "Leberka to nie pasztetowa! Czym był łódzki przysmak serwowany na domówkach i piknikach?", "content": "To nic innego jak kiełbasa wątrobiana. We wspominkach łodzian często pojawia się ten właśnie smak oraz lekki żal, że teraz prawdziwej leberki już nie ma, a ta dawniej to była prima, gdy np. na kolację podano chleb gryskowy z rodzynkami i po kawałku wątrobianki. Choć w marketach nadal jest popularna pasztetowa, to jest to ponoć coś innego niż dawna, ciemnoróżowa kiełbasa z przewagą wątroby, a nie bułki, kaszy manny czy innych wypełniaczy. Poza tym leberka była ręcznym wyrobem masarzy, których fach uznawany był za prawdziwe rzemiosło. Tradycyjne, szybkie poczęstunki na piknikach czy okazjonalnie w domu składały się w Łodzi przeważnie z wódki, a do tego na zakąskę serwowano kiełbasę na zimno lub gorąco, a nade wszystko: salceson, czarne, kaszankę, no i oczywiście grubo krojoną leberkę, wspieraną smakiem małosolnych ogórków!", "url": "https://lodz.pl/artykul/leberka-to-nie-pasztetowa-czym-byl-lodzki-przysmak-serwowany-na-domowkach-i-piknikach-57841/", "category": "pomorskie", "sub_category": "Mięso świeże oraz produkty mięsne", "phrase": "Wątrobianka (Léberka)"}