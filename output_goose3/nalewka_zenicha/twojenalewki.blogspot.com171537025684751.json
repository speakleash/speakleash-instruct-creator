{"meta_description": "Ten przepis na nalewkę z dzikiej róży pochodzi z kresów. Stąd też jej nazwa - żenicha kresowa. Obecnie jest to łatwa w przygotowaniu aromatyczna nalewka z dzikiej róży z miodem i ziołami.", "title": "Żenicha kresowa, czyli nalewka z dzikiej róży", "content": "Ten przepis na nalewkę z dzikiej róży pochodzi z kresów. Stąd też jej nazwa - żenicha kresowa. Obecnie jest to łatwa w przygotowaniu aromatyczna nalewka z dzikiej róży z miodem i ziołami. Przed laty owoce dzikiej róży na tę nalewkę zbierały panny na wydaniu. Ponieważ ta tradycja zaginęła zrobić to musimy sami. Wybieramy owoce dojrzałe i zdrowe. Jeśli nie zbieramy ich po przymrozkach to umieśćmy je na noc w zamrażarce. Przed wrzuceniem do słoja owoce dzikiej róży powinny być ponakłuwane. Dzika róża ma grubą skórkę i w przeciwnym wypadku słabo będą się wymieniać owocowe aromaty. Do naczynia wrzucamy jeszcze miętę, rumianek i goździki. Wszystko to zalewamy spirytusem i odstawiamy szczelnie zamknięte w ciepłe i ciemne miejsce. Po pięciu tygodniach nastaw przelewamy przez sito wyłożone gazą. Owoce porządnie wyciskamy a alkohol następnie filtrujemy przez bibułkę filtracyjną. W czasie filtrowania przygotowujemy z miodu i wody syrop. Przegotowaną wodę lekko tylko podgrzewamy - na tyle by rozpuścił się w niej miód. Gdy syrop wystygnie wlewamy do niego wódkę. Oba płyny - ten na bazie syropu i ten ze spirytusu łączymy ze sobą. Wlewamy do butelek. Onegdaj napełnione taką nalewką z dzikiej róży butelki wystawiono w oknach. Był to znak, że w chałupie jest dziewczyna gotowa do zamążpójścia (dlatego żenicha). Teraz butelki możemy wynieść do chłodnego pomieszczenia na trzy miesiące.", "url": "https://twojenalewki.blogspot.com/2016/03/zenicha-kresowa-czyli-nalewka-z-dzikiej.html", "category": "podlaskie", "sub_category": "Napoje (alkoholowe i bezalkoholowe)", "phrase": "Nalewka żenicha"}