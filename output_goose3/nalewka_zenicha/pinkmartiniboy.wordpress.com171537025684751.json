{"meta_description": "Ta nalewka nierozłącznie wiąże się - podobnie jak Czarna Polewka w Wielkopolsce i na Kujawach - z miłością: tą spełnioną i tą niespełnioną. Wszyscy znamy zwyczaj podawania Czarnej Polewki opisany przez naszego wieszcza Adama Mickiewicza w epopei narodowej, czyli \"Panu Tadeuszu\". Zwyczaj związany z zaręczynami, czyli zarękowinami - jakby powiedzieć po staropolsku - i z…", "title": "Żenicha Kresowa", "content": "Ta nalewka nierozłącznie wiąże się – podobnie jak Czarna Polewka w Wielkopolsce i na Kujawach – z miłością: tą spełnioną i tą niespełnioną. Wszyscy znamy zwyczaj podawania Czarnej Polewki opisany przez naszego wieszcza Adama Mickiewicza w epopei narodowej, czyli „Panu Tadeuszu”. Zwyczaj związany z zaręczynami, czyli zarękowinami – jakby powiedzieć po staropolsku – i z Czarną Polewką, czyli zupą z kaczej lub gęsiej krwi. Podanie takiej zupy młodzieńcowi który uderza w konkury vel. smali cholewki, w domu panny na wydaniu oznaczało jednoznacznie odmowę zarękowin. I chociaż zupa Czarna Polewka lub inaczej Czernina, również była znana i praktykowana na Litwie, czytaj na ziemiach Wielkiego Księstwa Litewskiego i na całych Kresach Rzeczypospolitej, to gotowano ją najczęściej na Wigilię lub Wielkanoc. Nie miała ona też takiego wydźwięku i konotacji symbolicznej, tak jak to Mickiewicz opisał w swoim dziele. W ogóle takiego zwyczaju jaki opisał Mickiewicz z zarękowinami i Czarną Polewką nie praktykowano na Litwie. I już wielokrotnie zostało to zbadane i udowodnione, przez wielu badaczy z różnych dziedzin między innymi: historyków, językoznawców, literaturoznawców, etnografów i etnologów, że Mickiewicz wziął ten konkretny obyczaj z Wielkopolski. Gdyż w tej postaci, ten obyczaj był praktykowany tylko w Wielkopolsce i na Kujawach. Z tym obyczajem Adam Mickiewicz zapoznał się podczas swojego pobytu w Wielkopolsce, jaki miał miejsce od sierpnia 1831 roku do marca 1832 roku. W tym czasie Mickiewicz był goszczony przez wiele znamienitych rodzin na terenie całej Wielkopolski. Gdyż przybył tam tzn. do Wielkiego Księstwa Poznańskiego z Włoch, przez Francję i Niemcy, z zamiarem nielegalnego przekroczenia granicy między zaborem pruskim a rosyjskim oraz wzięcia udziału w powstaniu listopadowym w Królestwie Polskim. Mickiewicz przybył do Wielkopolski jako wysłannik polskiej legacji w Paryżu czyli przedstawicielstwa Rządu Narodowego oraz jako przedstawiciel środowiska polskiego w Dreźnie. Próba przedostania się na drugą stronę Prosny zakończyła się niepowodzeniem, ale za to nasz wieszcz przez blisko siedem miesięcy przebywał w Wielkopolsce na bankietach. I tam się właśnie dobrze zapoznał z wieloma Wielkopolskimi obyczajami, które później opisał w swoim dziele jako rodzime zwyczaje litewskie, czytaj: z terenów Wielkiego Księstwa Litewskiego, łącznie ze zwyczajem podawania Czarnej Polewki vel Czerniny. I być może dlatego jego dzieło stało się właśnie tak uniwersalne i dobrze zrozumiałe dla wszystkich Polaków mieszkających na terenie byłej Rzeczypospolitej. Gdyż każdy mógł znaleźć tam coś swojego, rodzimego, regionalnego z czym mógł się identyfikować zarówno mieszkaniec Wielkopolski, jak i Litwy, i ten z Pomorza i ten z Podola. Nadmienię tylko, że pobyt w Mickiewicza w Wielkopolsce przypada na lata 1831-1832, a samą epopeje nasz wieszcz napisał tuż, zaraz po tym pobycie czyli w latach 1832-1834. Tymczasem na wschodzie dawnej Rzeczypospolitej, a więc zarówno na Litwie jak i na Podolu, Ukrainie czy Wołyniu praktykowano inny zwyczaj z zarękowinami. Otóż wiązał się on z sporządzaniem nalewki z owoców dzikiej róży zwaną Żenichą. Oczywiście podsta­wowym składnikiem tej nalewki były owoce dzikiej róży, a dodatkowo jeszcze dodawano do niej różne zioła. Robiono ją w domach, gdzie mieszkały panny na wydaniu. Zwyczajem było, że trunek ten musiały sporządzić własnoręcznie owe panny na wydaniu. Taki gąsior z nalewką wystawiony w oknie domu informował, że kandydaci do małżeństwa mogą starać się o rękę dziewczyny. Poczęstunek nalewką oznaczał, że chłopak został zaakceptowany. Po naradzeniu się i ewentualnym zaakceptowaniu kandydatury młodzieńca przez rodziców panny, takiego absztyfikanta częstował ojciec panny lub w wyjątkowych przypadkach, gdy młodzi ewidentnie przypadli sobie do gustu, pozwalano, aby to sama panna przy stole napełniła kieliszek młodzieńcowi Żenichą. Była to ewidentna oznaka tego, że kandydat nie tylko przypadł do gustu rodzicom panny, ale i samej pannie. Zwyczaj ten był znacznie łagodniejszy przynajmniej dla absztyfikanta, niż ten z Czarną Polewką z Wielkopolski, gdyż nawet jeśli podczas pierwszej wizyty w dworze nie nalano mu Żenichy, to nie oznaczało że jego kandydatura została już definitywnie odrzucona. Oznaczało to tylko tyle, że jeszcze nie została zaakceptowana, gdyż rodzice panny lub/i sama panna dopiero namyślają się nad jego kandydaturą. Taki kawaler zawsze mógł mieć nadzieję i liczyć na to, że być może przy następnej wizycie jego kandydatura zostanie zaakceptowana. Zatem ten zwyczaj wydaje się bardziej pozytywny i łagodniejszy w swym wydźwięku, niż ten „mickiewiczowski” i tym samym pozwalał zachować twarz wszystkim uczestnikom takiego spotkania. Dzięki czemu nie dochodziło do takich ekscesyji jak np. z udziałem Jacka Soplicy. Nazwa tej nalewki, czyli „Żenicha” nawiązuje do właśnie zaręczyn, bo po staropolsku Żenicha to inaczej narzeczona, natomiast Żenichem nazywano narzeczonego. Takie nazewnictwo funkcjonowało w języku polskim jeszcze powszechnie w pierwszej połowie XIX wieku. Dopiero potem stopniowo ustąpiło całkowicie terminom narzeczony i narzeczona. Owoce dzikiej róży opłukać, osączyć, usunąć ogonki i ponakłuwać. Potem przesypać owoce dzikiej róży przesypać do słoja wraz z przyprawami, czyli goździkami, mięta i rumiankiem, zalać całość spirytusem i odstawić w ciepłe miejsce na 5 -6 tygodni. Słojem często potrząsać, przynajmniej raz na 2-3 dni. Następnie nastój zlać, a owoce wycisnąć przez płótno. Zagotować dwie szklanki wody i lekko przestudzić, aby woda była tylko ciepła (letnia). Energicznie mieszając łyżką rozpuścić w w takiej wodzie 0,5 litra miodu – najlepiej lipowego lub akacjowego. Zmieszać miód z wódką, a następnie wlać do nalewki i dobrze wymieszać. Nalewkę przesączyć przez sito wyłożone ręcznikiem papierowym i rozlać do butelek. Nalewka tak sporządzona powinna dojrzewać przez 3 miesiące w ciemnym, chłodnym miejscu, a jeśli postoi rok nabierze prawdziwie wybornego smaku z wyraźną nutą suszonych owoców. Dlatego warto odczekać ten rok czasu zanim zaczniemy ją pić. UWAGA: Owoce dzikiej róży nie trzeba zbierać po przymrozkach – jak to niektórzy twierdzą, można je zebrać przed przymrozkami, a następnie po oporządzeniu wstawić na jeden dzień do zamrażalnika. Po co się przemraża owoce dzikiej róży? A no po to, aby szybciej i lepiej oddały z siebie soki do nalewki. Przemrażanie owoców dzikiej róży nie ma wpływu na smak nalewki. Gdyż owoce dzikiej róży nie są gorzkawe i nie potrzebują przemrożenia, aby pozbyć się goryczki, tak jak to jest np. w przypadku głogu, jarzębiny czy aronii.", "url": "https://pinkmartiniboy.wordpress.com/2020/12/21/zenicha-kresowa/", "category": "podlaskie", "sub_category": "Napoje (alkoholowe i bezalkoholowe)", "phrase": "Nalewka żenicha"}