{"meta_description": "", "title": "Biała kiełbasa domowa - parzona", "content": "Biała kiełbasa nie tylko na święta, spróbuj swoich sił i zrób własną domową kiełbasę. Dzięki temu masz tą niepodważalną pewność, że wykorzystane produkty są najlepszej i najsmaczniejszej jakości, sam decydujesz co będzie w środku. Nasza propozycja przygotowania to parzona kiełbasa, można ją podać wraz z chrzanem, musztardą czy też ćwikłą. Jelita przed użyciem dobrze przepłucz, pozbywając się konserwującej je soli, a następnie pozostaw do namoczenia w wodzie o temperaturze około 30°C na 20 minut. Łopatkę oraz słoninę/boczek przemiel na maszynce używając sita o wielkości oczek 8 oraz 10 mm. Wołowinę przemiel przynajmniej dwukrotnie na najmniejszych oczkach, następnie dodaj do niej zimną wodę i dokładnie wyrabiaj, tak aby powstał z niej kleik. Wszystkie porcje mięsa połącz ze sobą, dodaj przyprawy i dokładnie wyrabiaj. Po przygotowaniu mięsnego farszu nadziej nim jelita, formując kiełbaski, czynność ta znakomicie ułatwi nadziewarka do kiełbas. Surową kiełbasę pozostaw na godzinę do obsuszenia (najlepiej zawieszając ją w chłodnym, przewiewnym miejscu). Po tym czasie gotową kiełbasę parz przez 20 minut w lekko posolonej wodzie o temperaturze 80°C z dodatkiem liści laurowych, ziarenkami ziela angielskiego, majerankiem i ząbkiem czosnku dla wzmocnienia smaku (ważne jest aby nie zagotować wody). Tak przygotowaną kiełbasę można od razu zjeść ale również nadaje się do upieczenia, smażenia bądź zamrożenia.", "url": "https://browin.pl/przepisnik/przepis/biala-kielbasa-domowa-parzona", "category": "łódzkie", "sub_category": "Mięso świeże oraz produkty mięsne", "phrase": "Kiełbasa swojska z Białej Góry"}