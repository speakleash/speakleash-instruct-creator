{"meta_description": "Tym razem coś dla smakoszy. Gospodarstwo Rolne w Górze Ropczyckiej sp. z o.o. zgłosiło do naszego konkursu produkt spożywczy Kiełbasa swojska bez konserwantów z Góry Ropczyckiej.", "title": "NDP 2011: Kiełbasa swojska z Góry Ropczyckiej bez konserwantów", "content": "Tym razem coś dla smakoszy. Gospodarstwo Rolne w Górze Ropczyckiej sp. z o.o. zgłosiło do naszego konkursu produkt spożywczy Kiełbasa swojska bez konserwantów z Góry Ropczyckiej. Kiełbasa swojska produkowana jest według starej, tradycyjnej, regionalnej receptury z Podkarpacia. Tylko naturalne składniki Skórka kiełbasy swojskiej z Góry Ropczyckiej to jelito naturalne lekko pomarszczone i suche, charakteryzujące się piękną, ciemnobrązową barwą. W dotyku jest mało elastyczna i łamie się z charakterystycznym trzaskiem. Jest ona długo wędzona na drewnie olchowym, które nadaje jej niespotykany aromat. Wyrób ma w przekroju szarozielone przebarwienie, które świadczy o braku dodatków chemicznych oraz wykorzystaniu do produkcji wyłącznie świeżego mięsa. - Kiełbasa swojska wytwarzana jest z najlepszych gatunków mięsa wieprzowego, głównie szynki, ręcznie krojonej, z dodatkiem przypraw - zapewnia Justyna Bogdan, wiceprezes firmy. Okazuje się, że proces wędzenia kiełbasy swojskiej w Górze Ropczyckiej trwa nawet do 6 godzin i odbywa się w komorze wędzarniczej zbudowanej z cegły ceramicznej układanej na zaprawie glinianej. - Natomiast wysokiej jakości mięso wieprzowe pochodzi z tuczników o wadze ok. 100-120 kg, z własnej hodowli i kupowanych od okolicznych rolników stosujących chów tradycyjny. Produkowana u nas kiełbasa swojska nie zawiera żadnych sztucznych konserwantów. Oprócz mięsa pozostałymi jej składnikami są tylko naturalne przyprawy jak czosnek, pieprz i sól - wylicza Justyna Bogdan. Niepowtarzalny smak Cały proces produkcji odbywa się zgodnie z surowymi wymogami weterynaryjnymi. Po uboju mięso bezpośrednio trafia na halę rozbioru, gdzie następuje jego selekcja, krojenie, przyprawiane, mieszanie i nadziewanie w naturalne jelita. Ostatnim etapem jest proces wędzenia w wędzarni opalanej drewnem olchowym. Kiełbasa swojska z Góry Ropczyckiej bez konserwantów jest znana nie tylko w naszym regionie. Zdobyła ona już cenne nagrody jak: w roku 2009 tytuł laureata w konkursie „Niepowtarzalny smak” dla kiełbasy swojskiej, w 2010 r. wyróżnienie dla kiełbasy swojskiej podczas „Festiwalu podkarpackich smaków”. Ponadto Gospodarstwo Rolne w Górze Ropczyckiej zdobywa także nagrody za swoje działania i produkty m.in.: 1 miejsce w ogólnopolskim konkursie „Rolnik - farmer roku”, a otrzymał je ówczesny prezes gospodarstwa Adam Bogdan. W 2008 r. firma otrzymała tytuł „Zasłużony dla powiatu ropczycko-sędziszowskiego”, a w 2010 r. Nagrodę specjalną Marszałka Województwa Podkarpackiego za produkt „Szynka sędziszowska” w konkursie „Nasze Kulinarne Dziedzictwo - Smaki Podkarpacia”. Gospodarstwo Rolne w Górze Ropczyckiej sp. z o.o. nie jest dużą firmą, ale do sieci handlowych dostarcza dziennie około 1 tony wyrobów masarskich. Warto dodać, że firma ma mały sklepik przyzakładowy, w którym można na bieżąco kupić wszystko, co produkuje. Nieznacznie taniej, ale za to tak świeże, że jeszcze ciepłe. Ponadto firma zaopatruje sklepy w powiecie ropczycko-sędziszowskim. Wyroby z Góry Ropczyckiej można kupić też w innych sklepach, m.in. w Rzeszowie w sieci Delikatesów Centrum i Jedynka czy w sieci Jubilatka w Dębicy. Dobrze zainwestowali Gospodarstwo Rolne w Górze Ropczyckiej sp. z o.o. zlokalizowane jest w pow. ropczycko-sędziszowskim. - Nasze gospodarstwo powstało na bazie byłego PGR-u w 2000 r. Zarząd spółki wraz z załogą udowadniają, że popegeerowski majątek może przynosić zyski. Gospodarstwo Rolne jest w dużej części samowystarczalne, prowadzi uprawę na 142 hektarach i hodowlę trzody chlewnej. Sukcesem naszej działalności jest całokształt procesu, począwszy od produkcji roślinnej poprzez produkcję zwierzęcą, aż do wytworzenia i doprowadzenie do sprzedaży produktu finalnego, czyli własnych produktów wędliniarskich. Jesteśmy dumni, że nasz sztandarowy wyrób bez konserwantów tj. „kiełbasa swojska z Góry Ropczyckiej” cieszy się uznaniem konsumentów - mówi Justyna Bogdan. Warto dodać, że Gospodarstwo Rolne w Górze Ropczyckiej sp. z o.o. potrafiło skorzystać z unijnych dotacji i dostosować przetwórstwo do wymogów UE. Firma wdrożyła też system kontroli jakości HACCP. Produkcja w zakładzie odbywa się pod ścisłym nadzorem lekarzy weterynarii.", "url": "https://nowiny24.pl/ndp-2011-kielbasa-swojska-z-gory-ropczyckiej-bez-konserwantow/ar/c3-10297338", "category": "łódzkie", "sub_category": "Mięso świeże oraz produkty mięsne", "phrase": "Kiełbasa swojska z Białej Góry"}