{"meta_description": "Produkt wpisany na listę produktów tradycyjnych w dniu 2009-07-28 w kategorii Inne w woj. podlaskim.", "title": "Nadbużańskie grzyby suszone - - Portal Gov.pl", "content": "Kształt uzależniony jest od kształtu opakowań, w których grzyby zostaną umieszczone. Grzyby suszone cechują się barwą jasno brązową z odcieniami starego złota, ochry i złocieni. Konsystencja grzybów suszonych jest gąbczasta, a powierzchnia w dotyku jest nieco szorstka. Grzyby suszone mają intensywny, aromatyczny smak i zapach runa leśnego. Pomimo zasuszenia produkt zachowuje swoje walory smakowe. Historia zbierania i wykorzystywania grzybów w produkcji potraw sięga zamierzchłych czasów. Już Aztekowie, Starożytni Rzymianie i Egipcjanie doceniali ich walory smakowe. Pierwszy atlas grzybów jadalnych i niejadalnych opracował w XVI wieku Pietrandrea Mallioli. Wzmianki o potrawach z grzybów, np. grzyby smażone, barszcz z grzybami znajdują się w Encyklopedii Staropolskiej Zygmunta Glogera. W pierwszej połowie XIX wieku Lucyna Ćwierczakiewiczowa podaje w kalendarzu kulinarnym wiele przepisów na przetwory z grzybami. Również nasz narodowy wieszcz w swoich dziełach wspomniał o ich niepowtarzalnym smaku. Adam Mickiewicz w Księdze III Pana Tadeusza opisuje grzybobranie i zachwyca się niepowtarzalnym urokiem rydza: „Wszyscy dybią na rydza ten wzrostem skromniejszy I mniej sławny w piosenkach, za to najsmaczniejszy Czy świeży, czy solony…”. Na terenach nadbużańskich tradycja letnich zbiorów i wekowania grzybów jest obecna od dawna. W rejonie Siemiatycz, w Puszczy Mielnickiej i Puszczy Białowieskiej w sezonie letnim lasy pełne są grzybiarzy. Zapotrzebowanie na suszone grzyby osiąga swoje apogeum w okresie świąt Bożego Narodzenia, kiedy to w każdym podlaskim domu unosi się grzybowy, aromatyczny zapach. Grzyby są nieodłącznym składnikiem różnych potraw. Grzyby suszone wskutek niskiej zawartości wody, są w zasadzie produktem niepsującym się. Aby cieszyć się ich pełnym aromatem należy przechowywać je w odpowiednich warunkach. Wykorzystuje się je jako dodatek do bigosu, pierogów z farszem grzybowym, pasztetów oraz barszczu i wielu innych potraw. Suszone grzyby przed sporządzeniem potraw należy umyć, zalać przegotowaną wodą, krótko moczyć, a dopiero później ugotować. Wodę po moczeniu suszonych grzybów można wykorzystać do przygotowanych potraw. Susz z grzybów może być wykorzystywany także do sporządzania zup, a także są wybornym składnikiem sałatek i sosów. Suszone grzyby dodaje się do potraw mięsnych oraz różnego rodzaju farszów. Są ponadto niezastąpione do przygotowania tradycyjnych potraw świątecznych.", "url": "https://www.gov.pl/web/rolnictwo/nadbuzanskie-grzyby-suszone", "category": "podlaskie", "sub_category": "Inne produkty", "phrase": "Nadbużańskie grzyby suszone"}