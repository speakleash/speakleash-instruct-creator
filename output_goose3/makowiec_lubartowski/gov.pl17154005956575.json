{"meta_description": "Produkt wpisany na listę produktów tradycyjnych w dniu 2012-02-06\nW kategorii Wyroby piekarnicze i cukiernicze\nW województwie woj. lubelskim", "title": "Makowiec lubartowski - - Portal Gov.pl", "content": "W zależności od formy do pieczenia około 1,2 kg. Delikatny i słodki smak z wyczuwalną nutą migdałową o aromacie miodu i maku. Historia makowca lubartowskiego związana jest z okresem po II wojnie światowej, w którym to Lubartów przekształcił się w ośrodek życia gospodarczego, społecznego, kulturalnego i oświatowego. W tym czasie zaczęły powstawać restauracje i cukiernie, które oferowały szeroką gamę ciast. Jednym z nich był makowiec lubartowski przygotowywany z ciasta drożdżowego oraz masy makowej. Smak makowca wzbogacany był dodatkiem do masy makowej orzechów i rodzynek. Charakterystyczną cechą makowca lubartowskiego jest cienka warstwa ciasta, a gruba warstwa masy makowej. Ponadto masa makowa przygotowywana jest z maku pochodzącego z upraw z terenu Lubelszczyzny z dodatkiem miodu z lubartowskich pasiek. Makowiec przygotowywany był „(…) i dziś też sporządzamy je na co dzień i w Święta Bożego Narodzenia, Wielkanocy czy Zielonych Świątek. Makowiec lubartowski pieczemy zawsze na Boże Narodzenie i w karnawale” (Wywiad etnograficzny przeprowadzony z mieszkańcami Lubartowa). Makowiec to z pewnością najbardziej polskie z polskich ciast. „Oczywiście jest to wyrób, który znany jest w naszej okolicy od bardzo dawna i cały czas jest popularny i znany mieszkańcom” (Wywiad etnograficzny przeprowadzony z mieszkańcami Lubartowa).", "url": "https://www.gov.pl/web/rolnictwo/makowiec-lubartowski", "category": "lubelskie", "sub_category": "Wyroby piekarnicze i cukiernicze", "phrase": "Makowiec lubartowski"}