{"meta_description": "Produkt wpisany na listę produktów tradycyjnych w dniu 2016-09-22\nW kategorii Produkty mięsne\nW województwie woj. lubelskim", "title": "Boczek wędzony z Wisznic - - Portal Gov.pl", "content": "Gmina Wisznice położona jest w pasie granicznym wschodniej Polski, na terenie Polesia Zachodniego, w bliskiej odległości od przejścia granicznego z Białorusią. Wisznice są gminą wiejską o charakterze w głównej mierze rolniczym, której obszar jej nieuprzemysłowiony. W gminie przygotowywane są różne wyroby wędliniarskie, a wśród nich boczek wędzony z Wisznic. Podstawą uzyskanych niezwykłych walorów smakowych boczku jest odpowiednio dobrany wysokiej jakości surowiec, czyli trzoda chlewna hodowana na ww. terenie. Ponadto na jego walory smakowe i zapachowe ma wpływ niezmienna od lat receptura oraz proces wędzenia. Odbywa się on w wędzarniach opalanych drewnem olchowym, w wyniku czego boczek uzyskuje odpowiednią miękkość oraz trwałość. „Wspaniały smak i wygląd. Pomimo że nie zawiera konserwantów długo zachowuje świeży wygląd” (Wywiad przeprowadzony z mieszkańcami gminy Wisznice). Boczek wędzony z Wisznic cieszy się dużą popularnością nie tylko na rynku lokalnym, ale również poza jego granicami. „Boczek wędzony kupuję na co dzień, serwuję go przy każdej okazji tj. świąt, urodzin, imienin, był też podany na weselu mojej córki” (Wywiad przeprowadzony z mieszkańcami gminy Wisznice).", "url": "https://www.gov.pl/web/rolnictwo/boczek-wedzony-z-wisznic", "category": "lubelskie", "sub_category": "Mięso świeże oraz produkty mięsne", "phrase": "Baleron wędzony z Wisznic"}