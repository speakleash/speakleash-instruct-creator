{"meta_description": "", "title": "Gastrona.pl. - Kotleciki z dzika i filet z jelenia - gastronomia", "content": "Kotleciki z dzika i filet z jelenia   No i mamy! Rok minie wkrótce od 1 maja 2004 r., gdy stanęliśmy w jednym rzędzie ze „starymi” członkami EuroUnii.     Czy wśród wielu wcześniejszych przewidywań w stylu: „Co to będzie?”, wzięliśmy pod uwagę (my – gastronomicy – oczywiście), że po maju 2004 r. z powyższej przyczyny rozsypie się w proch drobny rynek mięsny dla branży HORECA; że, konkretnie mówiąc, polędwica wołowa (z całą resztą wołowizny) podskoczy nam na szybie cennikowej windy nawet o 250-350 procentowych pięter; że poniewierany naszym traktowaniem drób skrzydlaty (kurczaki, kaczki itp.) na długie tygodnie staną się dobrem prawie reglementowanym; że produkowane w sposób „najbardziej masowy” (czyt. unijny) wędliny „from Poland” staną się przebojem na eurostołach, tak wielkim, że nasi producenci zapomną o rynkach „od Polski włącznie na wschód” (mam nadzieję, że na krótko)?     Śledząc ww. zmiany nie zauważyliśmy, gdzie obok fali polskiego mięsa na zachód płynącego, po europejsku – a jakże! – przemyka Pan Dzik. Mięso w Unii (nie Lubelskiej) niedocenione przez lata. A bo pryszczyca, bo włośnie i strychnina, bo zza Kurtyny...     Nagle w Święto Pracy: BUM! Polskie dziki ozdrowiały... Jakoś. Nawet gotujący w „eurohacapowskich” restauracjach kucharze pochodzenia arabskiego zaakceptowali mięso z tego polskiego, włochatego potwora. A gdzie struś, krokodyl czy małpie mózgi na świeżo...?     Polski dzik obok króla puszczy - jelenia, paraduje na eurostołach. Polscy kucharze podający dziczyznę na co dzień przecierają oczy ze zdumienia. Dzika w kraju brak. Niemcy płacą „piątkę” (euro) za kilogram, w skupie. Rynek zwariował! A może wyhodujemy? Nie da rady – ma być z lasu!!!     Mięso z dzika, o najbardziej intensywnym smaku i często nieciekawym zapachu, należy do grupy mięs najtrudniejszych do przechowywania i obróbki. Oto kilka podstawowych zasad przechowywania i obróbki (mowa o całej sztuce): • None zamrożenie musi nastąpić szybko, dzik musi się znajdować w pozycji wiszącej (onegdaj wisiały na przewiewnych strychach); • None dziki mrozimy w skórze (przy skórowaniu łuszcz podskórny i cebulki szczeciny zostają przy skórze). Mięso z dzika dzielimy na 3 klasy: • None w I klasie mięsa chodzi schab i szynki. Schab z młodych sztuk często nie wymaga marynowania i doskonale nadaje się do krótkiego (francuskiego) smażenia; • None w II klasie: łopatki i kark, które wskazane dusić w postaci sztufady lub gulaszowatych; • None w III klasie: żebra z boczkiem, golenie i cała reszta – na pasztety, pieczenie, „mielony”, czy – jak ktoś umie – kiełbasy. Im klasa wyższa i sztuka młodsza, tym słabsza i krótsza marynata.   Przerośnięte odyńce i lochy najlepiej omijać (w kuchni i w lesie).     Niżej podaję przepis z epoki (z góry przepraszam za styl z lat 20. minionego wieku):     Szynka westfalska     Opłukać szynki i wytrzeć do sucha, obsypać ją mocno solą, którą należy zmięszać z saletrą i łutem czerwonego sandału. Dodać trochę całego pieprzu i goździków. Do bułeczki, w którą się tę szynkę wkłada, wrzuca się trochę bobkowych liści i pokruszonego czosnku. Przykryć płótnem i odstawić do piwnicy. Co kilka dni odwracać szynkę. Po miesiącu wyjąć szynkę tę z beczułki, obmyć ją w zimnej wodzie i włożyć w naczynie czyste, poczem zalać ją winnemi drożdżami. Po 10 dniach wyjąć ją, do sucha wytrzeć, owinąć bibułą i wędzić przez 4-6 tygodniu. Następnie powiesić szynkę nad zapalonym jałowcem i wędzić przez parę dni. Szynki gotowe zaszyć w płótno i przechowywać w suchym popiele...     Źródło: Poradnik dla polskich gospodyń „Najnowsza Kuchnia Warszawska”, Aniela Owoczyńska, 1920 r.     Przepis ten jest przykładem, ile czasu poświęcano kiedyś jedzeniu, nie tylko dziczyzny. Jeśli czas przygotowywania niektórych wędlin i przetworów ze zwierzyny przekraczał 2 miesiące, a sezon polowań przypadał na zimę, tedy pierwszy czas konsumpcji owych przypadał na Wielkanoc, którą w naszej bogatej historii traktowano ze szczególną kulinarną estymą. Olbrzymie „statki” dymiących pieczeni, pasztetów i kiełbas z dodatkiem szlachetnego mięsa – dziczyzny, podawane z chrzanem, kiszoną kapustą, burakami, czy z nieśmiałym akcentem, symbolem wiosny – nowaliją rzeżuchą, ew. bardziej dostępną, dziko rosnącą rukwią wodną. Całość wieńczyły były nieodzowne, jesienią uczynione nalewki z dodatkiem leśnych ziół czy owoców.     Dla wszystkich młodszych kucharzy informacja: dziczyzna, choć trudna do przyrządzania, dojrzewa w naturze bez ingerencji człowieka, przeto jest zdrowsza od zwykłego mięsa. Zawiera niewiele tłuszczu i karmi się naturalną paszą. Podawajcie ją z dodatkiem tego, z czym obcuje na co dzień: grzybami, ziołami i wszystkiemi owocami runa leśnego, na co smakosze nie zostaną obojętni.         Kotleciki z dzika z owocami leśnego runa   serwuje: Szymon Mądry     Schab z młodego dzika - (1200 g, 10 porcji)   kurki - 500 g   borówka - 100 g   śmietana - 500 ml   bulion - 500 ml   sól, pieprz     Sposób przyrządzenia:     Wyfiletowane porcje schabu z młodego dzika obsmażamy z dwóch stron na zredukowanej śmietanie. Na patelni po usmażeniu dzika, dusimy kurki z dodatkiem bulionu. Doprawiamy solą, pieprzem i borówkami. Podajemy plastry dzika polane sosem, z:     Placuszki imbirowe - (10 porcji)   zimne ziemniaki puree - 1500 g   tarty świeży imbir - 50 g   surowe jaja - 3 szt.   śmietana - 200 ml   olej do smażenia (może być frytura) - 250 ml     Sposób przyrządzenia:     Ze wszystkich składników zagniatamy ciasto, formujemy okrągłe placuszki, które smażymy we frytownicy lub na gorącym oleju. Podajemy ze schabem z młodego dzika.       Filet z jelenia z włoskimi orzechami   serwuje: Szymon Mądry     comber z jelenia - (1400 g, 10 porcji)   orzechy włoskie - 100 g   wino czerwone - 150 ml   bulion - 500 ml   demi glace - 500 ml   masło sklarowane - 70 g     Sposób przyrządzenia:     Orzechy zalać czerwonym winem, zagotować, odcedzić (nie wylewając wina) i obrać z błonek (są gorzkie). Na rozgrzanym maśle usmażyć kawałki wyfiletowanego combra jeleniego. Na smaku powstałym po smażeniu zrumienić obrane orzechy włoskie z dodatkiem czerwonego wina, bulionu i demi glace. Zredukować, ew. zaciągnąć masłem. Zaleca się podawać z opiekańcem śląskim, jak niżej:     Opiekaniec śląski     Ugotowane grzyby suszone - 150 g   ziemniaki gotowane przetarte - 1500 g   jajka - 3 szt.   mąka ziemniaczana - 100 g   olej - 250 ml     Sposób przyrządzenia:     Z podanych składników zagnieść ciasto dodając posiekane grzyby. Formować owalne placuszki, usmażyć we frytownicy lub na głębokim tłuszczu. Podawać z combrem z jelenia.     Zapraszamy do zapoznania się z treścią najnowszego numeru \"Przy stoliku\" - luty 2005   więcej...                                                         Zapraszamy do odwiedzenia witryny internetowej pisma: www.elamed.com.pl/przystoliku     Portal nie ponosi odpowiedzialności za treść i formę opinii wyrażanych przez użytkowników na łamach forum dyskusyjnego Gastrona.pl Zapoznaj się z regulaminem.", "url": "https://biznes.gastrona.pl/art/article_3900.php", "category": "lubelskie", "sub_category": "Mięso świeże oraz produkty mięsne", "phrase": "Dzik w cieście"}