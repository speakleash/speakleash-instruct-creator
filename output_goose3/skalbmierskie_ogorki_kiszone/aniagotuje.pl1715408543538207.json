{"meta_description": "To najlepszy i sprawdzony przepis na ogórki kiszone. Takie ogórki kiszone robi się w mojej rodzinie od pokoleń. Nie ma nic lepszego niż spiżarka pełna domowych przetworów. Ogórki kiszone na zimę są obowiązkowe.", "title": "Ogórki kiszone", "content": "- przepis z wieloletnią tradycją - idealne proporcje i sposób wykonania - takie ogórki kiszone mogą stać w piwniczce przez lata Tradycyjna receptura i sprawdzony sposób na najlepsze ogórki kiszone . To bardzo stary przepis na ogórki kiszone na zimę. Jeśli jadacie kiszone ogórki i lubicie najwyższą jakość domowego jedzenia.. zapraszam! Szklanka ma u mnie pojemność 250 ml.  Na dwa kilogramy malutkich ogórków gruntowych użyłam cztery słoiki o pojemności 1 litr każdy. Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Z podanej ilości składników otrzymasz 4 litrowe słoiki ogórków kiszonych. Kiszone ogórki szykuję każdego roku. One są jak dżem truskawkowy.. nigdy nie jest ich za wiele :) Ogórki kiszone mogłabym jeść każdego dnia. Szczególnie takie domowe, które są malutkie, idealnie jędrne i chrupiące. Dodaję je do tradycyjnego obiadu z ziemniakami, na kanapki, do zupy ogórkowej, do śledzika w oleju :), do najróżniejszych sałatek, sosów na zimno, czy też do roladek mięsnych. Nie wiem, czy w waszych domach jadało się tarte ogórki kiszone ze śmietaną kwaśną, ale moja Mama często podawała je właśnie do tłuczonych ziemniaków i gotowanego kurczaka. W czterech litrowych słoikach zmieścisz śmiało dwa kilogramy małych ogórków gruntowych. Oczywiście, jeśli planujesz ukisić więcej ogórków, to możesz podwoić, czy potroić ilość wszystkich składników. Ogórki powinny być świeżutkie. Ideałem będą takie, którym nie odpadły jeszcze kwiaty z końcówek. Oba końce mają być twarde a ogórki jędrne i bez przebarwień, ani uszkodzeń. Unikaj przerośniętych ogórków, które są duże. Te szersze ogórki mają już duże pestki i będą w środku puste i miękkie po ukiszeniu, więc takich unikamy.   Ogórki, dwie mniejsze lub średnie główki czosnku, kawałek korzenia chrzanu, duży pęczek kopru wraz z baldachami kwiatu oraz sól kamienna to podstawa przy szykowaniu ogórków kiszonych. Warto zaznaczyć, że kiszonki udają również z użyciem soli jodowanej. To jednak sól kamienna ma najwięcej cennych minerałów i pierwiastków śladowych. Porada: Aby ogórki na zimę były twarde i jędrne dodajemy do słoików korzeń chrzanu. Można też dodatkowo dodać jeszcze liście chrzanu, zielone liście dębu oraz liście czarnej porzeczki, winorośli lub wiśni. Ogórki umyj dokładnie pod zimną, bieżącą wodą. Przepłucz też koper, chrzan oraz liście (jeśli używasz). Korzeń chrzanu pokrój na mniejsze paski a z główek czosnku zdejmij ząbki. Ząbków czosnku nie trzeba obierać.Przygotuj też cztery czyste słoiki o pojemności 1000 ml każdy. Słoiki powinny być idealnie czyste, a najlepiej wyparzone wrzątkiem. Tak samo zakrętki. Używaj tylko nieuszkodzonych słoików i zakrętek.Wszystkie produkty podziel równo na cztery, by ułatwić sobie dzielenie kawałków chrzanu, czy też ząbków czosnku. Na dno każdego słoika wyłóż część kopru, ząbków czosnku oraz kawałków chrzanu oraz liści chrzanu, czy dębu (jeśli używasz). Następnie zacznij układać ogórki. Układaj je pionowo. Staraj się upchać ciasno tak jak najwięcej ogórków. Możesz dodać resztę dodatków a na górę wyłożyć na płasko kilka najmniejszych ogórków. W ten sposób wypełnij wszystkie słoiki. 2 kg ogórków = 2 litry wrzątku oraz 4 łyżki soli kamiennej (nie czubate).  Zagotuj dwa litry wody i wsyp do niej cztery łyżki soli kamiennej do przetworów. Mieszaj wodę, aż sól się w niej rozpuści. Do słoików na zimę polecam sól kamienną.   Gorącą wodą z solą wypełnij wszystkie słoiki. Lekko wstrząśnij słoikiem, by woda spenetrowała wszystkie bąbelki powietrza wewnątrz słoików. Zalewa powinna przykryć ogórki w całości. Wychodzi mi zazwyczaj idealnie 500 ml zalewy na każdy słoik o pojemności 1000 ml.   Słoiki zakręć mocno i odstaw na trzy dni do pomieszczenia, w którym będzie około 20 stopni. Po tym czasie możesz już przenieść słoiki z ogórkami do spiżarki lub piwniczki. Ogórki ukiszą się po około dwóch tygodniach a maksymalnie 20 dniach.  Porada: Zalewa może być też lekko lub całkowicie schłodzona i ogórki również wyjdą. Ja zalewam gorącą, ale wypełniałam też słoiki zalewą po całkowitym przestudzeniu. Po ukiszeniu nie widzę różnicy.  Po zakręceniu słoików możesz odwrócić je do góry dnem, owinąć ręcznikiem lub bawełnianą ściereczką i zostawić tak, aż całkowicie przestygną. Po przestudzeniu możesz ponownie postawić je zakrętką do góry. Odwracanie słoików do góry dnem nie jest jednak konieczne i sama nie zawsze o tym pamiętam, ponieważ w ciągu pierwszych dni kiszenia słoiki same się zawekują. W pierwszych dniach kiszenia możesz zaobserwować buzowanie słoików. Mogą lekko syczeć. Solanka zaczyna wyciekać ze słoików z ogórkami. Nic się nie martw. To normalne i często tak się dzieje, gdy proces kiszenia jest bardziej dynamiczny. Absolutnie nie odkręcaj słoików. Możesz je tylko lekko wytrzeć. Z przyzwyczajenia już, na te pierwsze dni kiszenia odkładam słoiki z ogórkami w spiżarce na podłodze wyłożonej ręcznikiem papierowym. Wiem, że niektórych martwi to, że nakrętka nie zassała się po pierwszym dniu kiszenia. Cały proces fermentacji trwa kilka dni. Słoiki powinny zawekować się najpóźniej w ciągu dwóch do trzech dni od zakręcenia.", "url": "https://aniagotuje.pl/przepis/ogorki-kiszone", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Skalbmierskie ogórki kiszone"}