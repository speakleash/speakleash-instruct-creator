{"meta_description": "Powstanie Świętokrzyskiego Szlaku Kulinarnego i wydanie książki kucharskiej, z przepisami na tradycyjne dania, charakterystyczne dla naszego regionu zakłada", "title": "Powstaje Świętokrzyski Szlak Kulinarny", "content": "Powstanie Świętokrzyskiego Szlaku Kulinarnego i wydanie książki kucharskiej, z przepisami na tradycyjne dania, charakterystyczne dla naszego regionu zakłada projekt „Świętokrzyska Kuźnia Smaków”. Jest on realizowany przez Świętokrzyski Ośrodek Doradztwa Rolniczego w Modliszewicach, w czterech powiatach: opatowskim, sandomierskim, kieleckim i ostrowieckim. Obecnie trwają szkolenia dla właścicieli gospodarstw agroturystycznych i restauratorów, którzy chcą wprowadzić do swojego menu takie potrawy. Zainteresowanie szkoleniami było ogromne- twierdzi Teresa Wąsik z ośrodka w Modliszewicach. Uczestnicy szkolenia są potencjalnymi kandydatami do Świętokrzyskiego Szlaku Kulinarnego, który powstanie z myślą o turystach, zainteresowanych odwiedzeniem miejsc, gdzie serwowane są tradycyjne potrawy regionalne. O miejsce na szlaku ubiegać się będzie m.in. restauracja przy Parku Rozrywki i Miniatur w Krajnie- Zagórzu. Jej właścicielka Agata Dańda podkreśla, że kuchnia już teraz przygotowuje regionalne dania według starych receptur, m.in. zalewajkę świętokrzyską i drągoły. Wśród prowadzących zajęcia jest dr Jacek Szklarek- prezes stowarzyszenia Slow Food Polska. Przekonuje, że potrawy regionalne mogą być bardzo dobrej jakości, a region Świętokrzyski jest bardzo bogaty pod względem tradycji kulinarnych. Projekt „Świętokrzyska Kuźnia Smaków” jest współfinansowany przez Szwajcarię w ramach programu współpracy z nowymi krajami członkowskimi Unii Europejskiej. Jego realizacja zakończy się w 2015 roku.", "url": "https://radiokielce.pl/843016/post-21110/", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Skalbmierskie ogórki kiszone"}