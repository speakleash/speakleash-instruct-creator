{"meta_description": "UM Skalbmierz", "title": "KGW Drożejowice - Portal - UM Skalbmierz", "content": "Panie z Drożejowic to jedno z dwóch Kół Gospodyń Wiejskich w gminie Skalbmierz, którego członkinie tworzą zespół folklorystyczny Drożanie. Tak więc działalność koła odbywa się na wielu płaszczyznach .Jako zespół folklorystyczny panie prezentowały swoje umiejętności podczas Międzynarodowych Buskich Spotkań z Folklorem, gdzie zdobyły wyróżnienie w 2011 roku. Koncertowały w Kielcach, Warszawie, Spale i Brukseli. Występują podczas dożynek, kiermaszy, Skalbmierskiego Babiego Lata. Bardzo ważnym elementem w działalności koła są kulinaria. Podczas Festiwalu Małych Miast organizowanego w Skalbmierzu zdobyły statuetkę Skarbimira oraz wyróżnienie za zupę pieczarkową z pulpetami. Otrzymały również wyróżnienie w konkursie Radia Kielce „Jawor u źródeł kultury”. Ogórki kiszone przygotowywana przez panie z Drożejowic znalazły się na prestiżowej liście Ministerstwa Rolnictwa jako Dziedzictwo Kulinarne Regionu. Otrzymały również z rąk Marszałka Województwa świętokrzyskiego Laur Dziedzictwa Kulinarnego województwa świętokrzyskiego. Wieloletnią tradycję kiszenia ogórków panie rozbudowały i teraz Drożejowice słyną z kiszenia brukselki, fasolki szparagowej, rzodkiewki, selera, czosnku czy pomidorów. Wiosną 2019 roku panie z KGW w Drożejowicach wzięły udział w konkursie „Kuchnia świętokrzyska czaruje” organizowanym przez Świętokrzyską Izbę Rolniczą, gdzie zdobyły I miejsce w województwie świętokrzyskim. Zaś na zakończenie roku zdobyły II miejsce w kraju podczas Międzynarodowych Targów EKO – Gala w Rzeszowie. Efektem tych sukcesów są wizyty Telewizji Polskiej w Drożejowicach. Panie miały okazję prezentować swoje działania na antenie telewizji regionalnej jak też brały udział w programach o zasięgu ogólnopolskim.", "url": "https://www.skalbmierz.eu/strona-153-kgw_drozejowice.html", "category": "świętokrzyskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Skalbmierskie ogórki kiszone"}