{"meta_description": "Wałbrzych i region: czarne gołąbki i inne specjały będą czekać! (FOTO) ✅ Najnowsze informacje z okolic i powiatu ✅", "title": "Wałbrzych i region: czarne gołąbki i inne specjały będą czekać! (FOTO) - - portal informacyjno - rozrywkowy", "content": "„Festiwal Smaków Aglomeracji Wałbrzyskiej” to nowa impreza kulinarna, w czasie jego trwania podmioty gastronomiczne należące do Lokalnej Organizacji Turystycznej Aglomeracji Wałbrzyskiej przygotują specjalne potrawy nawiązujące do tradycji regionalnych i będą oferowały je w swoich lokalach jednocześnie promując inne restauracje biorące udział w projekcie. Projekt przedstawiony został w restauracji Bohema w Szczawnie-Zdroju przez Annę Żabską, prezes LOT AW oraz Piotra Wnukowicza, dyrektora Wydziału Turystyki w Urzędzie Marszałkowskim Województwa Dolnośląskiego. Jak mówili, to ma być profesjonalnie przygotowana, komplementarna oferta, a zaprezentowane zostaną nie tylko potrawy będące już w menu uczestników festiwalu, ale także zupełnie nowe i specjalnie na ten cel stworzone. - Podeszliśmy do tego poważnie, przygotowaliśmy szkolenia wskazujące na to, jak stworzyć produkty regionalne, dzięki temu powstała lista potraw i do tego woda mineralna Anka ze Szczawna-Zdroju - mówiła prezes LOT AW.   Jak podkreślał szef kuchni restauracji \"Bohema\", Michał Koszycki, wszystko, co znalazło się w dwu prezentowanych przez niego potrawach, pochodzi od dostawców z Wałbrzycha i powiatu wałbrzyskiego, wykazali oni zainteresowanie taką formą promocji. - Przygotowaliśmy gołąbki krużewnickie o kresowych korzeniach, z Kresów pochodzi moja rodzina - oraz cepeliny. Do ich przyrządzenia stosujemy tak zwane \"lokalsy\", czyli warzywa z lokalnych upraw i mięso z regionu. Mamy u nas doskonałe sery, nabiał, świetne warzywa w okresie wiosennym. Cepeliny to potrawa typowo litewska, wykonujemy je z wieprzowiny wyhodowanej w Wałbrzychu i z ziemniaków uprawianych w miejscowości pod Wałbrzychem. Gołąbki krużewnickie są potrawą kojarzoną z Lubomierzem, gdzie był kręcony słynny film \"Sami swoi\" i jedna ze szkół gastronomicznych zaczęła je przygotowywać na bazie tego filmu. Dlaczego są czarne? Bo są zawijane w liście czerwonej kapusty, a do środka jest dawana kasza gryczana - zdradzał szef kuchni.   Festiwal Smaków Aglomeracji Wałbrzyskiej potrwa od 23 do 31 października, obejmując 11 podmiotów i specjalnie przygotowanych potraw promujących kuchnię i tradycję naszego regionu. Lista 1. Restauracja Bohema w Szczawnie-Zdroju - Gołąbki krużewnickie - 29 zł 2. Restauracja Bohema w Szczawnie-Zdroju - Cepeliny z mięsem - 29 zł 3. Restauracja Babinicz Dworzysko - Tatar z jelenia - 55 zł 4. Pijalnia Wód Mineralnych w Szczawnie Zdroju - woda mineralna Anka (0,5 l) - 1,30 zł 5. Restauracja Aqua-Zdrój w Wałbrzychu - Placek spod Chełmca - 26 zł 6. Karczma rycerska Zamku Grodno - Śląskie niebo - schab duszony w sosie z suszonych owoców i wędzonego boczku - 32 zł 7. PTTK \"Andrzejówka\" w Mieroszowie - Waligórskie naleśniki z jagodami - 16 zł 8. Browar i Restauracja Jedlinka przy Pałacu Jedlinka w Jedlinie - Zdroju - Jedlińska golonka piwosza - 42 zł 9. Taras Kasztanowy - kawiarnia w Zamku Książ w Wałbrzychu - Jagodowy torcik Daisy - 18 zł 10. Restauracja Osówka w Sierpnicy - Pstrąg sowiogórski z masłem czosnkowym - 35 zł 11. Kawiarnia Sztygarówka w Starej Kopalni w Wałbrzychu - Bułka górnika - 9 zł i Gorąca Barbara - 7 zł. Festiwal Smaków Aglomeracji Wałbrzyskiej to jeden z elementów projektu o nazwie Odlotowa Aglomeracja Wałbrzyska - wspólne podróże w naturze i kulturze dofinansowanego ze środków samorządu Województwa Dolnośląskiego. Zobacz też: TURYSTYKA ŚLIWKOWA I ŚLĄSKIE NIEBO ANKA NAJLEPSZYM NAPOJEM NA DOLNYM ŚLĄSKU SZCZAWNO-ZDRÓJ: RESTAURACJE NA KÓŁKACH I WETERANI SZOS (FOTO) WAŁBRZYCH: PRZYWITAJCIE JESIEŃ Z FOOD TRUCK PARTY (ZDJĘCIA) SZCZAWNO-ZDRÓJ: DZIEŃ Z ARYSTOKRACJĄ I EGZOTYCZNYMI SMAKAMI [FOTO]", "url": "https://walbrzych.dlawas.info/kulinaria/walbrzych-i-region-czarne-golabki-i-inne-specjaly-beda-czekac-foto/cid,32425,a", "category": "dolnośląskie", "sub_category": "Gotowe dania i potrawy", "phrase": "Czarne gołąbki krużewnickie"}