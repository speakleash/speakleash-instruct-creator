{"meta_description": "Co warto zjeść we Wrocławiu, by poczuć autentyczny smak Dolnego Śląska? Polecamy tradycyjne potrawy i podpowiadamy, z czym najlepiej smakują.", "title": "Tajemnice kuchni dolnośląskiej | Accor", "content": "Jednym z najpopularniejszych regionalnych dań są kluski śląskie. Przyrządza się je z ugotowanych i rozgniecionych ziemniaków, mąki ziemniaczanej i jajka. Powstałą masę dzieli się na porcje, z których następnie należy uformować kluski z charakterystycznym wgłębieniem. Na koniec gotuje się je w osolonej wodzie. O popularności klusek śląskich świadczy legenda o Bramie Kluskowej przy kościele św. Idziego we Wrocławiu. W jednej z podwrocławskich miejscowości mieszkało pewne małżeństwo. Kobieta słynęła z umiejętności przyrządzania najlepszych klusek śląskich w okolicy. Niestety – zmarła na dżumę, a jej mężowi groziła śmierć głodowa. Gdy mężczyzna przyjechał do Wrocławia, usnął zmęczony w bramie kościoła św. Idziego. We śnie ukazała się mu zmarła żona i obiecała, że podaruje mu magiczny kociołek, w którym co rano będą pojawiać się właśnie kluski śląskie. Mężczyzna musiał jednak spełnić jeden warunek – miał zostawiać ostatnią kluskę na dnie naczynia. Gdy jednak obudził się i zobaczył pełny kociołek, nie mógł się powstrzymać… Tymczasem okazało się, że zjedzenie ostatniej kluski jest niemożliwe – kluska uciekała, aż w końca znalazła się na szczycie arkady i zamieniła w kamień.", "url": "https://all.accor.com/pl/polska/magazine/one-hour-one-day-one-week/tajemnice-kuchni-dolnoslaskiej-54476.shtml", "category": "dolnośląskie", "sub_category": "Gotowe dania i potrawy", "phrase": "Czarne gołąbki krużewnickie"}