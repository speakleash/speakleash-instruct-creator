{"meta_description": "", "title": "Tradycyjne gołąbki - historia i sposoby przygotowania", "content": "Jedną z najpopularniejszych polskich potraw są gołąbki. Najczęściej zawijane są one w liście białej kapusty i faszerowane ryżem oraz mielonym mięsem. Są one pieczone lub duszone w wywarze i podawane z sosem pomidorowym lub grzybowym. Dowiedz się, skąd pochodzą gołąbki, jaka jest ich historia oraz w jaki sposób można je przyrządzać. Faszerowane liście kapusty są znane nie tylko w Polsce. Takie danie możemy również spotkać na stołach m.in. na Węgrzech, na Słowacji, w Czechach oraz w Niemczech. Podobną potrawę znajdziemy również w kuchni żydowskiej. Holiszkes nadziewane jest klopsikami i polewane pomidorowym sosem o słodko-kwaśnym smaku. W krajach takich jak Turcja, Grecja czy Gruzja faszeruje się głównie liście winorośli. Ciężko jednoznacznie stwierdzić, w jaki sposób gołąbki dotarły do Polski. Uważa się, że pierwsze polskie gołąbki przyrządzane były na kresach wschodnich. W książkach kucharskich z XIX wieku możemy napotkać wzmianki o faszerowanej kapuście, zwanej właśnie gołąbkami. Gołąbki można przygotować na wiele przeróżnych sposobów. W starych książkach kucharskich możemy natrafić na tradycyjne przepisy np. gołąbki zawijane w liście kiszonej kapusty w całych główkach. Autorka popularnej \"Uniwersalnej książki kucharskiej\" nazwała tę potrawę \"gołąbkami ruskimi\". Inaczej były one nazywane \"hołupciami\". Znane są one również w kuchni Łemków, w której nazywano je \"kiszeniakami\". Faszerowano je mięsem i kaszą jęczmienną. W województwie w podkarpackim przygotowywano je z dodatkiem tartych ziemniaków oraz kaszy jęczmiennej i podawano ze skwarkami z wędzonej słoniny. W kuchni regionu Dolnego Śląska popularne są natomiast gołąbki z dodatkiem kaszy gryczanej, ziemniaków i mięsa. W Wigilię były one natomiast podawane w wersji bezmięsnej. W tym regionie znane są także czarne gołąbki krużewnickie, które wpisane są na listę Ministerstwa Rolnictwa. Współczesne gołąbki są najczęściej duszone w mięsnym lub grzybowym wywarze. Jeszcze nie tak dawno zawinięte w liście słodkiej kapusty gołąbki zalewano żurem, kwasem z kapusty lub serwatką, a następnie zapiekano. Obecnie jest to mało znany sposób przyrządzania gołąbków, choć w niektórych rodzinach jest on nadal praktykowany. Do gołąbków wykorzystuje się najczęściej kapustę białą, jednak nie jest to jedyny słuszny wybór. Do tego celu można również użyć czerwonej lub włoskiej kapusty. Z farszem również możemy co nieco poeksperymentować. Zamiast wieprzowiny i ryżu możemy wykorzystać kasze lub mieszanki różnych mięs. Wszystko zależy od naszych indywidualnych preferencji.", "url": "https://kuchlog.pl/artykul/tradycyjne-golabki-historia-i-sposoby-przygotowania", "category": "dolnośląskie", "sub_category": "Gotowe dania i potrawy", "phrase": "Czarne gołąbki krużewnickie"}