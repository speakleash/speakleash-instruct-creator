{"meta_description": "Słodki, gęsty i niedrogi syrop do racuchów czy naleśników przygotujesz w domu z dosłownie jednego składnika. Jest dużo tańszy od syropu klonowego oraz innych polew, a smakuje wyśmienicie. Nasze babcie robiły go same i podawały zamiast miodu. Wypróbuj nasz tradycyjny przepis na słodki syrop do racuszków i zrób go samodzielnie w domu.", "title": "Fjut to tańszy i smaczniejszy zamiennik miodu i syropu klonowego. Nasze babcie robiły go z jednego warzywa. Najlepszy syrop do racuchów", "content": "Jako dziecko mieszkałam przez kilka lat niedaleko cukrowni i do dziś pamiętam bardzo charakterystyczny, słodki zapach przetwarzanych buraków, unoszący się w powietrzu. Podczas szkolnej wycieczki miałam też okazję zwiedzić cukrownię i przekonać się, jak smakuje melasa buraczana, która jest produktem ubocznym powstałym przy produkcji cukru. Była gęsta, słodka i pyszna. Dodam tylko, że miało to miejsce w latach 80., gdy w sklepach brakowało słodyczy, a chleb z cukrem stanowił dla wielu dzieci wyśmienity deser. Wracając jednak do melasy. Jej smak mocno kojarzył mi się z czymś, co przygotowywała moja pochodząca z Kociewia babcia. Mam tu na myśli słodki syrop, na który na Kociewiu, Kaszubach i Kujawach mówiono cyrop lub jeszcze bardziej uroczo – fjut. Co więcej, fjutem polewano ruchanki, czyli pulchne, drożdżowe racuchy. Moje skojarzenie okazało się słuszne, bo fjut to nic innego, jak rodzaj melasy. Moja babcia robiła go właśnie z długo gotowanych buraków cukrowych. Stanowił on kiedyś zamiennik dużo droższego miodu. Dziś ten specjał można kupić jako gotowy produkt regionalny. Jednak nawet w mieście nie tak trudno kupić buraki cukrowe, możesz więc przygotować słodki syrop samodzielnie. Można go następnie przelać do słoika lub butelki i przechowywać w chłodnym miejscu.", "url": "https://wloclawek.naszemiasto.pl/fjut-to-tanszy-i-smaczniejszy-zamiennik-miodu-i-syropu/ar/c17-9635647", "category": "kujawsko-pomorskie", "sub_category": "Orzechy, nasiona, zboża, warzywa i owoce (przetworzone i nie)", "phrase": "Fjut/cyrop"}