{"meta_description": "Przepisów w internecie znalazłam wiele. Wybór padł na ten. Trochę go przerobiłam po swojemu i wyszło naprawdę smaczne ciasto. Pamiętajmy jednak o użyciu dobrej, prawdziwej śmietany, bo to ona stanowi w wielkiej mierze o dobrym smaku \"podkamieńca\". Dużą zaletą ciasta jest to, że można je zrobić  parę dni przed planowaną imprezą lub wizytą zapowiedzianych gości. …", "title": "podkamieniec", "content": "Przepisów w internecie znalazłam wiele. Wybór padł na ten. Trochę go przerobiłam po swojemu i wyszło naprawdę smaczne ciasto. Pamiętajmy jednak o użyciu dobrej, prawdziwej śmietany, bo to ona stanowi w wielkiej mierze o dobrym smaku „podkamieńca”. Dużą zaletą ciasta jest to, że można je zrobić parę dni przed planowaną imprezą lub wizytą zapowiedzianych gości. składniki ciasta na blaszkę 33 x 23 cm:  60 dag mąki pszennej   15 dag masła   1 łyżeczka sody  4 żółtka  15 dag cukru   śmietana kwaśna (18-22%), kilka łyżek, ile ciasto zabierze  2 łyżki ciemnego kakao składniki masy:  1 l do przekładania + 0,25 l na wierzch – śmietany kremówki (nie UHT!)  1 szklanka cukru pudru  3-4 łyżeczki cukru waniliowego wykonanie  Z podanych składników przygotowujemy ciasto – mąkę przesiewamy z sodą, dodajemy cukier, siekamy drobno z zimnym tłuszczem, dodajemy żółka i zagniatamy jak kruche ciasto pomagając sobie kilkoma łyżkami kwaśnej śmietany, ale nie za dużo, tak żeby składniki w miarę łatwo i szybko dały się połączyć. Gdy ciasto jest gotowe dzielimy je na 2 części i do jednej z nich dodajemy kakao (w razie potrzeby można dodać również łyżkę śmietany). Jeśli kakao nie rozprowadzi się idealnie i ciasto będzie miało różne odcienie nie szkodzi, w gotowym cieście tego nie widać. Gotowe ciasto wkładamy do lodówki na około godzinę, następnie każdą z części dzielimy jeszcze na pół tak aby upiec 2 placki jasne i 2 ciemne. Każdą porcję rozwałkowujemy na równy placek i pieczemy przez około 15 – 20 minut w temperaturze 180°C, do zezłocenia. Gdy placki są już idealnie wystudzone przygotowujemy masę: 1 litr śmietany ubijamy na sztywno z cukrem waniliowym i 3/4 szklanki cukru pudru, a następnie przekładamy śmietaną równomiernie poszczególne placki robiąc to na przemiennie. Na wierzch również kładziemy masę, ale dosyć cienko. Tak przygotowane ciasto owijamy szczelnie folią i pozostawiamy na 2-3 doby w chłodnym miejscu (niekoniecznie w lodówce), najlepiej pod obciążeniem. Idealnie sprawdza się kilkulitrowy garnek napełniony wodą ustawiony na jakiejś deseczce/tacy, aby ciasto przyciśnięte zostało równomiernie. Po upływie czasu ciasto odpakowujemy z folii, smarujemy wierzch i boki pozostałą śmietaną ubitą z pozostałą ilością cukru. Z wierzchu można ciasto czymś posypać, przykładowo pokruszonymi drobno herbatnikami, zmielonymi orzechami itp… Ja do tego celu użyłam pokruszony kawałek kruchego ciasta, który pozostał mi z równania ciasta, upiekłam go, pokruszyłam , wymieszałm ze zmielonymi migdałami. Moja posypka wpasowała sie idealnie.", "url": "https://pomyslymamy.wordpress.com/2016/11/05/podkamieniec/", "category": "świętokrzyskie", "sub_category": "Wyroby piekarnicze i cukiernicze", "phrase": "Placek spod kamienia"}