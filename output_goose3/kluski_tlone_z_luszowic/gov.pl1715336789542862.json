{"meta_description": "W dniu 16 listopada 2021 roku na Listę Produktów Tradycyjnych zostały wpisane w kategorii: Gotowe dania i potrawy: „kluski tlone z Luszowic”.", "title": "Kluski tlone z Luszowic - - Portal Gov.pl", "content": "Bryłki o nieregularnym kształcie zarówno na zewnątrz jak i na przekroju Długość: 2-6 cm, szerokość 2-3 cm. Poszarpane kluski, różnej wielkości w zależności od uformowania ich łyżką Kluski tlone z Luszowic to potrawa tradycyjna, której podstawą jest mąka. Powodem, dla którego gospodynie do dnia dzisiejszego przekazują sobie przepis na kluski tlone jest prawdopodobnie fakt, iż jest to danie syte, do którego przyrządzenia wystarczy tylko kilka składników. Nazwa tej potrawy wzięła się od sposobu jej wykonywania, ponieważ mąkę w pierwszej kolejności należy wsypać do rondla (na patelnię, blaszkę do pieczenia) i przez dłuższy czas tlić, czyli rumienić na piękny złoty kolor na bardzo wolnym ogniu. Najlepszy do sporządzenia tlonych klusek był tradycyjny piec z blachami, jednak niewiele osób dziś nim dysponuje. Mąkę można również rumienić w piekarniku lub zaopatrzyć się w grubą płytkę, którą trzeba położyć bezpośrednio na palniku, izolując w ten sposób garnek od ognia. Kluski tlone były potrawą gotowaną zazwyczaj na śniadanie lub obiad, a do ich przygotowania wykorzystywano trzy składniki: mąkę, wodę oraz sól, które każda gospodyni miała w swojej kuchni. Choć przyrządzanie klusek tlonych nie jest skomplikowane, wymaga poświęcenia pełnej uwagi w trakcie poszczególnych etapów. Szczególnie podczas tlenia mąki, aby nie doprowadzić do jej przypalenia, gdyż przypalona mąka nie nadaje się do dalszego użycia. Należy również uważać wlewając wrzątek do mąki tak, aby mąka nie uciekła z garnka. Kluski tlone najlepiej smakują na ciepło, świeżo po zrobieniu. Można je także po wystygnięciu odsmażyć na tłuszczu ze skwarkami. Potrawę jadano najczęściej z samymi skwarkami, omastą składającą się z pokrojonej w kostkę słoniny zalanej śmietaną lub po prostu zalane mlekiem. Przepis na kluski tlone przekazywany jest przez gospodynie z pokolenia na pokolenie od ponad 100 lat. Potrawa ta jest prosta i szybka do zrobienia, a zarazem cechuje się wyjątkowym smakiem.", "url": "https://www.gov.pl/web/rolnictwo/kluski-tlone-z-luszowic", "category": "małopolskie", "sub_category": "Gotowe dania i potrawy", "phrase": "Kluski tlone z Luszowic"}