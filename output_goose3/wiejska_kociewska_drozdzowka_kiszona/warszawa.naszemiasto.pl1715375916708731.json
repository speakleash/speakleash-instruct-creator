{"meta_description": "Cały Pelplin rozbrzmiewał gwarą kociewską, wirował w rytm muzyki regionalnej oraz bawił się na placach i ulicach. Żałujcie łasuchy, jeżeli nie wybraliście się do Pelplina na II Festiwal Kultury kociewskiej.", "title": "Pelplin. Kociewiacy opanowali biskupią stolicę", "content": "Cały Pelplin rozbrzmiewał gwarą kociewską, wirował w rytm muzyki regionalnej oraz bawił się na placach i ulicach. Żałujcie łasuchy, jeżeli nie wybraliście się do Pelplina na II Festiwal Kultury kociewskiej. Cały Pelplin rozbrzmiewał gwarą kociewską, wirował w rytm muzyki regionalnej oraz bawił się na placach i ulicach. Żałujcie łasuchy, jeżeli nie wybraliście się do Pelplina na II Festiwal Kultury kociewskiej. To właśnie wówczas była okazja, aby spróbować fefernusków (kociewskich pierniczków), grochowinek (faworków), czy pieroga z gomółką (czyli z twarogiem). Wystarczyło przejść się po straganach, jakie licznie wystawiły Koła Gospodyń Wiejskich z powiatu starogardzkiego oraz z gminy Pelplin, aby niejednemu pociekła ślinka. A powodów ku temu było sporo. Na stoisku Lignów Szlacheckich Krystyna Gierszewska częstowała Kociewiaków fefernuskami. Cóż to takiego zapytają nie-Kociewiacy? To malutkie ciasteczka z piernika, obtoczone w lukrze. I chociaż zaraz po upieczeniu są twarde jak kamień, to po około trzech tygodniach cudownie kruszeją. Mają różne kształty - rożków, stożków czy wirfli (kostek). Te, od pani Krystyny, były w postaci kostek. Wystarczyło przejść nieco dalej, a już kusił zapach gotowanej kartoflanki. Na specjalnie przygotowanym palenisku warzyła ją Mariola Czerwińska z Pelplina i Krystyna Chmielewicz z Rajków. Gdy tylko była gotowa, chętni sami prosili się o dokładkę. - Lubię kartoflankę - mówi Maria Mierzejewska z Kalisk. - Ta pelplińska też mi smakuje. Pani Maria biegle mówi po kociewsku, ale uważa, że młode pokolenie niezbyt się garnie do posługiwania się gwarą. - To wielka szkoda, bo to piękna mowa - dodaje. Organizatorzy starali się temu zapobiec, organizując konkurs gwary kociewskiej. I o dziwo, najchętniej występowały w nim dzieci. Wśród najmłodszych roczników pierwsze miejsce zajęła Michalina Pielecka ze szkoły podstawowej w Lignowach Szlacheckich. Z klas IV-VI najlepsza okazała się Oktawia Lemańczyk ze szkoły w Starogardzie Gdańskim, zaś spośród gimnazjalistów - Laura Gretkowska z Zespołu Szkół nr 1 w Pelplinie. A wszystkich dorosłych \"przegadała\" Urszula Weisbrodt z Koła Gospodyń Wiejskich w Zblewie. Piękna pogoda i ciekawy program sprawiły, że na festiwal przybyło znacznie więcej ludzi niż przed rokiem. - Wnuczka już od rana dopytywała się kiedy będzie mogła założyć swój strój kociewski - śmieje się Krystyna Gierszewska. - Rano musiałam jeszcze jej wianek upleść, bo co to za Kociewianka bez wianka na głowie. Przy jednym ze stoisk zastaliśmy Elżbietę Gornowicz z koła w Osówku, w powiecie starogardzkim. Jej chleb kociewski wypiekany na serwatce znalazł się na ministerialnej Liście Produktów Tradycyjnych. - Teraz czekam na rejestrację salcesonu z grzybów - mówi pani Elżbieta. - Na liście jest już potrawka z kury po kociewsku, sok z kwiatu czarnego bzu i drożdżówka wiejska kociewska kiszona. Przedstawienia, skecze, wspólne malowanie haftu kociewskiego, otwarta chata kociewska, w której przez ten jeden dzień życie toczyło się, jak za dawnych czasów, to kolejne z festiwalowych atrakcji. A dzieci to już po prostu nie wiedziały dokąd biec - czy na dmuchany zamek, czy może na trampolinę czy na gokarty. Dużo czasu spędzały też przy zagrodzie z żywymi zwierzątkami. Głaskały, tuliły, a najchętniej zabrałyby ze sobą do domu. - Tato, ja chcę watę cukrową, ja chcę watę - krzyczał 5-letni chłopczyk. Był również \"Polska Dziennik Bałtycki\", przy którego stoisku chętnie przystawali ludzie pytając o prenumeratę lub kupując sobotnie wydanie, w którym zamieszczony był program festiwalu. Tak znakomitą imprezę regionalną objęliśmy swoim patronatem prasowym. A finansowe wsparcie zapewnił Festiwalowi Kultury Kociewskiej Samorząd Województwa Pomorskiego. Była to znacząca kwota 8 tysięcy złotych. Dotację otrzymało Stowarzyszenie Miłośników Pelplina, jeden z organizatorów Festiwalu.", "url": "https://warszawa.naszemiasto.pl/pelplin-kociewiacy-opanowali-biskupia-stolice/ar/c8-6887227", "category": "pomorskie", "sub_category": "Wyroby piekarnicze i cukiernicze", "phrase": "Wiejska kociewska drożdżówka kiszona"}