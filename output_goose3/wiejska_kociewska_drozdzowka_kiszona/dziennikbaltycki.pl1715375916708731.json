{"meta_description": "Jubileuszowa X edycja Pomorskiego Święta Produktu Tradycyjnego odbędzie się już w najbliższą niedzielę w Gdańsku Oliwie. Na terenach przylegających do Katedry Oliwskiej czekać będą stoiska z tradycyjnie i lokalnie produkowaną żywnością. Bogactwo kulinarne regionu prezentowane będzie między 9.00 a 17.00. Święto poprzedzi msza św. w intencji wszystkich ludzi zajmujących się rolnictwem i produkcją żywności. Nabożeństwo rozpocznie się o godz. 10.00.", "title": "Pomorskie Święto Produktu Tradycyjnego już po raz dziesiąty!", "content": "- W uliczce Biskupa Edmunda Nowickiego, prowadzącej z parku do katedry, staną stoiska lokalnych wytwórców, stowarzyszeń, spółdzielni i kół gospodyń wiejskich - zapowiada Małgorzata Polak z departamentu środowiska i rolnictwa Urzędu Marszałkowskiego w Gdańsku. - Będzie można poznać smaki ściśle związane z regionem, wytwarzane wyłącznie w województwie pomorskim według wieloletnich, tradycyjnych metod i receptur. I tak, w 20 domkach ekspozycyjnych na wszystkich smakoszy czekać będzie m.in. kiszka kaszubska z ziemniaków i kaszy, gryz - kociewski deser z kaszy mannej, pierogi z kaszą gryczaną, smalec ze skwarkami czy słynne w regionie ruchanki - placuszki z ciasta chlebowego lub drożdżowego. A do tego najróżniejsze domowe przetwory: dżemy, syropy, soki. - Na stoiskach pojawią się również ryby. Ale nie tylko odławiana z raduńskich jezior sielawa. Skosztować będzie też można okonia, węgorza, pstrąga, dorsza oraz popularnego śledzia, który dominuje w kuchni pomorskiej od setek lat - mówi Małgorzata Polak.", "url": "https://dziennikbaltycki.pl/pomorskie-swieto-produktu-tradycyjnego-juz-po-raz-dziesiaty/ar/12384088", "category": "pomorskie", "sub_category": "Wyroby piekarnicze i cukiernicze", "phrase": "Wiejska kociewska drożdżówka kiszona"}