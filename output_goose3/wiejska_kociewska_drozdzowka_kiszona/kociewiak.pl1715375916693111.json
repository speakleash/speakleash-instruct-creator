{"meta_description": "W przedświąteczną niedzielę, 2 kwietnia wszystkie drogi prowadziły do Szlachty! Gospodynie z KGW Osówek (wraz z przyjaciółmi) zorganizowały Wielkanocn...", "title": "[FOTO] Lasacy na pomoc Emilii. Zebrano ponad 42 tysięcy zł!", "content": "Od kilku tygodni w całym regionie organizowane są akcje na rzecz Emilii Adamczyk, która w lutym doznała czterokończynowego porażenia mózgowego, prawdopodobnie wskutek poinfekcyjnego poprzecznego zapalenia rdzenia. Jedna z takich akcji miała miejsce w Szlachcie. To właśnie stąd – z sąsiedniego Osówka – pochodzi Emilia. Tu chodziła do szkoły, działała w OSP, ma tu nie tylko najbliższych, ale i wielu przyjaciół. Tu wszyscy się znają, dlatego wiele osób zaangażowało się, by akcja dla Emilki odniosła sukces. I tak właśnie się stało. Frekwencja podczas niedzielnego kiermaszu przeszła najśmielsze oczekiwania Organizatorów! Od samego rana w świetlicy wiejskiej w Szlachcie ustawiała się długa kolejka miłośników swojskiej, tradycyjnej kuchni. Bo właśnie taki był pomysł Gospodyń na tę akcję – kiermasz na bazie lokalnych produktów. Swojską kuchnię lubi wszak każdy! Stoły aż uginały się od pięknego rękodzieła i od przysmaków, a każdy z nich był naprawdę wyjątkowy. Nic w tym dziwnego – serwowano bowiem dania wpisane na Pomorską Listę Produktów Tradycyjnych. Królował m.in. szandar kociewski i pieróg z gomółką z Kociewia, a także potrawka z kury po kociewsku, karkówka z kluskami kociewskimi, grys z jagodami, legumina, wiejska kociewska drożdżówka kiszona (nominowana do nagrody „Perła w 2019 roku). Do tego – swojskie chleby, ciasta, baby świąteczne, mazurki, pasztety, omasty, przetwory w słoikach i prawdziwy hit – herbatka z sokiem kwiatu bzu czarnego (laureatka I miejsca na napój regionalny w konkursie w Lubaniu). Jednym słowem – same rarytasy, nie do kupienia na co dzień! A prawdziwą mistrzynią swojskiej kuchni kociewskiej jest niezrównana Elżbieta Gornowicz, przewodnicząca KGW Osówek – mama Emilki, główna organizatorka niedzielnego kiermaszu, która cieszy się nie tylko w gminie Osieczna wielkim szacunkiem i sympatią. Życzenia proste i szczere Kiermasz udał się na piątkę z plusem, na leczenie i rehabilitację Emilii zebrano ponad 42 tysiące zł, a goście zjedli wszystko do ostatniego okruszka! Ileż było przy tym radości dobrych emocji. W organizację kiermaszu włączyło się szerokie grono Mieszkańców - zarówno Gospodynie, jak i strażacy, regionalni artyści, znajomi i przyjaciele Emilii oraz społeczność szkolna. Były występy artystyczne, recytacje, licytacje, atrakcje dla najmłodszych. Uczniowie ZSP w Szlachcie przygotowali wspaniałą niespodziankę – kolorowe laurki z życzeniami dla Emilii, pełne życzeń, wsparcia i wiary w szybki powrót do zdrowia. Laurkami - a było ich wiele - przyozdobiono świetlicę wiejską, w której odbywał się kiermasz. Życzenia dzieci były proste i szczere. A ich przesłanie jasne - Zdrowiej! Walcz! Wszyscy jesteśmy z Tobą. I tego wszyscy Emilii życzymy. Razem z Emilką  Dziękujemy wszystkim, którzy zaangażowali się w przygotowanie kiermaszu, jak i tym, którzy w nim uczestniczyli. Organizatorzy nie kryją wdzięczności za ogrom dobra, pomocy, wsparcia i życzliwości, z którym spotkali się podczas niedzielnej akcji. Działając społecznie, bezinteresownie łącząc siły – mieszkańcy dali wspaniały przykład solidarności, dobroci i tego, jak wiele można osiągnąć działając razem. To była piękna akcja i jasny przekaz, że Emilia i jej Rodzina w tej trudnej sytuacji nie są sami. Pomóc może każdy!  Przypominamy też, iż cały czas trwa zbiórka w serwisie siepomaga.pl/EmiliaAdamczyk, gdzie zbierane są środki na leczenie i rehabilitację Emilii. Serdecznie zachęcamy do nawet najdrobniejszych wpłat.", "url": "https://www.kociewiak.pl/artykul/16176,foto-lasacy-na-pomoc-emilii-zebrano-ponad-42-tysiecy-zl", "category": "pomorskie", "sub_category": "Wyroby piekarnicze i cukiernicze", "phrase": "Wiejska kociewska drożdżówka kiszona"}