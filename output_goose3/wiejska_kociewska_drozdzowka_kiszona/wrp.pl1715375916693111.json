{"meta_description": "Wielkie święto piłkarskie jest też doskonałą okazją, by bliżej poznać i zakochać się w pięknym Pomorskiem. Region oferuje i morze, i góry, i... pustynię,", "title": "Gospodynie wiejskie w gdańskiej strefie kibica", "content": "Wielkie święto piłkarskie jest też doskonałą okazją, by bliżej poznać i zakochać się w pięknym Pomorskiem. Region oferuje i morze, i góry, i… pustynię, wspaniały klimat oraz pyszną kuchnię. Oczywiście Mistrzostwa Europy w Piłce Nożnej 2012 to przede wszystkim sportowe emocje, ale nie samym sportem człowiek żyje… W Strefie na kibiców czekać będą też smakołyki pomorskiej kuchni. W gdańskiej Oficjalnej Strefie Kibica powstanie strefa… gospodyń wiejskich. Od 7 czerwca do 1 lipca 2012 r. fani piłki nożnej będą mogli posilić się smakołykami kuchni regionalnej, przygotowanymi przez lokalne zakłady spożywcze i niewielkich producentów z Pomorza. Swoje wyroby i potrawy będą oferować m.in. niewielkie masarnie, lokalne grupy działania, stowarzyszenia, koła gospodyń wiejskich i rybacy z Pomorza. Na ciepło będzie można zjeść grillowanie kiełbaski, karkówkę i golonkę albo smażoną rybkę prosto z Bałtyku, a na deser – lody. W ofercie będą jednak przede wszystkim wyroby z listy produktów tradycyjnych województwa pomorskiego: metka i biała kiełbasa, zupa zagraj/dziadowska zupa (ziemniaczana), plince kaszubskie (kaszubskie placki ziemniaczane) czy szandar kociewski (baba ziemniaczana). Inne dania na ciepło, znane szczególnie w gospodarstwach na Kaszubach, to kiszka kaszubska (kasza gryczana z ziemniakami) i ruchanki (placki z ciasta chlebowego). Będzie też można skosztować kociewskiego chleba wiejskiego na serwatce. Na stoisku Pomorskich Smaków nie zabraknie szerokiej oferty wypieków: wiejska kociewska drożdżówka kiszona, młodzowy kuch z kruszonką, kaszubski sernik z ziemniakami, purcle kaszubskie (pączki), kociewski chleb wiejski na serwatce, rogaliki z wiśniami, fefernuski kociewskie (pierniczki) i grochowinki kociewskie (chruściki, faworki). Jeśli dopisze słońce, jest szansa, że w Strefie Pomorskich Smaków pojawi się też truskawka kaszubska – owoce świeże i w słodkich wyrobach (galaretka, chleb z marmoladą, ciasta z truskawkami). Truskawka kaszubska to jedyny pomorski produkt regionalny z europejskim znakiem Chronione Oznaczenie Geograficzne. W dni meczowe Strefa Pomorskich Smaków będzie dostępna od godz. 15 do północy (wstęp do Strefy Kibica będzie w tym czasie bezpłatny). 7, 20 i 25 czerwca (dni koncertów) wstęp będzie biletowany, a kuchnia regionalna będzie działać od godz. 18. Natomiast 26 i 30 czerwca strefa będzie zamknięta. Przypominamy, że w Oficjalnej Strefie Kibica nie będzie można płacić gotówką, a jedynie za pomocą specjalnych kart pre-paid lub własnych z funkcją pay-pass.", "url": "https://www.wrp.pl/gospodynie-wiejskie-w-gdanskiej-strefie-kibica/", "category": "pomorskie", "sub_category": "Wyroby piekarnicze i cukiernicze", "phrase": "Wiejska kociewska drożdżówka kiszona"}