{"meta_description": "W gdańskiej Strefie Kibica powstanie strefa... gospodyń wiejskich. Od 7 czerwca do 1 lipca 2012 r. fani piłki nożnej będą mogli posilić się smakołykami kuchni regionalnej, przygotowanymi przez lokalne zakłady spożywcze i niewielkich producentów z Pomorza.", "title": "Gdańsk: Strefa smaku w strefie kibica", "content": "W gdańskiej Strefie Kibica powstanie strefa... gospodyń wiejskich. Od 7 czerwca do 1 lipca 2012 r. fani piłki nożnej będą mogli posilić się smakołykami kuchni regionalnej, przygotowanymi przez lokalne zakłady spożywcze i niewielkich producentów z Pomorza. Stoiska i punkty gastronomiczne z żywnością z Pomorza staną na placu Zebrań Ludowych dzięki porozumieniu Urzędu Marszałkowskiego Województwa Pomorskiego z organizatorami Oficjalnej Strefy Kibica: UEFA i miastem Gdańsk. Swoje wyroby i potrawy będą oferować m.in. niewielkie masarnie, lokalne grupy działania, stowarzyszenia, koła gospodyń wiejskich i rybacy z Pomorza. - Na ciepło będzie można zjeść grillowanie kiełbaski, karkówkę i golonkę albo smażoną rybkę prosto z Bałtyku, a na deser - lody. W ofercie będą jednak przede wszystkim wyroby z listy produktów tradycyjnych województwa pomorskiego: metka i biała kiełbasa, zupa zagraj, plince kaszubskie, szandar kociewski, kiszka kaszubska i, oczywiście, ruchanki. Ze słodkości - regionalne wypieki: wiejska kociewska drożdżówka kiszona, młodzowy kuch z kruszonką, kaszubski sernik z ziemniakami, purcle kaszubskie, rogaliki z wiśniami, fefernuski i grochowinki kociewskie. Będzie też można skosztować kociewskiego chleba wiejskiego na serwatce - wylicza Małgorzata Pisarewicz rzecznik prasowy UM WP. Jeśli dopisze słońce, jest szansa, że w Strefie Pomorskich Smaków pojawi się też truskawka kaszubska - owoce świeże i w słodkich wyrobach (galaretka, chleb z marmoladą, ciasta z truskawkami). Truskawka kaszubska to jedyny pomorski produkt regionalny z europejskim znakiem Chronione Oznaczenie Geograficzne. W dni meczowe Strefa Pomorskich Smaków będzie dostępna od godz. 15 do północy (wstęp do Strefy Kibica będzie w tym czasie bezpłatny). 7, 20 i 25 czerwca (dni koncertów) wstęp będzie biletowany, a kuchnia regionalna będzie działać od godz. 18. Natomiast 26 i 30 czerwca strefa będzie zamknięta. W Strefie Kibica nie będzie można płacić gotówką, a jedynie za pomocą specjalnych kart pre-paid lub własnych z funkcją pay-pass.", "url": "https://dziennikbaltycki.pl/gdansk-strefa-smaku-w-strefie-kibica/ar/591181", "category": "pomorskie", "sub_category": "Wyroby piekarnicze i cukiernicze", "phrase": "Wiejska kociewska drożdżówka kiszona"}