{"meta_description": "Produkt wpisany na listę produktów tradycyjnych w dniu 2015-01-26\nW kategorii Gotowe dania i potrawy\nW województwie woj. lubelskim", "title": "Zupa z karpia - - Portal Gov.pl", "content": "Zupa z widocznymi kawałkami karpia, włoszczyzny, pociętego imbiru oraz przypraw. Na powierzchni zupy unosi się ususzony majeranek. Przybiera kształt naczynia, w którym jest podawana. Wielkość w zależności od naczynia, w którym jest podawana, najczęściej w naczyniach o pojemności ok. 0,3 litra. Przeważa posmak słodko-pikantny z bardzo subtelnie wyczuwalnym smakiem karpia. Przyprawy, w tym imbir i gałka muszkatołowa, nadają zupie ostry, wyrazisty smak, który złagodzony jest delikatnością karpia i świeżych warzyw. Zupa ma działanie rozgrzewające. Wyczuwalny jest zapach imbiru, majeranku i gałki muszkatołowej oraz delikatny zapach świeżych jarzyn. „Karp, Cyprinus carpio – jedna z najbardziej cennych ryb hodowlanych w stawach. Mięso żółtaworóżowe, smaczne, delikatne, tłuste, nie należy do lekko strawnych” (M. E. Halbański, „Leksykon sztuki kulinarnej”). Stawy karpiowe tworzą od stuleci element krajobrazu Lubelszczyzny. Województwo to jest zagłębiem hodowli karpia. W roku 2012 wyprodukowano na obszarze całego województwa aż 2121 ton karpia. Duża dostępność karpia spowodowała, że był on często wykorzystywany w kuchni tego regionu. Przyrządzano z niego m.in. zupę. Przepis na zupę z karpia przekazywany był z pokolenia na pokolenia w formie ustnej. Z uwagi na ten fakt, przepis na przestrzeni lat był modyfikowany w zależności od panujących w regionie warunków oraz upodobań kulinarnych kucharza. Można było zaobserwować niewielkie różnice w przygotowywaniu zupy z karpia w poszczególnych regionach województwa. Podstawą był jednak zawsze karp pochodzący z regionalnych łowisk oraz warzywa z przydomowych ogródków. „Wcześniej zamarynowane filety z karpia (w soli, pieprzu i cebuli) kroimy w paski, należy oprószyć je mąką i usmażyć krótko na oleju. Do karpia dodajemy pokrojoną w kostkę cebulkę, a następnie zalewamy wszystko rosołem. Potem dodajemy warzywa (marchew, pietruszka, por, seler). Ważne jest by ryba nie rozleciała się, dlatego po doprowadzeniu zupy do zagotowania, musimy ją wyłączyć. Na koniec dodajemy przyprawy: paprykę ostrą i słodką, sól, pieprz, gałkę muszkatołową, świeży imbir, majeranek. Wtedy zupa jest już gotowa do spożycia i naprawdę smaczna” (Wywiad przeprowadzony z mieszkańcami wsi Karczmiska). Zupę z karpia podaje się z podpłomykami z mąki pszennej i żytniej z dodatkiem soli.", "url": "https://www.gov.pl/web/rolnictwo/zupa-z-karpia", "category": "lubelskie", "sub_category": "Gotowe dania i potrawy", "phrase": "Zupa z karpia"}