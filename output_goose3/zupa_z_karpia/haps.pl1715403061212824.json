{"meta_description": "", "title": "Delikatna i aromatyczna zupa rybna z karpia - pyszne zero waste", "content": "Zupa rybna z głowy karpia to jedna z potraw dobrze znanych przez naszych rodziców i dziadków – tak bardzo nieprzychylnych marnowaniu składników, z których może powstać coś pysznego do jedzenia. Kiedy z mięsa powstawało osobne danie, szkoda było wyrzucić głowy i ogony – wciąż pełne smaku i aromatu. Zupa rybna z głowy karpia to doskonały pomysł na danie, w którym można wykorzystać te atuty. Jeśli chcesz, na bazie zupy rybnej z karpia możesz również przyrządzić pyszną zupę cebulową z naszego przepisu wideo: • Warzywa na bulion obierz i umyj. Włóż do sporego garnka, dodaj ziele angielskie, lubczyk, liście laurowe i gotuj pod przykryciem przez około 20 minut. • Dokładnie oczyść głowy i ogony karpia – pamiętaj o usunięciu skrzeli i oczu. Następnie dodaj je do warzywnego wywaru i gotuj przez kolejne 20 minut. • Po tym czasie weź gęste sitko i przelej zupę. • Głowy i ogony wyrzuć, marchewkę pokrój w plasterki i dodaj do zupy, a pozostałe warzywa odłóż (możesz wykorzystać je do przygotowania pasztetu warzywnego lub mięsnego). • Dopraw sokiem z cytryny, gałką muszkatołową, solą i pieprzem. Wszystko dokładnie wymieszaj. Zupa rybna z głów karpia może być podawana solo – w niektórych domach serwuje się ją podczas Wigilii Bożego Narodzenia. Jeśli chcesz, by zupa ta stała się bardziej pożywnym daniem, możesz wzbogacić ją na kilka różnych sposobów: • Zagęść ją kwaśną śmietaną lub gęstym jogurtem naturalnym. Możesz dodać 3-4 łyżki do zupy jeszcze w garnku albo do każdej porcji wedle upodobań spożywającego. • Przygotuj grzanki z chleba. Możesz podsmażyć pokrojony w kostkę chleb na patelni – z niedużą ilością oleju lub oliwy – albo upiec kromki w tosterze i dopiero później pokroić. To doskonały sposób, by wykorzystać czerstwy chleb, którego raczej nie wykorzystasz już do kanapek. • Jeśli do dania z karpia nie udało się wykorzystać całego mięsa, możesz podawać zupę z głów z dodatkiem filecików. Wykrój je z płatów mięsa, pokrój na mniejsze części lub w kostkę, oprósz solą i pieprzem cytrynowym i podsmaż na oleju. Dodaj je dopiero do każdej porcji zupy. • Zupa rybna z karpia będzie też dobrze smakować z drobnymi lanymi kluseczkami. Przygotuj je według tradycyjnego przepisu. Nie wrzucaj ich do zupy, aby się nie rozgotowały, serwuj je dopiero do konkretnych porcji. • Niezależnie od tego, jakie dodatki do zupy wybierzesz, możesz dodać posiekaną natkę pietruszki lub koperek. To zawsze doskonała kompozycja smakowa!", "url": "https://haps.pl/Haps/7,167251,24939601,delikatna-i-aromatyczna-zupa-rybna-z-karpia-pyszne-zero-waste.html", "category": "lubelskie", "sub_category": "Gotowe dania i potrawy", "phrase": "Zupa z karpia"}