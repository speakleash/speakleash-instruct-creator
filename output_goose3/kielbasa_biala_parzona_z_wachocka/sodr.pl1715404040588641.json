{"meta_description": "Działalność Świętokrzyskiego Ośrodka Doradztwa Rolniczego w Modliszewicach obejmuje: fachowe doradztwo, wdrażanie i upowszechnianie wyników badań naukowych w praktyce,\r\nszkolenia rolnicze,działalność informacyjno-wydawniczą,działalność w zakresie rozwoju przedsiębiorczości rolniczej i marketingu w tym udział w tworzeniu grup producentów,\r\ndziałalność w zakresie poszukiwania alternatywnych źródeł dochodów na obszarach wiejskich,zbieranie, gromadzenie oraz i przekazywanie informacji dotyczących cen artykułów rolnych oraz podaży, w ramach Zintegrowanego Systemu Rolniczej Informacji Rynkowej, wykonywanie analiz kosztów wytwarzania produktów rolnych.", "title": "Współpraca producentów produktów z Listy Produktów Tradycyjnych z powiatu starachowickiego", "content": "Powiat starachowicki usytuowany jest na obrzeżu północnej części województwa świętokrzyskiego, zajmuje obszar między Przedgórzem Iłżeckim a podnóżem Gór Świętokrzyskich. Charakteryzuje się bogactwem środowiska naturalnego oraz zróżnicowaną gospodarką rolniczo-hodowlaną. Nieodłącznym elementem kultury każdej małej ojczyzny jest kuchnia, w której używane są produkty charakterystyczne dla regionu. Smak rodzinnych tradycyjnych potraw i zapach babcinej kuchni pozostaje z nami najdłużej gdziekolwiek byśmy nie byli. Identyfikując produkty żywnościowe charakterystyczne dla powiatu starachowickiego wyłoniono i wpisano na Listę Produktów Tradycyjnych 9 produktów. Dodatkowo 1 produkt oczekuje na wpisanie. Ogólnie w województwie świętokrzyskim na Liście Produktów Tradycyjnych znajdują się 92 produkty, z czego 24 nagrodzone zostały przez Kapitułę Krajową konkursu „Nasze Kulinarne Dziedzictwo - Smaki Regionu” nagrodą „Perły”, z czego z powiatu starachowickiego odznaczone zostały tą nagrodą dwa produkty. Były to „Salceson ozorkowy wiejski” z Zakładu Wędliniarskiego Pana Pawła Nowaka w 2008 roku i „Bułka dziabana z Wąchocka” z Piekarni Państwa Sajeckich 2016 roku (oba z terenu gminy Wąchock). Zatem ciągnie „Perła” do perły i na odwrót. Idąc tym tropem producenci tradycyjnych i jakże docenionych produktów rozpoczęli współpracę w zakresie sprzedaży i promocji. „Mówiły jaskółki nie dobre są spółki” - może nie spółki - ale współpraca zawsze jest jak najbardziej wskazana. Z terenu gminy Wąchock aż 6 produktów wpisanych jest na Listę Produktów Tradycyjnych i są to: Salceson Ozorkowy wiejski, Szynka sznurowana wąchocka, Kiełbasa swojska z Wąchocka hycowana, Kiełbasa biała parzona z Wąchocka, Polędwica tradycyjna z Wąchocka oraz Chleb Wąchocki. Produkty te sprzedawane są w sklepach i punktach sprzedaży na terenie powiatu i powiatów ościennych należących do właściciela Zakładu Wędliniarskiego pana Pawła Nowaka. Producenci współpracują ze sobą w zakresie sprzedaży i promocji, urządzania okolicznościowych wiejskich stołów oraz różnych okolicznościowych spotkaniach z degustacją. Ostatnio do współpracy dołączyła pani Janina Maksymow, właścicielka baru restauracyjnego „U Maksyma”, w którym serwowane są tradycyjne potrawy i wyroby garmażeryjne. Produkty te także są sprzedawane w sklepach pana Nowaka. W listopadzie wspomniane podmioty dołączyły do szlaku „Świętokrzyska Kuźnia Smaków”. Oferta szlaku zbudowana jest na dziedzictwie kulinarnym regionu świętokrzyskiego oraz daje gwarancje marki, która zwiększa prestiż produktu i zwiększa zaufanie klientów co do jakości. Można zatem poznać i posmakować produktów tradycyjnych i potraw kuchni regionalnej. Z powyższego wynika, że Wąchock nie tylko sołtysem i humorem słynie, ale także dobrym, tradycyjnym jedzeniem i marką gwarantującą jakość i tradycję. Jak widać współpraca buduje i daje perspektywy na przyszłość.", "url": "https://www.sodr.pl/swietokrzyski-portal-rolny/aktualnosci/Wspolpraca-producentow-produktow-z-Listy-Produktow-Tradycyjnych-z-powiatu-starachowickiego/idn:39", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa biała parzona z Wąchocka"}