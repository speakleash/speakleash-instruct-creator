{"meta_description": ".  ]]> \n\t \n\t \n\t\t   Wpisana na Listę Produkt&oacute;w Tradycyjnych 2 sierpnia 2010 roku, kategorii &bdquo;produkty mięsne&rdquo;  \n \n &nbsp; \n     \n  Kiełbasa biała parzona z...", "title": "Kiełbasa biała parzona z Wąchocka - Tradycyjny smak - Wrota Świętokrzyskie – Portal Województwa Świętokrzyskiego", "content": "Wygląd  Białe batony o różnej długości. Pod „skórką” widoczne średnio rozdrobnione mięso z przyprawami. Kształt  Na zewnątrz kiełbasa powinna mieć kształ wydłużonego walca, na przekroju plastrsy są okrągłe. Konsystencja  Konsystencja luźna, jednak kiełbasa nie rozpada się. Mięso jest średnio rozdrobnione. Smak i zapach  Smak i zapach charakterystyczny dla produktu nie wędzonego. Wyczuwalne naturalne przyprawy użyte w procesie produkcji. Barwa (zewnętrzna i na przekroju)  Barwa na przekroju szaro-zielona. Informacje o tradycji , pochodzeniu i historii  Wąchock, miasteczko nad rzeką Kamienną, posiada wspaniałą i bogatą historię, która od 1179 r. nierozerwalnie związana jest z działalnością zakonu O.O Cystersów, który miał istotny wpływ na codzienne życie i zajęcia mieszkańców. Cystersi sprawili, że w sąsiedztwie opactwa rozwinęło się osiedle o charakterze targowym i usługowym, a Wąchock zasłynął z produkcji doskonałych wyrobów spożywczych, m.in. wędlin. Kiełbasa biała parzona od pokoleń wyrabiana jest tu przez rodzinę Państwa Nowaków, a tradycja ta sięga u nich czasów przedwojennych. W 1932 roku Stefan Nowak, ojciec obecnego właściciela Zakładu Wędliniarskiego, Pawła Nowaka, złożył przed komisja egzaminacyjną w Kielcach egzamin czeladniczy w zawodzie rzeźniczo-wędliniarskim. Sam zdobył wiedzę i umiejętności od swojego ojca, który w latach 20-30- tych XX w. prowadził uboje oraz sprzedaż mięsa i wędlin w sklepie w Wąchocku przy ul. Kolejowej. W czasie wojny w rodzinie Nowaków, w miarę możliwości, robiono uboje i proste wyroby dla potrzeb rodziny i niewielkiej grupy mieszkańców Wąchocka, ale zaraz potem, w 1945 roku, właściciel otrzymuje „kartę rzemieślniczą”, zezwalającą na prowadzenie działalności rzeźniczo-wędliniarskiej i od tego momentu oficjalnie datuje się początek przedsiębiorstwa na rynku. Z czasem wyroby Nowaków stały się znane i cenione na rynkach w Starachowicach, Skarżysku i całej okolicy. Do dziś podstawową ofertę zakładu stanowią wędliny produkowane w oparciu o tradycyjne receptury, które dzięki swoim walorom zdobyły nagrody w wielu konkursach na tradycyjny produkt żywnościowy. Ich kiełbasa biała parzona zdobyła, m.in. I Miejsce w III edycji konkursu wędliniarskiego „Wielkanoc, mięsne Święta – Polska tradycja”. Stanowi nie tylko doskonałą potrawę wielkanocną, kiedy to podaje się ją do żuru. Można przyrządzać ją na wiele innych sposobów – zapiekać w piecu obłożoną tłuszczem i cebulką, gotować w wodzie, upiec na blasze czy użyć do kapuśniaku. Jest to produkt niewędzony, nie należy zatem przechowywać jej zbyt długo.", "url": "https://www.wrota-swietokrzyskie.pl/tradycyjny-smak/-/asset_publisher/Fw6T/content/kielbasa-biala-parzona-z-wachocka?redirect=https%3A%2F%2Fwww.wrota-swietokrzyskie.pl%2Ftradycyjny-smak%3Fp_p_id%3D101_INSTANCE_Fw6T%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa biała parzona z Wąchocka"}