{"meta_description": "Kolejne 8 produktów z województwa świętokrzyskiego ma szanse trafić na Listę Produktów Tradycyjnych. Podczas wczorajszego posiedzenia zostały", "title": "Kolejne regionalne potrawy na liście ministerstwa", "content": "Kolejne 8 produktów z województwa świętokrzyskiego ma szanse trafić na Listę Produktów Tradycyjnych. Podczas wczorajszego posiedzenia zostały zarekomendowane i uzyskały pozytywną opinię Rady ds. Produktu Tradycyjnego i Regionalnego. W spotkaniu udział wzięli Marek Gos członek Zarządu Województwa Świętokrzyskiego oraz Janusz Śledziński i Sławomir Neugebauer, dyrektorzy Departamentu Rozwoju Obszarów Wiejskich i Środowiska. Po zaprezentowaniu przez producentów i degustacji każdego ze świętokrzyskich specjałów członkowie Rady ds. Produktu Tradycyjnego i Regionalnego wydali pozytywną opinię wszystkim produktom oraz zadecydowali o umieszczeniu ich na Liście Produktów Tradycyjnych, którą prowadzi Ministerstwo Rolnictwa i Rozwoju Wsi. Na listę już wkrótce mogą trafić: szynka sznurowana, polędwica tradycyjna, kiełbasa biała parzona, kiełbasa swojska hysowana, salceson ozorkowy wiejski produkowane przez Zakłady Wyrobów Wędliniarskich Pawła Nowaka z Wąchocka, chmielnicka gęś pieczona polecana przez Restauracje „CYMES” Haliny Płazy z Chmielnika, twarożek śmietankowy produkt Jędrzejowskiej Spółdzielni Mleczarskiej z Wodzisławia oraz susz owocowy dębnicki Urszuli Kozłowskiej z Dębniaka. Obecnie na Liście Produktów Tradycyjnych prowadzonej przez Ministerstwo Rolnictwa i Rozwoju Wsi wpisanych jest 25 produktów z naszego regionu.", "url": "https://www.swietokrzyskie.pro/kolejne-regionalne-potrawy-na-liscie-ministerstwa/", "category": "świętokrzyskie", "sub_category": "Mięso świeże oraz produkty mięsne", "phrase": "Kiełbasa biała parzona z Wąchocka"}