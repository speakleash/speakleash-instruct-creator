{"meta_description": "Rok temu w styczniu tradycyjny obwarzanek kosztował 2,5 zł. Już wtedy mieszkańcy skarżyli się, że taka cena za krakowski wypiek jest przesadą. Teraz, na początk...", "title": "Krakowski obwarzanek za 5 złotych? Piekarze nie mają złudzeń", "content": "Ile świadek powinien dać w kopercie na wesele w 2024 roku? Stawki cały czas rosną w górę Gwałtowny wzrost ceny za krakowskiego obarzanka obserwujemy nie od dzisiaj. Już w ubiegłym roku - kiedy wypiek kosztował ok. 2,5 zł - piekarze alarmowali, że cena może dojść do nawet 4 zł. Spoglądając na niektóre stoiska widzimy, że scenariusz ten spełnia się, bowiem na początku 2023 roku za klasycznego obwarzanka zapłacimy już nawet 3,6 zł. To około dwudziestoprocentowy wzrost w porównaniu do ceny sprzed dosłownie kilku tygodni. Podobnie jak wtedy, tak i teraz piekarze rozkładają ręce i tłumaczą, że cen nie podnosiliby, gdyby mieli inne wyjście. Obwarzanek za 5 zł? \"Jest taka możliwość\" Nie tylko ceny energii mocno drenują kieszenie piekarzy. Coraz droższe są surowce, z których produkuje się obwarzanki (mąka, woda, sól, drożdże, cukier i tłuszcz). \"Co faktura, to inne ceny\" - komentuje Grzegorz Czaja. Rokowania na przyszłość nie są zadowalające: Główny Urząd Statystyczny podał, że w grudniu 2022 roku inflacja wyniosła 16,60 proc. w ujęciu rocznym. Takiej drożyzny w Polsce jeszcze nie było, a szczyt inflacji dopiero przed nami. Kumulacja wzrostu kosztów prowadzenia działalności zmusza przedsiębiorców do podejmowania radykalnych decyzji. Niedawno z mapy Krakowa zniknęła kolejna znana restauracja. Ogłaszając zamknięcie, właściciele napisali: \"Ostatni rok był walką o przetrwanie, a urzędy niestety nie wspierają małych biznesów\". Więcej na ten temat przeczytasz tutaj: Inflacja dobiła krakowską restaurację. \"Nowe podatki, wysoki ZUS, ceny produktów, oraz ceny prądu i gazu\" Inni decydują się na podnoszenie cen, by móc utrzymać się na rynku. To spotkać ma też krakowskiego obwarzanka. W tym przypadku - co potwierdza w rozmowie z nami Grzegorz Czaja - cena może dobić nawet do 5 zł za sztukę. Trudno wyobrazić sobie Kraków bez niewielkich stoisk ze złocistymi wypiekami. Obwarzanek krakowski to nie tylko charakterystyczny wypiek, a część tradycji miasta. W 2006 roku wpisany został na listę produktów tradycyjnych, a w 2010 roku, decyzją Komisji Europejskiej, umieszczono go w Rejestrze Chronionych Oznaczeń Geograficznych (ChOG). Specyfikacja Obwarzanka Krakowskiego ściśle określa jego kształt, wagę oraz proces wytwarzania, a certyfikat mogą uzyskać piekarze wyłącznie z miasta Kraków oraz powiatów krakowskiego i wielickiego. Tak naprawdę jest ich niewielu: jak informował magistrat, takich piekarni jest tylko osiem.", "url": "https://www.eska.pl/krakow/obwarzanek-krakowski-podrozeje-ile-kosztuje-teraz-jakiej-ceny-moze-dobic-w-2023-roku-aa-gM23-D7wU-iV91.html", "category": "małopolskie", "sub_category": "Wyroby piekarnicze i cukiernicze", "phrase": "Obwarzanek krakowski"}