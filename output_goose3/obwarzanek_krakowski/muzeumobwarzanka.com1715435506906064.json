{"meta_description": "", "title": "Historia obwarzanka – Muzeum", "content": "Historia obwarzanka krakowskiego sięga czasów średniowiecznych, a pierwsze wzmianki o nim pochodzą z 1394 roku. Jego nazwa związana jest z procesem produkcji, a dokładniej z obwarzaniem, czyli zanurzeniem we wrzącej wodzie. Obwarzanki krakowskie są wielce lubiane, a ich smak doceniają zarówno mieszkańcy, jak i turyści. Kupuje się je wprost ze specjalnych przeszklonych wózków, które można znaleźć niemal na każdym rogu. Do sprzedaży trafiają wczesnym rankiem, jeszcze ciepłe, a najsmaczniejsze są przez parę godzin po wypieku, gdyż szybko czerstwieją. Powszechnie wiadomo, że obwarzanki najlepiej smakują w Krakowie. Warto pamiętać, że nie każde kółko to obwarzanek, a ten autentyczny na odwrocie ma charakterystyczne podłużne ślady po pieczeniu na ruszcie. Podróbki, wytwarzane maszynowo na odwrocie mają małe kółeczka.", "url": "https://www.muzeumobwarzanka.com/historia-obwarzanka/", "category": "małopolskie", "sub_category": "Wyroby piekarnicze i cukiernicze", "phrase": "Obwarzanek krakowski"}