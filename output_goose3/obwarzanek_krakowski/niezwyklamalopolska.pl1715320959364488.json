{"meta_description": "", "title": "Obwarzanek krakowski", "content": "Obwarzanek krakowski to bez wątpienia jeden z symboli Krakowa. Od wiek, wieków nierozłącznie związany z Krakowem, nazwany najstarszym fastfoodem na świecie. Dziś trudno wyobrazić sobie ulice bez charakterystycznych wózków sprzedających ten okrągły wypiek. Krakowskie piekarstwo ma bardzo długa historię. Sięga ona czasów księcia Bolesława Wstydliwego. W nadanym w 1257 r. akcie lokacyjnym miasta znajdują się pierwsze historyczne informacje o piekarzach krakowskich dające im przywileje sprzedaży swoich wyrobów na Rynku w Krakowie. Sama tradycja wypieku obwarzanków jest również bardzo stara. Pierwsze zachowane wzmianki pochodzą z XIV wieku i są to rachunki dworu Władysława Jagiełły i Jadwigi, w których 2 marca 1394 roku zapisano: Dla królowej pani pro circulis obrzanky 1 grosz. Początkowo obwarzanki mogły być wypiekane tylko w okresie Wielkiego Postu przez piekarzy specjalnie wyznaczonych w tym celu przez cech. Wydany 26 maja 1496 przez Jana Olbrachta przywilej zezwalał, tylko piekarzom krakowskim na wypiekanie i sprzedaż obwarzanków. O produkcji i wypieku obwarzanków mówi również uchwała Rady Miasta Krakowa o wypieku chleba i wynagradzaniu „rodziny”, pomocników piekarskich z 22 kwietnia 1529 r. Natomiast według uchwały z 1611 krakowski cech piekarzy mógł decydować kto i w jakim miejscu mógł zajmować się sprzedażą obwarzanków. Taka ścisła kontrola cechu trwała aż do 1802, odkąd każdy piekarz miał prawo pieczenia obwarzanków, kiedy nadchodziła jego kolej wynikająca z losowania. Ten rodzaj wyboru uprzywilejowanych piekarzy stosowano do 1849. Prawdopodobnie po tym roku obwarzanki mogli piec już wszyscy piekarze. Tradycyjnie pieczywo to sprzedawano z tzw. jatek piekarskich, które otwierano codziennie o 6 rano. Nad kontrolą tych straganów czuwało ośmiu braci cechowych. Od XIX wieku do lat 50. XX wieku obwarzanki sprzedawano prosto z wiklinowych koszy. Nazwa „obwarzanek” pochodzi od sposobu obwarzania tj. obgotowywania ciasta w wodzie i była stosowana w zaborze austriackim. Mieszkańcy zaboru pruskiego używali nazwy „precel”, która wywodzi się od niemieckiego słowa Prezel i dotyczy ciasta przypominającego kształtem ósemkę. Do produkcji obwarzanków używa się mąki pszennej i żytniej, drożdży, soli i cukru. Dodatkowo wypiek posypuje się makiem, solą, sezamem czy serem. Produkcja obwarzanków to wieloetapowy proces. Najpierw należy przesiać mąkę, a następnie przygotować ciasto, które przed upieczeniem musi leżakować w temperaturze pokojowej. Później wałek drożdżowego ciasta gęstości makaronu skręca się w śrubę, formując wieniec. Tak uformowane obwarzanki gotuje się w wodzie z przyprawami. Następnie posypuje się je dodatkami i wypiekania w temperaturze od 280 do 320 stopni C przez ok 15 minut. Obwarzanek krakowski ma kształt spiralnie zwiniętego pierścienia o średnicy 12–17 cm , przekrój jest okrągły i ma 2–4 cm. Waży od 80 do 120 g. Wypiek ma kolor od jasnozłocistego, przez ciemno złocisty, do jasnobrązowego z wyraźnym połyskiem. Widoczne sploty spirali na skórce są lekko twarde, w środku miękisz jest jasny, miękki i lekko wilgotny. Do dekoracji i dodania walorów smakowych stosuje się różne posypki, między innymi: sól, sezam, mak czy ser. Obwarzanek może być produkowany tylko w piekarni leżącejna terenie Krakowa i powiatów krakowskiego i wielickiego. Dzisiaj około 99% obwarzanków krakowskich sprzedawanych jest na ulicznych, ruchomych stoiskach w formie wózków. Takich wózków w Krakowie jest około 170-180, a średnia dzienna produkcja obwarzanków sprzedawanych na rynku krakowskim w dni powszednie wynosi niemal 150 tysięcy sztuk. Obwarzanek dostarczany jest do punktów sprzedaży często jako jeszcze ciepły wypiek. Niemożliwe jest w sprzedaży obwoźnej pakowanie obwarzanka w szczelne opakowania, gdyż obwarzanek wówczas traci chrupkość oraz walory organoleptyczne: smakowe i zapachowe. Precel jest do dzisiaj elementem herbu piekarzy europejskich, w tym polskich. Wizerunek krakowskiego obwarzanka jest także wykorzystywany do rekomendacji krakowskich restauracji. 28 listopada 2006 roku „obwarzanek krakowski” został wpisany na listę produktów tradycyjnych", "url": "https://niezwyklamalopolska.pl/obwarzanek-krakowski/", "category": "małopolskie", "sub_category": "Wyroby piekarnicze i cukiernicze", "phrase": "Obwarzanek krakowski"}