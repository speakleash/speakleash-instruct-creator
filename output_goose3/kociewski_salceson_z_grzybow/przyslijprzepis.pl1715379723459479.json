{"meta_description": "Gdy przyjdziecie do dobrego mięsnego i poprosicie o mięso na salceson, masarz zostanie waszym najlepszym przyjacielem. Do salcesonu używa się z reguły", "title": "Gotuję mięso z przyprawami, przekładam do butelki i mam salceson domowy. Lepszego nie jadłam", "content": "Mimo że pomysł na salceson był szczytny (chodziło o wykorzystanie jak największej ilości tuszki wieprzowej), obecnie ten produkt jest porównywany do parówek i innych wyrobów, w których więcej jest zbędnych dodatków niż prawdziwego mięsa. Inni z kolei zarzekają się, że nie wezmą go do ust ze względu na podroby, krew i inne niestandardowe, użyte do wyrobu wędliny części. Ta wędlina jednak ma potencjał i na fali niemarnowania żywności może być znów kulinarnym hitem. Skąd właściwie się u nas wzięła i jak zrobić wysokiej jakości salceson domowy w butelce? Źródła donoszą, że to wędlina z Włoch, przywieziona do Polski między XV a XVII wiekiem. Mimo że obecnie salceson ma nienajlepszą opinię, jedli go zarówno chłopi, jak i dworzanie. Wędlina była sprytnym sposobem na zużycie mniej rozchwytywanych i lubianych resztek po świniobiciu. Salceson jest znany również w Anglii pod nazwą head cheese („ser z głowy”). Anglicy również wykorzystywali głowiznę i zatapiali ją w tężejącym bulionie, tworząc swego rodzaju „mięsny ser”. Tradycja wytwarzania salcesonu w domowych warunkach rozwinęła się w Polsce tak naprawdę po wojnie. Dla okolic Zielonej Góry charakterystyczny jest czarny salceson z dodatkiem krwi wieprzowej. Po wojnie Niemcy opuszczali tamtejsze gospodarstwa, zostawiając dobrze odżywione i zadbane zwierzęta, w tym świnie. Ich mięso nie miało sobie równych. Na Opolszczyźnie z kolei bardziej popularny jest biały, wyjątkowo aromatyczny i wyrazisty w smaku salceson (presswurst). Tężeje on w jelitach lub żołądkach, jest lekko spłaszczony i po bokach wiązany sznurkiem. Jest on wytwarzany głównie przez zawodowych masarzy. Biały salceson został wpisany w 2007 roku na listę produktów tradycyjnych woj. opolskiego. W okresie PRL salceson zdobył ogromną popularność i zaczął być nazywany „cwaniakiem”. Nazwa bierze się stąd, że była to jedna z nielicznych wędlin, która „nie dawała się” wywieźć za granicę (była za mało atrakcyjna z wyglądu i wyrabiana z resztek, co wpływało na jej opinię). Do Rosji i Stanów trafiała szynka i polędwica, a dla nas zostawał swojski, racjonowany \"cwaniak\". Z salcesonem wiąże się nawet pewien popularny dowcip z tamtych lat: Co ten „cwaniak” kryje w środku? Jeśli znacie w detalach jego skład (bo przyrządzacie go sami), będzie prawdziwym rarytasem. Szczególnie na kanapkach, z obowiązkową musztardą i kiszonym ogórkiem. Zastąpi godnie polędwicę sopocką i szynkę konserwową. Trzeba tylko pozbyć się uprzedzeń i wziąć pierwszego „gryza”. Młodsze osoby powinny to zrobić z zamkniętymi oczami i bez świadomości, co jest w środku. Zapach ich przyciągnie, a smak zatrzyma. Dalej pójdzie z górki. Ani się nie obejrzycie, a trzeba będzie dorobić kolejną rolkę domowego salcesonu. Zarówno kiedyś, jak i współcześnie wybór mięsa do salcesonu jest ogromny. Chodzi w końcu o to, by wykorzystać jak najwięcej części wieprzowych i by nic się nie zmarnowało. Porządna rolka salcesonu przyjmie naprawdę wiele rodzajów mięsa. Standardowo, w klasycznym salcesonie najczęściej używa się głowizny (mięsa z głów wieprzowych wraz z policzkami, ozorkami i uszami), podrobów i skórek. Jeśli zdecydujecie się na czarny salceson, niezbędna będzie również krew i podroby. To krew nadaje tej wędlinie charakterystyczny, brązowo-szary kolor. Spotykany jest również salceson z ozorków wieprzowych, drobiowy, kociewski (z dodatkiem grzybów) a nawet rybny (ten zdecydowanie popularniejszy był w okresie międzywojennym). W porządnym salcesonie domowym nie może zabraknąć również sporej ilości przypraw (w tym obowiązkowego czosnku) i rosołu, który wraz z żelatyną z mięsa łączy wszystko w spójną całość. Jak zrobić salceson domowy? Oto dokładna receptura. Przypomina ona nieco przygotowywanie rosołu kolagenowego lub klasycznego. Do „produkcji” oprócz składników potrzebujecie 2 dokładnie umytych butelek plastikowych lub 3 dużych słoików o pojemności 900 ml. Salceson możecie zrobić również np. w keksówce. • Umyjcie mięso. Grubsze części golonki ponacinajcie nożem lub tasakiem. Zalejcie je wodą i zostawcie na minimum godzinę. Jeśli woda mocno się zaczerwieni, wylejcie i zmieńcie ją na świeżą. • Przełóżcie do garnka wymoczone mięso, warzywa (w tym opaloną wcześniej cebulę) i wszystkie przyprawy. Zalejcie wodą - powinna sięgać kilka centymetrów ponad mięso. • Wstawcie na wolny ogień i gotujcie. Podczas gotowania zbierajcie szumowiny łyżką cedzakową. • Gdy mięso będzie oddzielać się od kości, posólcie wywar i gotujcie dalej, aż zacznie się rozpadać. • Ugotowane mięso wyjmijcie z bulionu i oddzielcie od kości. Pokrójcie na mniejsze kawałki. Wywar przecedźcie i doprawcie, dodajcie przeciśnięty przez praskę czosnek. • Butelki utnijcie pod szyjką. Do każdej wkładajcie mięso partiami, przelewając je chłodnym wywarem* i mieszając. • Odstawcie do lodówki do całkowitego stężenia. Salceson wyjmiecie z butelki, wkładając ją na chwilę do ciepłej wody. *Jeśli po napełnieniu butelek zostanie wam jeszcze wywar, możecie zużyć go do galarety drobiowej (z mięsem z rosołu) lub jako bazę do zupy, np. do grochówki.", "url": "https://www.przyslijprzepis.pl/artykul/gotuje-mieso-z-przyprawami-przekladam-do-butelki-i-mam-salceson-domowy-lepszego-nie-jadlam", "category": "pomorskie", "sub_category": "Gotowe dania i potrawy", "phrase": "Kociewski salceson z grzybów"}