{"meta_description": "", "title": "Ten przepis jest przekazywany od pokoleń. Mało kto tak przyrządza grzyby", "content": "Więcej przepisów z grzybami znajdziecie na stronie głównej Gazeta.pl. Kociewski salceson z grzybów jest na tyle ważny i unikatowy dla regionu, że w 2009 roku został nawet wpisany na listę produktów tradycyjnych w kategorii: Gotowe dania i potrawy w województwie Pomorskim. Tradycyjnie przygotowywano go na święta. Kształt takiego salcesonu powinien być owalny lub prostokątny, powinny być też widoczne grzyby oraz jajka. Tradycja przygotowywania tego dania wiąże się z położeniem Kociewia wśród lasów (Bory Tucholskie) z piaszczystymi i nieurodzajnymi glebami. Mieszkańcy, nie mogąc liczyć na obfite plony, zdani więc byli na to, co wyrosło w lasach. Niezwykle cennym dobrem były grzyby, po które ochoczo wybierano się, gdy tylko się pojawiały. W internecie można znaleźć dwie wersje przepisu na salceson grzybowy. Jedna, która pochodzi ze strony Kociewie24.eu, zakłada użycie płóciennego woreczka. Na liście składników znajdują się, poza grzybami, również jajka, cebula i boczek. W drugiej wersji receptury, która jest nieco popularniejsza, woreczek został zastąpiony plastikową butelką. Wśród składników nie ma jajek i boczku, jest za to sporo przypraw. Grzyby oczyszczamy, opłukujemy i osuszamy. Kroimy na kawałki. Solimy wodę i gotujemy grzyby przez ok. 10 minut. W osobnym garnku na twardo gotujemy trzy jajka. Grzyby po ugotowaniu dokładnie odsączamy na sitku i przerzucamy do miski. Boczek i ugotowane jajka kroimy w kostkę, cebulę siekamy. Podsmażamy boczek i cebulkę przez kilka minut, doprawiamy do smaku. Dorzucamy do grzybów. Do miski ze składnikami dodajemy też jajka. Solimy, pieprzymy i mieszamy wszystko dokładnie. Do drugiej miseczki wbijamy dwa pozostałe jajka i rozbełtujemy je. Wlewamy do miski z pozostałymi składnikami salcesonu. Masę zawijamy w płócienny woreczek, zawiązujemy i gotujemy przez ok. kwadrans. Po tym czasie przekładamy worek z salcesonem na deskę, przykrywamy go drugą i stawiamy na niej jakiś ciężki przedmiot. Chodzi o to, by dobrze przygnieść salceson z grzybów. Po wystudzeniu można jeść. Oto druga receptura na salceson grzybowy. Tu potrzebna będzie pusta i czysta butelka. Grzyby oczyszczamy, myjemy i osuszamy. Siekamy je, tak samo obrane z łupinek ząbki czosnku. Żelatynę namaczamy w zimnej wodzie. Posiekane grzyby i czosnek podsmażamy do zrumienienia, a potem wlewamy bulion, dorzucamy przyprawy i gotujemy przez ok. 15 minut. Pod koniec dosypujemy pietruszkę. Wcześniej namoczoną żelatynę rozpuszczamy w małej ilości gorącego bulionu i przelewamy do grzybów. Czekamy aż wystygnie. W tym czasie przygotowujemy plastikową butelkę, najlepiej po zwykłej wodzie (można też użyć po prostu podłużnej foremki). Ścinamy wierzch, z salcesonu wyjmujemy liście laurowe i ziele angielskie, a galaretę, schłodzoną do temperatury pokojowej, wlewamy do butelki. Chowamy do lodówki na całą noc. Potem, gdy salceson z grzybami już stężeje, ostrożnie rozcinamy butelkę i wyjmujemy gotową potrawę.", "url": "https://haps.pl/Haps/7,167251,30052484,ten-przepis-jest-przekazywany-od-pokolen-malo-kto-tak-przyrzadza.html", "category": "pomorskie", "sub_category": "Gotowe dania i potrawy", "phrase": "Kociewski salceson z grzybów"}