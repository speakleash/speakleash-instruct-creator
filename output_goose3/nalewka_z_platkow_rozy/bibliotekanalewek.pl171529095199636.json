{"meta_description": "", "title": "Nalewka z płatków dzikiej róży", "content": " • Płatki dzikiej róży (tu u Łukasza Łuczaja nieco więcej o odmianach) możemy zbierać przez niemal cały sezon od kwietnia aż po wrzesień. Ważne, żeby płatki były zebrane z krzaków przy rzadko uczęszczanych drogach, najlepiej na skrajach lasów i łąk. Rozwinięte, ale nie przekwitnięte, bez zbrązowiałych części. Ubieramy się do tego odpowiednio chroniąc nogi, ręce i twarz. Jeśli nie uzbroimy się w długie rękawy, nogawki, starą kurtkę, a nawet okulary możemy tego po zbiorach mocno żałować. Nie zrywamy wszystkich płatków z jednego krzaka, zostawiamy przynajmniej połowę kwiatów, aby powrócić na jesieni i zebrać owoce. • Po powrocie do domu, nastawiamy syrop cukrowy wsypując do garnka cukier i zalewając go niewielką ilością wody. Od czasu do czasu mieszamy. W tym czasie płatki delikatnie myjemy (oczyszczamy z różnego rodzaju „robaczków”, które także mają słabość do róż) i szybko przekładamy do słoja. Zalewamy alkoholem i lekko przestudzonym syropem cukrowym. Dodajemy sok z cytryn, dzięki nim zrównoważymy smak i nalewka nie będzie mdława lub zbyt „perfumowa”. Nie musimy płatków ucierać i gnieść, pozostawione na trzy miesiące zbledną, oddając cały kolor i co ważniejsze aromat. • Po tym czasie zlewamy nastaw filtrując przez gazę lub płótno, aż do uzyskania krystalicznie czystej cieczy; powinna mieć kolor od pomarańczowego, przez różowy, aż do rubinowego – zależnie od ilości pigmentów w płatkach. Z czasem piękny różowawy kolor może zanikać dlatego nalewkę najlepiej trzymać w ciemnozielonej (lub całkiem nieprzezroczystej) butelce. Odstawiamy nalewkę na conajmniej 3-4 miesiące w ciemne i chłodne miejsce. Ciekawym pomysłem może być stworzenie nalewki jedynie z białych płatków dzikiej róży (bardzo rzadkie okazy). Uzyskamy dzięki temu płyn o bardzo jasnym słomkowym kolorze, ale pięknym różanym aromacie. Naturalnym kupażem nalewki z płatków dzikiej róży jest połączenie jej z nalewką z owoców róży. Wystarczy proporcja 1 do 5 aby nalewka z owców wzbogaciła swój bukiet. Także kupażowanie z innymi nalewkami to świetny pomysł. Niewielka ilość dodana do nalewki wiśniowej, śliwkowej czy malinowej wzbogaci ją o subtelne nuty. Podobnie jak w daniach marokańskich, czy bliskowschodnich dodanie wody różanej wzbogaca potrawę, tak nalewka różana nieoczekiwane uwypukla aromaty znanych nalewek.", "url": "https://bibliotekanalewek.pl/przepisy/nalewki-owocowe/nalewka-platkow-dzikiej-rozy/", "category": "lubelskie", "sub_category": "Napoje (alkoholowe i bezalkoholowe)", "phrase": "Nalewka z płatków róży"}