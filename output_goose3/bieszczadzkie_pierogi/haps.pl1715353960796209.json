{"meta_description": "", "title": "Przepis na knysze, czyli przysmak rodem z Bieszczad. Sekretem jest aromatyczny farsz w zapiekanym cieście", "content": "Ile regionów tyle lokalnych specjałów - knysze znane są szczególnie z Bieszczad i Podlasia, gdzie przygotowywano je na specjalne okazje. Dzisiaj znany wypiek powraca do łask i kusi wyjątkowym smakiem oraz aromatem. Knysze to nic innego jak drożdżowe ciasto podane w formie bułeczek, pierożków lub sakiewek, nadziane jednym z wielu farszy. Wywodzą się one z kuchni rosyjskiej, białoruskiej i ukraińskiej. Nie wiadomo kiedy produkt wkupił się w łaski naszej narodowości, jednak faktem jest, że są pyszne i wyjątkowe. Warto wspomnieć, że knysze kiedyś przygotowywane były głównie na stypę - wówczas obdarowywano nimi bezdomnych, którzy stali przy bramach cmentarzy w dzień zaduszny lub inne cmentarne święta. W tradycyjnej kuchni bieszczadzkiej i podlaskiej przygotowuje się je na Święta Bożego Narodzenia. Przysmak z ciasta drożdżowego warto hojnie wypełnić farszem - tradycyjny składa się z ziemniaków, twarogu i cebuli, z kolei inne z pieczarek i czosnku niedźwiedziego, kapusty, a nawet słodkiego sera. Absolutnym hitem jest natomiast rarytas z soczystą i aromatyczną cebulą. Przepis na knysze, czyli drożdżowe sakiewki z cebulą • Przygotowujemy ciasto drożdżowe - drożdże kruszymy i przekładamy do miski razem z mąką, jajkami, ciepłym mlekiem, masłem, solą i cukrem. Całość mieszamy i energicznie zagniatamy. Tak przygotowane ciasto odstawiamy w ciepłe miejsce na godzinę do wyrośnięcia. • W tym czasie szykujemy farsz do knyszy. Cebulę obieramy i kroimy w cienkie piórka. Warzywo podsmażamy na oliwie, aż się ładnie zarumieni i nabierze złotego koloru. Solimy, pieprzymy, odkładamy na bok. • Ciasto ponownie zagniatamy i rozwałkowujemy na oprószonej mąką stolnicy na cienki placek. Kroimy równe kwadraty - każdy z nich hojnie wypełniamy cebulowym farszem i sklejamy do środka, tworząc sakiewkę. • Tak przygotowane knysze układamy na blaszce wyłożonej papierem do pieczenia. Wierzch ciasta smarujemy rozmąconym jajkiem i pieczemy 25 minut w 200 stopniach. Pod koniec pieczenia (ale przed wyciągnięciem z piekarnika) knysze smarujemy z wierzchu masłem. • Podajemy na ciepło lub zimno - świetnie smakują jako przekąska, ale także dodatek do zup np. barszczu.", "url": "https://haps.pl/Haps/7,167251,29426276,knysze-czyli-bieszczadzki-rarytas-wraca-do-lask-pieczone-pierozki.html", "category": "podkarpackie", "sub_category": "Gotowe dania i potrawy", "phrase": "Bieszczadzkie pierogi"}