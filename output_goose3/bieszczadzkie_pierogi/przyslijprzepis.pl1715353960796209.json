{"meta_description": "", "title": "Pierogi bieszczadzkie z ziemniakami", "content": " • Ciasto:    Do wrzątku dodajemy sól, dokładnie mieszamy, aż sól się rozpuści. Następnie do dużej miski przesiewamy mąkę i wlewamy roztopione masło. Mieszamy wszystko i pomału wlewamy wrzątek. Mieszamy dalej, kiedy składniki wstępnie się połączą zaczynamy ciasto wyrabiać ręcznie do momentu, aż będzie odchodziło od ręki i będzie gładkie. Oprószamy ciasto mąką, zostawiamy w misce przykryte ściereczką na ok. 1/2 godziny, aby \" odpoczęło\". • Farsz:    Ugotowane w mundurkach ziemniaki obieramy i jeszcze ciepłe mielimy w maszynce do mięsa. Na patelni wytapiamy boczek, dodajemy do niego kiełbasę i cebulę. Wszystko pokrojone w drobną kostkę. Zmielone ziemniaki łączymy z całym dobrem z patelni, przyprawiamy solą i pieprzem. • Okrasa:    Śmietanę wlewamy na patelnię i smażymy ją na małym ogniu, stale mieszając, ponieważ ma tendencje do przywierania, zwłaszcza w końcowym etapie podsmażania, kiedy zmienia kolor z białego na złocisty. Wysmażanie śmietany trwa około 15-20 minut. Na koniec możemy ją lekko posolić. • Lepimy i gotujemy pierogi:    Ciasto dzielimy na dwie części. Jedną odkładamy pod przykrycie, drugą wałkujemy cienko (ok 2 mm) i szklanką wyciskamy kółka. Na środek każdego kółka nakładamy czubatą łyżeczkę farszu. Składamy krążek na pół i zlepiamy dokładnie brzegi uważając, aby nadzienie nie wchodziło w zlepiany brzeg, bo pierogi będą się rozklejać podczas gotowania. Pierogi ulepione układamy na blacie podsypanym mąką i przykrywamy ściereczką, aby nie obsychały.    W dużym garnku gotujemy wodę, solimy ją dobrze i na mocno wrzącą wrzucamy partiami pierogi (po 15-20 sztuk na raz). Po wrzuceniu mieszamy je delikatnie, aby nie przyklejały się do dna garnka. Wystarczy przemieszać dwa razy delikatnie, aby nie pokaleczyć pierogów, najlepiej wypukłą stroną łyżki. Po wypłynięciu pierogów na wierzch zmniejszamy ogień i gotujemy jeszcze 1-2 minuty (zależnie od wielkości pierogów i grubości ciasta) Ugotowane pierogi wyławiamy łyżką cedzakową na talerze i okraszamy smażoną śmietaną.", "url": "https://www.przyslijprzepis.pl/przepis/pierogi-bieszczadzkie-z-ziemniakami", "category": "podkarpackie", "sub_category": "Gotowe dania i potrawy", "phrase": "Bieszczadzkie pierogi"}