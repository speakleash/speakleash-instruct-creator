{"meta_description": "Oficjalna strona Miasta i Gminy Tłuszcz", "title": "Muzea - Oficjalna strona Miasta i Gminy Tłuszcz", "content": "Towarzystwo Przyjaciół Ziemi Tłuszczańskiej powstało jako stowarzyszenie w listopadzie 1983 r. Towarzystwo liczy ponad 100 członków, a jego obecnym, czwartym prezesem jest Waldemar Wojtyra. W latach 2016-2022 (do czerwca) Prezesem był Marcin Ołdak, który zastąpił wieloletniego prezesa Tadeusza Sasina. Jako pierwszy piastował tę funkcję Józef Kulesza.  Działalność TPZT opiera się na pracy społecznej jego członków, a głównym celem jest pobudzanie inicjatyw w zakresie rozwoju naszego miasta i okolic ze szczególnym uwzględnieniem ochrony tradycji i dziedzictwa kulturowego. Bardzo ważna jest współpraca z lokalnym samorządem, instytucjami i organizacjami społecznymi na rzecz poznania historii regionu, propagowanie i pielęgnowanie obyczajów, obrzędowości, ocalenie od zapomnienia ważnych wydarzeń, miejsc, zasłużonych dla tej ziemi ludzi, kultywowanie tradycji patriotycznych. Służą temu różnorodne działania: inicjowanie i organizowanie spotkań, warsztatów, sesji popularnonaukowych, imprez kulturalnych i wystaw, prezentacja twórczości lokalnych artystów, zachęcanie do zbieractwa eksponatów związanych z przeszłością i teraźniejszością, podejmowanie działań w kierunku jej badania, przygotowywania wydawnictw w tym zakresie, popularyzacja wśród mieszkańców działalności towarzystwa.   TPZT realizuje swoje cele poprzez organizację wystaw stałych i czasowych, lekcji muzealnych, konkursów plastycznych, spotkań autorskich, prowadzenie kronik, współpracę w realizacji amatorskich filmów dokumentalnych, a także imprez i inwestycji o charakterze kulturalno-historycznym. Ponadto posiada duże zbiory archiwalne, z których chętnie korzystają mieszkańcy, np. pisząc prace licencjackie, czy magisterskie. Wydawane są pamiątkowe broszury, pocztówki. Od 1991r. TPZT prowadzi Społeczne Muzeum Ziemi Tłuszczańskiej, w którym oprócz stałych wystaw prezentujących tradycję i kulturę ziemi tłuszczańskiej organizowane są tematyczne wystawy czasowe, rocznicowe, popularyzujące historię tego regionu, twórczość lokalnych artystów.  Muzeum odgrywa ogromną rolę w zakresie zbierania, przechowywania i udostępniania społeczeństwu pamiątek historii i kultury regionalnej, a tym samym pogłębiania wiedzy o przeszłości Ziemi Tłuszczańskiej. Obok zbiorów architektury ludowej są eksponaty historyczne, obrazy, rysunki, rzemiosło artystyczne, ikonografia, militaria, eksponaty z różnych dziedzin techniki oraz rozmaite narzędzia pracy, wytwory miejscowych artystów, stroje ludowe. Ważnym działem w muzeum jest sala pszczelarska przedstawiająca bogate tradycje pszczelarskie w najbliższej okolicy. Jest też niewielka, stała ekspozycja tradycji kolejarskich. Ze względu na niedużą przestrzeń wystawienniczą tylko część zbiorów jest prezentowana zwiedzającym. TPZT wspólnie z Centrum Kultury Sportu i Rekreacji w Tłuszczu, szkołami, innymi instytucjami i stowarzyszeniami włącza się w organizację życia kulturalnego mieszkańców gminy i okolic. Organizowane są cykliczne spotkania emerytowanych nauczycieli, przedstawicieli różnych grup zawodowych, hobbystów. W budynku TPZT ma też swoją siedzibę Koło Pszczelarzy. Tutaj spotykają się również członkowie innych, lokalnych organizacji społecznych.  Muzeum mieści się w siedzibie TPZT w Tłuszczu przy ul. Kościuszki 7. Czynne jest w poniedziałki, środy, czwartki i piątki w godz. 8.00-16.00, we wtorki w godz. 10.00-18.00, tel. 29 757 38 94.    Serdecznie zapraszamy!!!", "url": "https://tluszcz.pl/strona-3471-muzea.html", "category": "mazowieckie", "sub_category": "Miody", "phrase": "Miód wielokwiatowy Ziemi Tłuszczańskiej"}