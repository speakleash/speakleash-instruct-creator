{"meta_description": "Produkt wpisany na listę produktów tradycyjnych w dniu 2013-10-21 w kategorii Miody w woj. mazowieckim.", "title": "Miody mariańskie - - Portal Gov.pl", "content": "Gęsta ciecz, o dużej lepkości, po skrystalizowaniu zbliżona do stałej, drobno lub średnioziarnista. W zależności od naczynia, najczęściej od 400 do 1100 g. Akacjowy – od jasnokremowej do słomkowej, lipowy – od jasnobursztynowej do złocistej, wielokwiatowy – od jasnożółtej do jasnobrązowej lub herbacianej. Smak słodki, łagodny do ostrego, zapach silny o posmaku i zapachu lipy, akacji, drzew, ziół, traw i kwiatów leśnych – w zależności od rodzaju miodu. „Tereny gminy Puszcza Mariańska należą do najpiękniejszych miejsc na Mazowszu. To kraina sosnowych lasów, morenowych wzgórz i krajobrazu wód pradolinowych, o niezwykłych walorach krajobrazowych. (…) Bogata w starodrzewia sosnowe, dębowe (…) puszcza sprawiła, że okoliczna ludność zajęła się bartnictwem” (B. Matusiak, „Wędrówki po Gminie Puszcza Mariańska”). Bartnictwo polegało na chowie pszczół w specjalnie w tym celu wydrążonych dziuplach drzew, czyli barciach. Dzięki temu pszczoły znajdowały się w naturalnym środowisku, blisko pożywienia. Wraz z rozwojem lasów rządowych w pierwszej połowie XIX wieku usunięto barcie i zastąpiono je samodzielnie budowanymi ulami. W ten sposób zaczęła się rozwijać hodowla pszczół na wsiach i gospodarstwach rolnych. Miody mariańskie wytwarzane są z pożytków znajdujących się w Puszczy Mariańskiej. Tereny te charakteryzują się wyjątkowym mikroklimatem, lasy w gminie stanowią pozostałość puszcz mazowieckich i wchodzą w skład Bolimowskiego Parku Krajobrazowego. Miody mariańskie to wytwarzany z śródleśnych łąk, torfowisk i kwiatów – miód wielokwiatowy, z kwiatów stuletnich lip – miód lipowy oraz o charakterystycznym aromacie miód akacjowy. Doświadczenie „mariańskich” pszczelarzy stosujących tradycyjne metody pozyskiwania i przechowywania miodu wpływa na smaku miodów mariańskich i podnosi ich jakość. Miody te uzyskiwane są przez swobodne wyciekanie z plastrów lub odwirowywanie. Przechowywane są w dębowych beczkach uszczelnianych woskiem, a następnie przelewane do słoików przechowywane są w przewiewnych piwnicach pod szczelnym zamknięciem. Miody mariańskie również obecnie cieszą się uznaniem, są poszukiwane i rozpoznawane przez konsumentów.", "url": "https://www.gov.pl/web/rolnictwo/miody-marianskie", "category": "mazowieckie", "sub_category": "Miody", "phrase": "Miody mariańskie"}