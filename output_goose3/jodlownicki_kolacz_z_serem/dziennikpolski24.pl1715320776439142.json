{"meta_description": "Zabiega o to pani Danuta Krzyściak, żona właściciela jodłownickiej piekarni. W najbliższych dniach złoży w Urzędzie Marszałkowskim wniosek o rejestrację podpłomyka jako produktu tradycyjnego. Dzięki jej staraniom na prestiżowej liście znalazł się już inny przysmak - jodłownicki kołacz z serem, wypiekany w piekarni Antoniego Krzyściaka.", "title": "Podpłomyk pozazdrościł kołaczowi", "content": "JODŁOWNIK. Podpłomyk wiejski z Jodłownika być może będzie kolejnym przysmakiem sadowniczej gminy, który znajdzie się na małopolskiej, jak również ministerialnej liście produktów tradycyjnych. - Mam nadzieje, że teraz będzie mi łatwiej pokonać całą procedurę rejestracji kolejnego naszego regionalnego przysmaku - mówi pani Danuta. Tradycja pieczenia podpłomyka w Jodłowniku przekazywana jest z pokolenia na pokolenie. - Dawniej gospodyni nie włożyła do pieca chleba, zanim nie upiekła podpłomyków - opowiada Danuta Krzyściak. - Jeśli robiły się szybko rumiane, oznaczało to, że piec osiągnął właściwą temperaturę i można włożyć do niego bochenki. Podpłomyki, które najczęściej piekło się z mąki pszenno żytniej smakowały najlepiej jeszcze gorące i posmarowane świeżym wiejskim masłemo albo smalcem domowej roboty. Podpłomyki wracają do łask. Jodłownickie gospodynie pieką je na targi promocyjne, wystawy, święta owocobrania. - Na tego typu imprezach rozchodzą się dosłownie w mgnieniu oka - mówi pani Danuta. Może już wkrótce podpłomyk jodłownicki dołączy do listy, na której znajduje się takie produkty tradycyjne jak: oscypek, żentyca, łąckie jabłka i śliwowica czy obwarzanek krakowski. Iga Michalec", "url": "https://dziennikpolski24.pl/podplomyk-pozazdroscil-kolaczowi/ar/1356282", "category": "małopolskie", "sub_category": "Wyroby piekarnicze i cukiernicze", "phrase": "Jodłownicki kołacz z serem"}