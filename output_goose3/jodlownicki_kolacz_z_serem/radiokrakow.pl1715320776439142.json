{"meta_description": "", "title": "Kołacz jodłowicki", "content": "Smakołyk zarezerwowany niegdyś wyłącznie na święta i rodzinne uroczystości najwyższej rangi. Ma słodki, dystyngowany smak i niepowtarzalny aromat. Jodłownicki kołacz z serem rozpowszechniony jest głównie na terenie Limanowszczyzny oraz położonej w województwie małopolskim gminy Jodłownik Przygotowywany jest ze starannie dobranych składników ciasta i sera najlepszej jakości. Gospodynie od zawsze starały się udoskonalać smak wyjątkowego specjału. Jedno pozostaje jednak niezmienne: tak jak przed wiekami, cieszy podniebienie lekko słodkawym smakiem drożdżowego ciasta i aromatem dodanego do niego sera. Kołacz jest okrągły z widocznym uwypukleniem z sera, skórkę na złocistą, miąższ z sera zrumieniony od złocistego do jasnobrązowego. Jego konsystencja jest właściwa dla ciasta drożdżowego, ser musi być dobrze zmielony bez grudek i lekko wilgotny.  Jeden z pierwszych opisów kołacza można spotkać w Encyklopedii staropolskiej ilustrowanej wyd. III Zygmunta Glogera. Autor twierdzi, iż nazwa „kołacz” pochodzi od koła. Korsch w Archiv für slovische Philologie (IX, 517-518) powiada: \"Prawdopodobnie odwieczny to wyraz Wschodu, szeroce rozpowszechniony, że kołacz jest słowiański i pochodzi od koła\".  Najstarszą wzmianką o kołaczu przedstawia Oskar Kolberg w opisie zwyczajów, sposobów życia oraz obrzędów pt. \"Lud – Krakowskie\" wydanym z pomocą funduszu Księcia Jerzego Romana Lubomirskiego i drukarni Uniwersytetu Jagiellońskiego w 1871 roku, gdzie między innymi ukazuje stół weselny skromnie zastawiony, na którym nie może zabraknąć kołacza.  Następny ze staropolskich opisów przedstawia Szymonowic w sielance Kołacze: \"Kołacze grunt wszystkiemu A można rzec śmiele Bez kołaczy jakoby nie było wesele\". W tym samym opisie czytamy, że\" (…) gdy dawano kołacze na stół, zebrane panie przed niemi śpiwały, klaskały w dłonie i prędki taniec wiodły (…)\". \"(…) Resztki weselnego kołacza dawano dziatwie i chłopiętom, którzy walki toczyli o większe kęski smacznego pieczywa (…).  Opis kołacza znany jest również z Wesela Wyspiańskiego. Tym sposobem tradycja pieczenia kołacza przetrwała do dziś. Obecnie kołacz pieczony na wsi znajduje się nie tylko na weselnym stole, ale jest pieczywem niemal codziennego spożycia.    Przepis:    Składniki:    35 dkg mąki tortowej ,  1/3 litra mleka ,  10 dkg margaryny,  1 łyżka cukru,  2 dkg drożdży do pieczenia,  0.25 kg sera białego,  3 jajka,  trochę mąki kartoflanej  cukier waniliowy    Ciasto wyrobić jak drożdżowe. Pozostawić na kilka minut do wyrośnięcia, a następnie uformować placki. Nadzienie zrobić z sera, jajek, cukru waniliowego i mąki kartoflanej - dobrze wymieszać. Z ciasta uformować kołacz i na środek położyć ser. Piec w temperaturze 220 stopni przez 20-30 minut.    Partnerem Projektu jest Województwo Małopolskie", "url": "https://www.radiokrakow.pl/nasze-akcje/kolacz-jodlowicki", "category": "małopolskie", "sub_category": "Wyroby piekarnicze i cukiernicze", "phrase": "Jodłownicki kołacz z serem"}