{"meta_description": "Miód ze spadzi iglastej z Harbutowic jako jeden z pięciu najnowszych małopolskich produktów został poddany ocenie przez małopolską Radę ds. Produktów Tradycyjnych i Dziedzictwa Kulinarnego i teraz czeka na wpis do oficjalnej Listy Produktów Tradycyjnych", "title": "Niedługo Harbutowice mogą być znane z tego produktu", "content": "Miód ze spadzi iglastej z Harbutowic jako jeden z pięciu najnowszych małopolskich produktów został poddany ocenie przez małopolską Radę ds. Produktów Tradycyjnych i Dziedzictwa Kulinarnego i teraz czeka na wpis do oficjalnej Listy Produktów Tradycyjnych Miód produkowany przez szwagrów Antoniego Bielę i Marka Bobła otrzymał pozytywną rekomendację i został uznany za kandydata do wpisania na oficjalną Listę Produktów Tradycyjnych prowadzoną przez Ministerstwo Rolnictwa i Rozwoju Wsi. Miód ze spadzi iglastej z Harbutowic charakteryzuje się intensywną barwą, smakiem i aromatem. W jego skład wchodzi spadź jodłowa z domieszką sosnowej. Produkt jest wizytówką wsi Harbutowice, w której pszczelarstwo sięga ponad 150-letniej tradycji. - Surowcem do jego produkcji jest spadź jodłowa z domieszką sosnowej, czyli sok roślinny przefiltrowany przez mszyce i wydalony przez nie w postaci słodkiej, lepkiej cieczy. Występujące w niej garbniki, żywice oraz inne związki nadają jej intensywny smak, barwę oraz aromat. Pszczoły zbierając krople spadzi, wzbogacają je w wydzieliny z gruczołów ślinowych i przenoszą do gniazda. Tam płyn przekazywany jest robotnicom i dojrzewa w komórkach plastrów - wyjaśniają Antoni Biela i Marek Bobeł. Na spotkaniu z Radą ds. Produktów Tradycyjnych i Dziedzictwa Kulinarnego opowiadali o historii produkcji tego miodu i dawali go do skosztowania. Ich miód był prezentowany przed komisją wraz z innymi produktami: kiełbasą tradycyjnie wyrabianą z Liszek i Czernichowa, grulownikiem – tworoźnikiem spiskim, sołdrą – sołdrzyną spiską ze Spiszu i Orawy oraz ze święconką (święceliną) spiską na ciepło. Miód z Harbutowic to produkt, który jako drugi w gminie Sułkowice - po sułkowickiej krzonówce, ma szansę wejść na listę produktów tradycyjnych ministra rolnictwa.", "url": "https://miasto-info.pl/myslenice/12177,niedlugo-harbutowice-moga-byc-znane-z-tego-produktu.html", "category": "małopolskie", "sub_category": "Miody", "phrase": "Miód ze spadzi iglastej z Harbutowic "}