{"meta_description": "Produkt wpisany na listę produktów tradycyjnych w dniu 2018-06-19 w kategorii: Miody w województwie małopolskim.", "title": "Miód ze spadzi iglastej z Harbutowic - - Portal Gov.pl", "content": "Przyjmuje kształt naczynia, w którym się znajduje. W zależności od naczynia, najczęściej słoiki szklane o pojemności 0,5 l oraz 0,9 l. W postaci płynnej barwa szarozielona poprzez bursztynowo zieloną, po czarną. Po skrystalizowaniu jaśnieje przyjmując barwę szarobrązową. W postaci płynnej konsystencja gęsta i lepka. Po skrystalizowaniu przeciętna twardość W Harbutowicach pszczelarstwo popularne było co najmniej od 150 lat. Zachowane źródła archiwalne z drugiej połowy XIX w. opisując miejscowe zwyczaje bożonarodzeniowe, wskazują na ważną w tym czasie rolę miodu i wosku z przydomowych pasiek. W XX w. wielu harbutowiczan posiadało pasieki, zwykle z kilkoma ulami skrzynkowymi. Pszczelarstwo bardzo często było i nadal pozostaje zajęciem dziedziczonym, przechodzącym z ojca na syna. Szacunek dla tradycji i świadomość ciągłości pokoleniowej nadal odgrywa wśród miejscowych pszczelarzy dużą rolę, często też korzystają z doświadczenia starszych. Niektórzy przechowują także ule i narzędzia starego typu, jako cenną pamiątkę po przodkach oraz atrakcję turystyczną. Choć nadal stosowane są tradycyjne metody pozyskiwania miodu, wielu pszczelarzy wprowadza zmiany związane z postępem technologicznym oraz rozwojem wiedzy na temat pszczół, co korzystnie wpływa na jakość miodu. W Harbutowicach pozyskiwane są miody nektarowe i spadziowe. Jednak za charakterystyczny uznawany jest miód ze spadzi iglastej. Surowcem do jego produkcji jest spadź jodłowa z domieszką sosnowej, czyli sok roślinny przefiltrowany przez mszyce i wydalony przez nie w postaci lepkiej, słodkiej cieczy. Występujące w niej garbniki, żywice oraz inne związki nadają jej intensywny smak, barwę oraz aromat. Pszczoły zbierając krople spadzi, wzbogacają je w wydzieliny z gruczołów ślinowych i przenoszą do gniazda. Tam płyn przekazywany jest robotnicom i dojrzewa w komórkach plastrów. Walory smakowe pozyskanego miodu spadziowego oraz duża ilość składników mineralnych sprawiają, że miód ze spadzi iglastej cieszy się uznaniem smakoszy oraz traktowany jest jako wizytówka Harbutowic.", "url": "https://www.gov.pl/web/rolnictwo/miod-ze-spadzi-iglastej-z-harbutowic", "category": "małopolskie", "sub_category": "Miody", "phrase": "Miód ze spadzi iglastej z Harbutowic "}