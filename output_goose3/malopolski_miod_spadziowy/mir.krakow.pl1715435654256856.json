{"meta_description": "Oficjalny portal informacyjny Małopolskiej Izby Rolniczej. Doradztwo, pomoc, dotacje unijne. Zawsze aktualne informacje branży rolniczej.", "title": "Małopolska Izba Rolnicza", "content": "5 sierpnia 2020 r. w Dzienniku Urzędowym Unii Europejskiej zostało opublikowane rozporządzenie wykonawcze Komisji (UE) 2020/1154 z dnia 29 lipca 2020 r. rejestrujące w rejestrze chronionych nazw pochodzenia i chronionych oznaczeń geograficznych nazwę „Miód spadziowy z Beskidu Wyspowego” (ChNP). Chroniona Nazwa Pochodzenia podkreśla nierozerwalny związek produktu z konkretnym obszarem geograficznym, któremu zawdzięcza on szczególną jakość i wyjątkowe cechy. Miód spadziowy z Beskidu Wyspowego to miód ze spadzi jodłowej pochodzącej z lasów górskich Beskidu Wyspowego pozyskiwany jest na obszarze województwa małopolskiego w powiecie limanowskim i myślenickim.    Miód spadziowy z Beskidu Wyspowego to płynny lub skrystalizowany miód spadziowy pochodzący z górskich lasów jodłowych Beskidu Wyspowego, które stanowią prawie połowę tego obszaru, a udział w lasach jodły pospolitej jest największy w całej Polsce. Spadź jodłowa jest pozyskiwana przez pszczoły rasy kraińskiej linii Dobra, która została lokalnie wytworzona i jest najlepiej przystosowana do panujących tam warunków. Miód ten wyróżnia się bardzo ciemną barwą. Najciemniejszy jest w postaci nieskrystalizowanej i przybiera wtedy zielono-czarna barwę, a po krystalizacji staje się jaśniejszy. Wspólne występowanie wszystkich elementów, takich jak wysoki udział w lasach jodły pospolitej, hodowla pszczoły miejscowej linii Dobra, czystość środowiska i sprzyjający mikroklimat Beskidu Wyspowego oraz tradycyjny model gospodarki pasiecznej i umiejętności lokalnych pszczelarzy mają bezpośrednie odzwierciedlenie w szczególnych właściwościach miodu spadziowego z Beskidu Wyspowego. Miód spadziowy z Beskidu Wyspowego to już 44. polski produkt, który został wpisany do rejestru Komisji Europejskiej i drugi miód spadziowy z Polski w rejestrze chronionych nazw pochodzenia. Rejestr tworzony jest w ramach europejskiej polityki jakości i ochrony wyjątkowych produktów regionalnych. ►Publikacja wniosku o rejestrację nazwy zgodnie z art. 50 ust. 2 lit. a) rozporządzenia Parlamentu Europejskiego i Rady (UE) nr 1151/2012 w sprawie systemów jakości produktów rolnych i środków spożywczych (2019/C 336/04). Informacje na temat wszystkich dotychczas zarejestrowanych produktów można znaleźć tutaj: ►https://www.gov.pl/web/rolnictwo/produkty-zarejestrowane-jako-chronione-nazwy-pochodzenia-chronione-oznaczenia-geograficzne-oraz-gwarantowane-tradycyjne-specjalnosci.", "url": "https://mir.krakow.pl/artykuly/Mi%C3%B3d-spadziowy-z-Beskidu-Wyspowego---drugi-mi%C3%B3d-spadziowy-z-Polski-w-rejestrze-chronionych-nazw-pochodzenia,13183.html", "category": "małopolskie", "sub_category": "Miody", "phrase": "Małopolski miód spadziowy"}