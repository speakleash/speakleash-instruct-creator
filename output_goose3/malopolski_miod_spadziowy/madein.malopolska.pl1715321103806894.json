{"meta_description": "", "title": "Pasieka Morawskich - Made in Małopolska", "content": "Prowadzona przez nas pasieka wędrowna oferuje szeroką gamę produktów pszczelich. Mamy wykształcenie medyczne, dlatego wiemy jak wielkie znaczenie dla zdrowia człowieka mają produkty pszczele. Dlatego dbamy o to, aby nasze miody, które trafiają w Państwa ręce, cechowały się najwyższą jakością. Jesteśmy też autorami „Wielkiej Encyklopedii Pszczelarstwa”, bo pszczoły to nasza prawdziwa pasja! Wierzymy, że tylko zdrowe pszczoły mogą odwdzięczyć się miodem o najwyższej jakości. W proponowanej przez naszą pasiekę ofercie znajdą Państwo takie gatunki miodów jak: miód wielokwiatowy, kruszynowy, rzepakowy, akacjowy, faceliowy, lipowy, nawłociowy oraz miód spadziowy. Ponadto oferujemy pyłek kwiatowy, propolis oraz świece woskowe. Specjalnością naszej pasieki jest miód spadziowy pochodzący z rodzinnego gospodarstwa zlokalizowanego w sercu Beskidu Niskiego. Lasy Magurskiego Parku Narodowego, z których korzystają nasze pszczoły, włączone są do Europejskiej Sieci Ekologicznej Natura 2000, co świadczy o ich unikatowych w skali Europy walorach przyrodniczych. Ekologiczne środowisko oraz wiedza i fachowe przygotowanie pszczelarskie są gwarantem najwyższej jakości powstającego tu miodu.", "url": "https://madein.malopolska.pl/smak/pasieka-morawskich", "category": "małopolskie", "sub_category": "Miody", "phrase": "Małopolski miód spadziowy"}