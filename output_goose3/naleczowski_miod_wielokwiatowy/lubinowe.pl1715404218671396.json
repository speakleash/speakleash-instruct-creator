{"meta_description": "", "title": "Atrakcje i aktywności", "content": "Na Łubinowym Wzgórzu, bez trudu spędzisz całe dnie na słodkim nicnierobieniu, czerpiąc energię z otaczającej resort przyrody.  Możesz też zadbać o swoje ciało i ducha, w naszym Herbal SPA, popływać w biostawie (zimą morsować), rozgrzać ciało w ruskiej bani, pograć w planszówki, poczytać książki, poćwiczyć jogę, gimnastykę słowiańską, zamówić sesję oddechową, warsztaty kuchni słowiańskiej, rozwiązać tajemnicę Łubinowego Wzgórza (autorska gra terenowa) …..   Jeśli chodzi o florę, faunę i rozciągnięcie nóg, to możesz wybrać się na wędrówkę Szlakiem Mocy lub inny spacer przyrodniczy. Otaczają nas hektary łąk, pól, lasów.   ALE SKUSIMY CIĘ TAKŻE INNYMI ATRAKCJAMI POZA GRANICAMI EKO RESORTU Zwiedzaj Nałęczów niebanalnie, z naszą autorską grą terenową Liryczny Nałęczów (zapytaj na recepcji). Odkryj co zachwyciło Prusa i Żeromskiego w małym miasteczku. Ten pierwszy spędził tu aż 28 sezonów, drugi miał tu dom i pracownię.  Wybierz się na Nocne Zwiedzanie Kazimierza Dolnego z jego romantycznymi, renesansowymi kamieniczkami, kończąc wieczór mocnym akcentem pochodni, w urokliwym lessowym wąwozie.   Niespotykany klimat ma Mięćmierz, dawniej osada flisacka, a dzisiaj żywy skansen – azyl wielu artystów.  Położony malowniczo, w obrębie Małopolskiego Przełomu Wisły (niespełna 3 km od centrum Kazimierza). Wycieczkę do Mięćmierza możesz połączyć z przeprawą przez Wisłę do Janowca – doznania architektoniczne i przyrodnicze gwarantowane.  Jeśli bliższe Twojemu sercu są pałace, to uwaga, masz w czym wybierać. Zacznij od Pałacu i Parku Czartoryskich w Puławach, a zakończ w Kozłówce – w Pałacu Zamoyskich.  No i koniecznie zjedz cebularza. Bez tego pobyt na Lubelszczyźnie masz niezaliczony.  Kup go spacerując po przepięknej Lubelskiej Starówce. Możesz też wpaść do Muzeum Cebularza.   Jak już jesteśmy przy jedzeniu, to mamy też czarcią łapę, koguta kazimierskiego, piróg biłgorajski, kaczkę po zamojsku, herbatę różaną, nalewkę miodową, karpia w śmietanie, pierogi z bobem, kisiel z owsa, konfiturę różaną, maliniak kraśnicki, miód gryczany, miody pitne, nałęczowski miód wielokwiatowy, piernik lubelski, szarlotkę razową, świnię rasy puławskiej, syrop z czarnego bzu, zupę z karpia i (223 wyroby wpisane na Listę Produktów Tradycyjnych) – też możesz zjeść.   Możesz poszukać w Lublinie kamienia nieszczęścia i go NIE DOTYKAĆ albo domu w koty. Panoramę miasta oglądnij koniecznie z dachu ogrodu Centrum Kultur.  Jeśli nadal odczuwasz głód zabytków, to odwiedź Zamość.  Stare Miasto, wpisano na listę Światowego Dziedzictwa Kultury UNESCO. Jego zabytkowe manierystyczno-barokowe kamienice (położone przy północnej pierzei Rynku Wielkiego, po prawej stronie ratusza, przy ulicy Ormiańskiej), zachwycają.  Jeśli jesteś miłośnikiem wodnych atrakcji, to polecamy spływ kajakowy Chodelką. To malownicza, bystra rzeczka, w bardzo urokliwym terenie. Płynie wzdłuż Skarpy Dobrskiej wznoszącej się ok. 80-90 m nad poziom rzeki.     Atrakcje przyrodnicze możesz też podziwiać z perspektywy jazdy na drezynach rowerowych (część trasy wąskotorowej, zabytkowej kolei). Trasa biegnie z górki i pod górkę. Pośród łąk, pól, lasów. Bezsprzecznie daje trening mięśniom, a odpoczynek głowie.   Nie zapomnij też, że Nałęczów = balony. To tu corocznie organizowane są słynne Międzynarodowe Zawody Balonowe. Kochamy latać z głową w chmurach, więc jak jeszcze nie doświadczyłeś, to koniecznie spróbuj.  Zimową porą rozgrzejesz ciało na jednym z kilku narciarskich kompleksów. Jeżeli warunki pozwolą, możesz też wskoczyć na narty biegowe i do woli spalać kalorie na licznych szlakach, lub oddać się slow-joggingowi.  Masz w czym wybierać, a to nie jest koniec.  O więcej pytaj recepcja@lubinowe.pl  www.lubinowe.pl  Serdeczności", "url": "https://lubinowe.pl/atrakcje-i-aktywnosci/", "category": "lubelskie", "sub_category": "Miody", "phrase": "Nałęczowski miód wielokwiatowy"}