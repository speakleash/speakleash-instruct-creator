{"meta_description": "", "title": "Na Lubelszczyźnie rośnie produkcja miodu", "content": "W 2014 r. lubelscy pszczelarze wyprodukowali ponad 1,5 tys. ton miodu, w 2015 r. dwa razy tyle, przesuwając się z trzeciego na pierwsze miejsce w kraju – mówi Grzegorz Kapusta, wicemarszałek województwa lubelskiego, a prywatnie pszczelarz. Produkcja miodu jest jednym z pięciu głównych sektorów produkcji zwierzęcej tego regionu. O bogactwie miodów lubelskich świadczy ich liczba na Liście Produktów Tradycyjnych resortu rolnictwa. Wśród nich są nadwieprzańskie miody wielokwiatowy i lipowy, nałęczowski miód wielokwiatowy, miód rzepakowy z Roztocza, czy miód gryczany z Lubelszczyzny. – Na Liście nasz region promują także słodkości na bazie lubelskiego miodu, jak pierniki lubelski i żydowski, pierniczki ozdobne, miodownik z Jaszczowa czy ciasteczka o nazwie całuski pszczelowolskie – wylicza Grzegorz Kapusta.", "url": "https://www.sadyogrody.pl/z_innej_skrzynki/141/na_lubelszczyznie_rosnie_produkcja_miodu,7282.html", "category": "lubelskie", "sub_category": "Miody", "phrase": "Nałęczowski miód wielokwiatowy"}