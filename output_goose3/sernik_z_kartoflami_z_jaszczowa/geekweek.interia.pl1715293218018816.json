{"meta_description": "", "title": "Sernik z ziemniakami", "content": "Sernik to jeden z najpopularniejszych deserów. Wzmianki na jego temat pojawiały się już w starożytnej Grecji i Rzymie. Sernik był nawet elementem specjalnej diety, której przestrzegali uczestnicy pierwszych igrzysk.  Prawdopodobnie do Polski ten przysmak dotarł dzięki Janowi III Sobieskiemu, który wracając z bitwy pod Wiedniem, przywiózł przepis na sernik wiedeński. Pochodzenie sernika z Jaszczowa (wieś na Lubelszczyźnie, w okolicach Łęcznej) datuje się na lata międzywojenne. O ile głównym składnikiem większości serników jest albo delikatny twarożek, albo kremowy serek, o tyle w tym wypadku pierwsze skrzypce gra ser wymieszany z kartoflami. \"Cukier, masło, jajka ucieramy na jednolitą masę, dodajemy wanilię. Ser i kartofle przekręcamy przez maszynkę i stopniowo dodajemy do wymienionych składników ciągle ucierając. Wkładamy do formy i pieczemy około godziny\" - brzmi receptura podana przez Ministerstwo Rolnictwa i Rozwoju Wsi.  Warto pamiętać, aby sernik po upieczeniu wyjąć z formy dopiero jak ostygnie, gdyż w innym wypadku może opaść. Dawniej sernik z kartoflami był wypiekany podczas najważniejszych świąt - Wielkanocy, Bożego Narodzenia, Zielonych Świątek czy dożynek. Obecnie pojawia się on na jaszczowskich stołach znacznie częściej.", "url": "https://geekweek.interia.pl/kuchnia/news-sernik-z-kartoflami-przysmak-z-lubelszczyzny,nId,4442965", "category": "lubelskie", "sub_category": "Wyroby piekarnicze i cukiernicze", "phrase": "Sernik z kartoflami z Jaszczowa"}