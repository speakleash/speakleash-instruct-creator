{"meta_description": "", "title": "LUBELSKIE BOCIANY", "content": "Kolejna wspaniała potrawa regionalna z ziemniakami. Chyba żaden kraj nie ma tylu potraw z pyrami, co Polska. W każdym województwie znajdziemy niezliczone potrawy z bulwami w roli głównej. Łączone są z kaszami i innymi warzywami. Przybierają przeróżne postacie. Na wytrawnie i również na słodko. Od śniadania, po kolację. Pyrowym województwem jest niezaprzeczalnie Wielkopolska, ale inne województwa nie ustępują w propozycjach ziemniaczanych przysmaków. Lubelszczyzna w swoich propozycjach ma wiele potraw kartoflanych. Zawijasy nasutowskie, pierogi żakowolskie, pyzy polskowolskie, tertuny brzozowickie, werbkowickie placki, dziędziuchy, kakory z Łobaczewa Małego, woleńskie kartoflaki, sernik z kartoflami z Jaszczowa, mieszki i inne potrawy. Dziś przedstawię Wam kolejną propozycję. Lubelskie bociany. Spokojnie. Nie będziemy zjadali naszych symboli wiosny. Nie jest znana historia powstania nazwy. Czym są bociany? Wyglądem przypominają duże kopytka, (choć bardziej szagówki). Smakiem pierogi z tartymi ziemniakami. Jaki jest sposób ich przygotowania? Tarte surowe ziemniaki wraz z cebulą smaży się, aż stracą surowy smak i zawija się w ciasto pierogowe. Następnie tnie się na duże kopytka i gotuje w wodzie. I tu w zasadzie się kończy przepis. Jednak odsmażane bociany, to wersja o niebo lepsza niż te z wody. Nabierają głębi smaku. Można podać je z duszoną cebulką. Bociany są popularne niemal w całym województwie, ale najbardziej rozpowszechnione są w powiecie puławskim. Napiszę jedno. To jedna z moich ulubionych potraw ziemniaczanych – 500 g mąki pszennej uniwersalnej  – 1 łyżeczka soli  – około 250 ml gorącej wody  – 2 łyżki oleju rzepakowego  :  – około 2 kg mączystych ziemniaków  – 2 duże cebule  – 1 łyżka majeranku  – sól i pieprz do smaku  – 3 łyżki oleju rzepakowego – ziemniaki obrać, zetrzeć na tarce na najmniejszych oczkach. Nie odcedzać. Również zetrzeć cebulę  – dodać sól, pieprz i majeranek. Wymieszać  – na patelni rozgrzać olej i wyłożyć masę. Smażyć kilka minut często mieszając, aż masa stanie się matowa i straci surowy smak. Odstawić     – mąkę wymieszać z solą. Dodać olej, wodę i zagnieść elastyczne ciasto. Przykryć ściereczką i odstawić na 30 minut  – ciasto podzielić na 4 równe części    – ciasto cienko wałkować na blacie podsypanym mąką na kształt prostokąta  – na ciasto nakładać farsz i równo rozsmarować  – zwijać ściśle wzdłuż dłuższego boku w rulon. Za pomocą noża spłaszczamy rulon, a następnie kroimy na skos duże kopytka  – gotujemy w dużej ilości osolonej wody na średnim ogniu. Około 5 minut od wypłynięcia  – najlepiej jednak smakują odsmażane z duszoną cebulką", "url": "https://weganon.pl/lubelskie-bociany/", "category": "lubelskie", "sub_category": "Wyroby piekarnicze i cukiernicze", "phrase": "Sernik z kartoflami z Jaszczowa"}