{"meta_description": "Tatarczówka na Śląsku Cieszyńskim pita jest przede wszystkim w Wielki Piątek. Dziś po pochodzie Judosza w Skoczowie, nalewka będzie serwowana w Artadresie na Rynku. Stowarzyszenie Miłośników Skoczowa promuje tę nalewkę. Napitek znajduje się na Liście Produktów. Tradycyjnych", "title": "Tatarczówka: W Wielki Piątek na Śląsku Cieszyńskim piją tę nalewkę", "content": "Tatarczówka, skoczowska nalewka, nierozerwalnie związana jest z ludowymi obrzędami wielkanocnymi. Gorzki trunek z tataraku degustuje się w Wielki Piątek. Pod Kaplicówką ma to miejsce zaraz po pochodzie Judosza ulicami miasta. - Jest napojem, którego nie pija się \"u cioci na imieninach\" - przekonują w Towarzystwie Miłośników Skoczowa. Nalewka z korzenia tataraku ma gorzki smak, ale posiada niezwykłe właściwości ułatwiające trawienie. Mieszkańcy Skoczowa przekazują sobie umiejętność jej wytwarzania z pokolenia na pokolenie. Dziś jednak coraz mniej osób wie, jak przyrządzić tatarczówkę. Przepis jednak wcale nie jest taki trudny: wystarczy znaleźć świeży korzeń tataraku, zalać go spirytusem, a następnie moczyć przez kilka tygodni. Na terenach dzisiejszej Polski tatarak pojawił się w XVIII w. i w połączeniu z alkoholem wytwarzanym z coraz popularniejszych ziemniaków stał się znakomitym lekarstwem na wiele dolegliwości. Najwięcej substancji czynnych znajduje się w tataraku zbieranym wiosną, kiedy rozpoczyna się jego wegetacja. To zaś w tradycji ludowej zbiega się ze Świętami Wielkanocnym i ich bardzo rozbudowaną symboliką religijną. Sam tatarak, jego kłącze, leczy chyba wszystko - od bólu zęba, aż po męską potencję. Kąpiel z jego udziałem jest bowiem znakomitym afrodyzjakiem. W lipcu 2006 r. Towarzystwo Miłośników Sko-czowa poprosiło o pomoc w popularyzowaniu tego wyjątkowego produktu regionalnego jedną z firm z Jasienicy. - Kolejnym ważnym krokiem w popularyzacji trunku było wpisanie tatarczówki w Ministerstwie Rolnictwa i Rozwoju Wsi na Listę Produktów Tradycyjnych w kategorii \"Napoje\" - wspomina Robert Orawski z Towarzystwa Miłośników Skoczowa i dodaje: - Udało się uratować od zapomnienia ważny dla Śląska Cieszyńskiego zwyczaj. Jest więc to wzorcowy przykład, jak wiele dla polskiej kultury może zrobić rodzimy biznes współpracujący z prężnie działającą organizacją pozarządową. W działania promocyjne włączył się też samorząd.", "url": "https://bielskobiala.naszemiasto.pl/tatarczowka-w-wielki-piatek-na-slasku-cieszynskim-pija-te/ar/c8-2241622", "category": "śląskie", "sub_category": "Napoje (alkoholowe i bezalkoholowe)", "phrase": "Tatarczówka"}