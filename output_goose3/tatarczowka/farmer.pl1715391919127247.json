{"meta_description": "", "title": "Skoczowska tatarczówka znika ze sklepów - Przedsiębiorczość", "content": "Tatarczówka to trunek wytwarzany na bazie korzenia tataraku, wpisany na listę produktów regionalnych Ministerstwa Rolnictwa. Produkcję prowadziła firma Toorank Polska z Jasienicy pod Bialskiem. Trunek rozlewano do butelek przypominających karafki, zatykanych drewnianym korkiem, z etykietą ozdobioną ryciną Skoczowa z 1793 r. Ma on gorzkawy smak, dobrze działa na trawienie. Jak informuje wyborcza.biz powodem nieopłacalności produkcji tatarczówki jest cena (32-33 zł za 0,2 l) i brak nabywców. - Jako miasto nie mogliśmy jej niestety promować. Jest ustawa o wychowaniu w trzeźwości i nikogo nie interesuje, że to nie zwykła wódka, którą leje się litrami, tylko regionalny trunek, lokalny rarytas kosztowany po jednym kieliszeczku – wyborcza.biz cytuje Roberta Orawskiego, szefa Miejskiego Domu Kultury i prezesa towarzystwa Miłośników Skoczowa, którego zdaniem tatarczówka będzie nadal robiona na własną rękę przez mieszkańców.", "url": "https://www.farmer.pl/biznes/przedsiebiorczosc/skoczowska-tatarczowka-znika-ze-sklepow,27383.html", "category": "śląskie", "sub_category": "Napoje (alkoholowe i bezalkoholowe)", "phrase": "Tatarczówka"}