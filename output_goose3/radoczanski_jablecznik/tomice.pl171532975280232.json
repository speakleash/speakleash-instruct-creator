{"meta_description": "", "title": "Radoczański jabłecznik | Oficjalny serwis internetowy gminy Tomice", "content": "Produkt wpisany na listę produktów tradycyjnych w dniu 02 marca 2016 roku|  (kategoria: Wyroby piekarnicze i cukiernicze)  (podmiot rejestrujący: Zespół Szkół Centrum Kształcenia Ustawicznego w Radoczy) Składniki:  – 500 g mąki krupczatki|  – 100-150 g masła  – 150 g margaryny  – 100 g cukru pudru  – 10 g otartej skórki z cytryny  – 4-5 szt. żółtek (gotowane lub surowe)  – 200 g konfitury z róży  – 1,5 kg kwasowych jabłek (antonówki)  – 100 g rodzynek  – 30 g smażonej skórki pomarańczowej  – cukier do smaku  – cynamon do smaku  – 1 op. cukru wanilinowego  – 30 g cukru pudru do posypania lub lukier  – 250 g cukru pudru  – 2 szt. białka  – olejek różany (kilka kropli) Sporządzić ciasto kruche: żółtka oddzielić od białek, razem z cedzakiem włożyć do rondla z wrzącą wodą w takiej ilości, aby były przykryte wodą, trzymać ok.15 minut w temp. 80°C, wyjąć, schłodzić, przetrzeć przez sito. Mąkę przesiać na stolnicę i bardzo dokładnie posiekać z tłuszczem, dodać żółtka (mogą być surowe), przesiać cukier puder i otartą skórkę cytrynową, szybko zagnieść rozcierając dłońmi dokładnie wszystkie składniki w gładką, jednolitą masę. Zostawić w chłodnym miejscu na 15 min. pod przykryciem. Podzielić na 2 części: jedną wywałkować na grubość 0,75-1 cm, włożyć do nagrzanego piekarnika i dobrze podpiec w temperaturze 200°C, schłodzić. Posmarować konfiturą z róży. Jabłka umyć, obrać, poszatkować na cienkie plasterki, przyprawić do smaku cukrem, cynamonem, cukrem wanilinowym, dodać skórkę pomarańczową i rodzynki, rozłożyć równo na podpieczonym placku, przykryć resztą ciasta i upiec na złoty kolor w temperaturze 200°C. Placek wyjąć, oprószyć cukrem pudrem, można polukrować: białka połączyć z cukrem pudrem i ucierać do białości, na koniec dodać kilka kropel olejku różanego i rozsmarować na letnim placku. Podawać na zimno lub ciepło, można z lodami, bitą śmietanką lub adwokatem lub udekorowane melisą, goździkiem, skórką pomarańczową. Wygląd: trójwarstwowe ciasto z jabłkami i konfiturą z płatków róż.  Kształt: prostopadłościan.  Rozmiar: w zależności od wielkości użytej do pieczenia formy, z reguły: 38 cm x 22 cm x 4 cm.  Barwa: z zewnątrz kruche ciasto w kolorze złocistym, posypane cukrem pudrem lub polane lukrem w kolorze białym. W przekroju widoczne złociste kruche ciasto oraz nadzienie w postaci ciemnoczerwonej konfitury z płatków róż i jasnobrązowych jabłek, z widoczną skórką pomarańczową i jasnobrązowymi rodzynkami.  Konsystencja: zwarta, ciasto kruche, warstwa nadzienia niejednolita, lekko wilgotna.  Smak: ciasto lekko słodkie z nadzieniem słodko-kwaśnym, charakterystyczny dla użytych składników: jabłek z dodatkiem skórki pomarańczowej, rodzynek, cynamonu oraz konfitury z płatków róż. Tradycja: historia przygotowywania radoczańskiego jabłecznika we wsi Radocza sięga kilku pokoleń wstecz. „Podobno było tak. Pewna praprababcia służyła w młodości na dworze w Galicji. Była dobrą kucharką i na Wigilię piekła strudel z jabłkami, do którego dodawała konfiturę z płatków róży, co dawało rewelacyjny smak i aromat. Strudel piekło się raz w roku, ale ciasto było tak pyszne, że chętni na nie byli i w innym czasie. Kucharka wpadła więc na pomysł, by ten aromat i smak róży wykorzystać w zwykłym jabłeczniku na kruchym cieście, z jabłkami pokrojonymi w plasterki (jak w strudlu). Zarys przepisu przetrwał w opowiadaniach, potem ktoś coś zapisał, ale jego popularność była mała, ponieważ nastała wojna i bieda (…)” (Wywiad przeprowadzony z mieszkańcami wsi Radoczy). Ciasto przygotowywane jest od ponad trzydziestu lat z surowców pochodzących z regionu, np. mąka pozyskiwana jest z lokalnego młyna, a jaja kurze, jabłka oraz konfitura z płatków róż od okolicznych rolników. Mimo potrzebnych wielu surowców do przygotowania ciasta chętnie jest wykonywane przez mieszkańców i serwowane podczas ważnych lokalnych uroczystości oraz prezentowane na różnego rodzaju targach.", "url": "https://tomice.pl/dla-turysty/produkty-tradycyjne-z-gminy-tomice/radoczanski-jablecznik/", "category": "małopolskie", "sub_category": "Wyroby piekarnicze i cukiernicze", "phrase": "Radoczański jabłecznik"}