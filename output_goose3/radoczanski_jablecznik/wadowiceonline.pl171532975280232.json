{"meta_description": "„Radoczański jabłecznik” znalazł się na liście Produktów Tradycyjnych Ministra Rolnictwa i Rozwoju Wsi. Wpisu dokonano w sobotę (2.04). To historyczny moment dla Zespołu Szkół CKU w Radoczy, gdzie ten przysmak wypiekany jest przez uczniów od 30 lat!", "title": "„Radoczański jabłecznik” doceniony przez ministra", "content": "„Radoczański jabłecznik” znalazł się na liście Produktów Tradycyjnych Ministra Rolnictwa i Rozw „Radoczański jabłecznik” znalazł się na liście Produktów Tradycyjnych Ministra Rolnictwa i Rozwoju Wsi. Wpisu dokonano w sobotę (2.04). To historyczny moment dla Zespołu Szkół CKU w Radoczy, gdzie ten przysmak wypiekany jest przez uczniów od 30 lat! Nie od dziś wiadomo, że „Radoczański jabłecznik” to produkt unikalny. Ten przepis powstał z połączenia różnorodnych, przyniesionych przez uczniów przepisów i ustnych przekazów gospodyń ceniących sobie niepowtarzalne smaki. Młodzież z Zespołu Szkół Centrum Ustawicznego im. Jana Pawła II w Radoczy na zajęciach z technologii gastronomicznej wprowadzana jest w arkana wiedzy na temat tego niepowtarzalnego przepisu taką oto historią: \"… pewna pra pra babcia służyła w młodości na dworze w Galicji, gdzie była dobrą kucharką i na Wigilię piekła strudel z jabłkami, do którego dodawała konfiturę z płatków róży, uzyskując w ten sposób rewelacyjny smak i aromat. Strudel piekło się raz w roku, ale ciasto było tak pyszne, że bardzo chciało się je zjeść również w innym czasie. Kucharka wpadła więc na pomysł, żeby ten aromat i smak róży wykorzystać w zwykłym jabłeczniku na kruchym cieście, z jabłkami krojonymi w plasterki (jak w strudlu)… Zarys przepisu przetrwał w opowiadaniach, potem ktoś coś zapisał, ale jego popularność była mała przez okres wojen i biedy. I dopiero teraz, kiedy wracamy do tradycji, pragniemy naszym wypracowanym przepisem „ocalić od zapomnienia” to rewelacyjne ciasto\". A jest „co ocalać”, bo ciasto jest naprawdę rewelacyjne. „Radoczański jabłecznik” jest smaczny, aromatyczny, a nade wszystko zdrowy. Produkty potrzebne do jego wykonania pochodzą z naszego regionu. Jabłka antonówki i renety pochodzą z Marcyporęby od państwa Dudek, a jaja - „od szczęśliwych kur” z wolnego wybiegu żyjących w gospodarstwach radoczańskich. Mąka pochodzi z tradycyjnego młyna państwa Sopickich z Rudz, natomiast aromatyczna konfitura z płatków róży od okolicznych gospodarzy. Ten udekorowany listkiem mięty kawałek ciasta niejednokrotnie już został dostrzeżony przez mistrzów sztuki kulinarnej, a jego niepowtarzalny smak był prawdziwą rozkoszą dla niejednego smakosza. 6 października 2013 roku „Radoczański jabłecznik” otrzymał wyróżnienie w kategorii Kulinarny Produkt Lokalny Doliny Karpia w Zatorze w konkursie „Kulinaria 2013”, a rok później zdobył Certyfikat Doliny Karpia przyznawany przez Zarząd Stowarzyszenia Dolina Karpia.", "url": "https://wadowiceonline.pl/kultura/7324-radoczanski-jablecznik-doceniony-przez-ministra", "category": "małopolskie", "sub_category": "Wyroby piekarnicze i cukiernicze", "phrase": "Radoczański jabłecznik"}