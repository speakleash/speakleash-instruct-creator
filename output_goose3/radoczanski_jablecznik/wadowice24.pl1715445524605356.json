{"meta_description": "Jak to się stało, że Jabłecznik Radoczański trafił w ręce samej minister edukacji? Otóż wypiek pojechał wraz z uczniami i władzami szkoły z Radoczy do...", "title": "Radoczański jabłecznik trafił na warszawskie „salony”. Jak to się stało?", "content": "Jak to się stało, że Jabłecznik Radoczański trafił w ręce samej minister edukacji? Otóż wypiek pojechał wraz z uczniami i władzami szkoły z Radoczy do Oświęcimia, gdzie odbyło się specjalne spotkanie dotyczące reformy edukacji. W piątek (6.10) w Państwowej Wyższej Szkole Zawodowej im. Rotmistrza Witolda Pileckiego w Oświęcimiu odbyło się spotkanie z Minister Edukacji Narodowej Anną Zalewską poświęcone zmianom w systemie edukacji i w prawie oświatowym. Wśród zaproszonych przedstawicieli edukacji z powiatów wadowickiego i oświęcimskiego Zespół Szkół Centrum Kształcenia Ustawicznego im. św. Jana Pawła II w Radoczy reprezentowały uczennice IV klasy Technikum Żywienia i Usług Gastronomicznych – Dominika Góra i Izabela Łopata oraz dyrektor Stanisław Gliwa, wicedyrektor Urszula Szulc i kierownik warsztatów szkolnych Józef Jodłowski. Spotkanie stało się okazją nie tylko do promocji szkoły i kierunków kształcenia, ale również Radoczańskiego Jabłecznika - produktu tradycyjnego wpisanego na listę Ministerstwa Rolnictwa i Rozwoju Wsi – zapewniają nas w szkole w Radoczy. Delegacja Zespołu Szkół w Radoczy na ręce pani minister wraz z Radoczańskim Jabłecznikiem przekazała egzemplarz zeszytu kulinarnego „Smaki Ziemi Wadowickiej\", w którym znajdziemy przepis na ten lokalny smakołyk.", "url": "https://www.wadowice24.pl/nowe/wydarzenia/7715-radoczanski-jablecznik-trafil-na-warszawskie-salony-jak-to-sie-stalo.html", "category": "małopolskie", "sub_category": "Wyroby piekarnicze i cukiernicze", "phrase": "Radoczański jabłecznik"}