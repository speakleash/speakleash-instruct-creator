{"meta_description": "", "title": "Radoczańśki jabłecznik Archives", "content": "Tuż obok, małe radości życia – słodkie przynęty nasycone zapachem korzeni i jesiennych owoców. W kruchej oprawie maślanego ciasta wygrzewają się leniwie plasterki królewskiej Renety oprószonej cukrem pudrem i cynamonem.  Dla której Charlotty po raz pierwszy została zagrana ta magiczna kulinarna rola? Dla Charlotty Pruskiej czy Zofii Charlotty?  Czy może w odmętach historii inna kobieta po raz pierwszy pachniała jabłkowym ciastem? Z mąki, masła, żółtek oraz śmietany zagnieć ciasto. Podziel je w proporcjach 2/3 i 1/3.  1/3 ciasta owiń w papier do pieczenia lub folię spożywczą i włóż do zamrażarki na 1 godzinę. Resztę ciasta przełóż do dużej foremki, wyrównaj powierzchnię i umieść w lodówce. Obrane, pozbawione gniazd nasiennych jabłka pokrój na cienkie plasterki. Nagrzej piekarnik do 170°. Następnie wyciągnij blaszkę z lodówki, ciasto posmaruj rozmąconym białkiem i przełóż na nie plasterki jabłek. Układaj je poziomo, warstwami posypując każdą z nich cukrem pudrem (cynamonem posypuj znacznie oszczędniej, co drugą warstwę – bohaterka tego ciasta jest tylko jedna). Na koniec, na ostatnią warstwę jabłek, zetrzyj na tarce ciasto z zamrażalnika. Szarlotkę piecz ok. 1 godziny – do zarumienienia ciasta. Szczypta porad: pierwszej warstwy ciasta nie podpiekam, chyba że decyduję się na trochę inną wersję szarlotki, tj. „Radoczański jabłecznik” – produkt tradycyjny Małopolski. W takim przypadku ciasto podpiekam a następnie smaruję go delikatnie konfiturą z róży (ok. 2 łyżek). Jeżeli zdecydujesz się na dodanie róży obchodź się z nią ostrożnie – jej wyrazisty smak może przysłonić aromat jabłek i ciasto straci swą delikatną urodę. Do radoczańskiego jabłecznika gospodynie dodają podsmażoną skórkę pomarańczową i rodzynki, ale nie jest to konieczne. Możesz też pokusić się o dodanie do ciasta garści posiekanych orzechów laskowych lub włoskich albo wysypać je na podpieczony spód.  Jeżeli chcesz zobaczyć, jak „Radoczański jabłecznik” przygotowują profesjonaliści podrzucam linka. To pyszne ciasto, z tradycjami – nic dziwnego, że „Radoczański jabłecznik” znalazł się na liście produktów tradycyjnych Ministerstwa Rolnictwa i Rozwoju Wsi. To pyszne ciasto. Moją ulubioną wersją szarlotki jest jednak ta najprostsza, bez róży, skórki pomarańczowej i orzechów – przyjemnie kwaskowata i bajecznie aromatyczna.", "url": "https://www.anetatalaga.pl/index.php/tag/radoczanski-jablecznik/", "category": "małopolskie", "sub_category": "Wyroby piekarnicze i cukiernicze", "phrase": "Radoczański jabłecznik"}