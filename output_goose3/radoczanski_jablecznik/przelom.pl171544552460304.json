{"meta_description": "", "title": "Radoczański jabłecznik. Słodki przysmak z listy produktów tradycyjnych Małopolski › - portal ziemi chrzanowskiej", "content": "To trójwarstwowe ciasto z jabłkami i konfiturą z płatków róż smakuje wybornie. W 2016 roku wpisano je oficjalnie na listę produktów tradycyjnych województwa małopolskiego. Sporządzić ciasto kruche: żółtka oddzielić od białek, razem z cedzakiem włożyć do rondla z wrzącą wodą w takiej ilości, aby były przykryte wodą, trzymać ok.15 minut w temp. 80°C, wyjąć, schłodzić, przetrzeć przez sito. Mąkę przesiać na stolnicę i bardzo dokładnie posiekać z tłuszczem, dodać żółtka (mogą być surowe), przesiać cukier puder i otartą skórkę cytrynową, szybko zagnieść rozcierając dłońmi dokładnie wszystkie składniki w gładką, jednolitą masę. Zostawić w chłodnym miejscu na 15 min. pod przykryciem. Podzielić na 2 części: jedną wywałkować na grubość 0,75-1 cm, włożyć do nagrzanego piekarnika i dobrze podpiec w temperaturze 200°C, schłodzić. Posmarować konfiturą z róży. Jabłka umyć, obrać, poszatkować na cienkie plasterki, przyprawić do smaku cukrem, cynamonem, cukrem wanilinowym, dodać skórkę pomarańczową i rodzynki, rozłożyć równo na podpieczonym placku, przykryć resztą ciasta i upiec na złoty kolor w temperaturze 200°C. Placek wyjąć, oprószyć cukrem pudrem, można polukrować: białka połączyć z cukrem pudrem i ucierać do białości, na koniec dodać kilka kropel olejku różanego i rozsmarować na letnim placku. Podawać na zimno lub ciepło, można z lodami, bitą śmietanką lub adwokatem lub udekorowane melisą, goździkiem, skórką pomarańczową. Historia przygotowywania radoczańskiego jabłecznika we wsi Radocza (w gminie Tomice w powiecie wadowickim) sięga kilku pokoleń wstecz. Według opowieści mieszkańców wsi, pewna praprababcia służyła w młodości na dworze w Galicji. Była dobrą kucharką i na Wigilię piekła strudel z jabłkami, do którego dodawała konfiturę z płatków róży. To dawało rewelacyjny smak i aromat. Kucharka wpadła więc na pomysł, by ten aromat i smak róży wykorzystać w zwykłym jabłeczniku na kruchym cieście, z jabłkami pokrojonymi w plasterki (jak w strudlu).", "url": "https://przelom.pl/36285-radoczanski-jablecznik-slodki-przysmak-z-listy-produktow-tradycyjnych-malopolski.html", "category": "małopolskie", "sub_category": "Wyroby piekarnicze i cukiernicze", "phrase": "Radoczański jabłecznik"}